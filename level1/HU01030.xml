<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01030" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Az előretolt helyőrség</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">48728</measure>
				<measure unit="pages">138</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Az előretolt helyőrség</title>
					<date>2003-08-26</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01030"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Moldován István</name>
						<name>Werner Zsolt</name>
						<name>Gyulai Mihály</name>
					</respStmt>
				</bibl>
				<bibl type="firstEdition">
					<title>Az előretolt helyőrség</title>
					<author>Rejtő Jenő</author>
					<date>1939</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-08"/>
		</revisionDesc>
	</teiHeader>
	<text>
		<body>
			<div type="group">
				<head>Első fejezet</head>
				<div type="chapter">
					<head>1</head>
					<p>Galamb nekirepült a falnak, de a következő pillanatban már úgy vágta szájon a
                        vitorlamestert, hogy ez meglepetésében lenyelt egy negyed font bagót, ami a
                        szájában volt, és percekig csuklott utána.</p>
					<p>A kormányos csak erre várt. Hatalmas karjával megragadta Galambot, hogy
                        szokott fogása szerint egy csavarintással megforgassa, és belevágja a söntés
                        legtávolabbi sarkába. A kormányos a világ jelentősebb kikötőiben ismert
                        volt erről a mutatványáról.</p>
					<p>A roppant kar már éppen emelte ellenfelét, mikor valahonnan a megragadott
                        ember irányából egy acélszerű tárgy esett az arcára, amitől minden
                        elsötétedett előtte néhány pillanatra. Barátai később esküvel bizonyították,
                        hogy a súlyos tárgy Galamb ökle volt.</p>
					<p>Néhány másodperc múlva szédelegve fölkelt a földről, és kinyitotta a
                        szemét.</p>
					<p>Nyomban akkora pofont kapott, hogy visszaült a padlóra. Mikor újabb
                        kísérletet tett, hogy felkeljen, Galamb még két pofont adott neki, amitől
                        ismét leesett.</p>
					<p>Most már ülve maradt, és szelíden így szólt:</p>
					<p>- Rongy Elek vagyok. Ha megkérhetem, hagyjuk ezt most egy időre abba.</p>
					<p>- Kérem. Nevem Jules Manfred Harrincourt.</p>
					<p>Rongy felemelkedett.</p>
					<p>- Ide hallgasson, Jules Manfred Harrincourt... Maga büszke lehet. Vegye
                        tudomásul, hogy engem még sohasem vertek meg. Ma történt velem ilyesmi
                        először.</p>
					<p>- Minden kezdet nehéz. Ezután már menni fog. De mondja uram, miért akartak
                        önök megölni engem?</p>
					<p>- Üljön le hozzám, majd elmondom...</p>
					<p>A fenti közelharc és a rá következő nyájas párbeszéd a marseille-i kikötő
                        egyik népszerű szórakozóhelyén játszódott le, amelyet „Kávéház és étterem a
                        veszett kutyához” néven ismert az alvilág úri közönsége.</p>
					<p>Az eset előzményéhez tartozik a Brigitta nevű schooner, amely két esztendő
                        óta a Csendes-óceánon járt. Rongy, a hajó kormányosa és Paul, a
                        vitorlamester természetesen nem tudhatták, hogy az idők folyamán egy és más
                        megváltozott Marseille-ben.</p>
					<p>Így, teszem fel, nem ismerték Galambot. Mindössze egy évvel ezelőtt érkezett
                        Párizsból, és ekkor még a Brigitta valahol Nyugat-India tájain járt.</p>
					<p>Galamb kissé nyurga, aránylag széles szájú, és elég csinos fiatalember volt.
                        Örökké vigyorgott és nagy, kék szeme határtalan bizalommal nézett az
                        emberekre.</p>
					<p>Hogy honnan jött és mit csinált azelőtt, senki sem kérdezte. Itt, a kikötő
                        környékén a legnagyobb fokú modortalanság ismerőseink múltja iránt
                        érdeklődni. Mindenki onnan jön, ahonnan akar, vagy ahonnan szabadon
                        bocsátják.</p>
					<p>Galamb szalmakalappal a fején érkezett, csíkos, meglehetősen rongyos
                        kiskabátját az alsókarjára dobta, bambuszbotot forgatott az ujjai körül
                        halkan fütyörészett és dohányzott. Nagyvilági külseje nyomban feltűnt a
                        kikötő rakodómunkásokból és rablókból álló egyszerű népe között. Elsősorban
                        gyönyörű cipőit csodálták. Különösen az egyik volt rendkívül elegáns, a
                        fehér betétes, gombos lakkcipő.</p>
					<p>Hiába, aki ad a külsejére, arra figyelnek. Ezt bizonyította a kisebb csődület
                        is, amely hosszú útvonalon követte türelemmel az előkelő idegent.</p>
					<p>A „Tigris” vendéglőből zeneszó hallatszott ki. Ide benyitott a jövevény.</p>
					<p>...Később, miután a riadókészültség és a mentők helyreállították a rendet, és
                        összeszedték a sebesülteket, a kétségbeesett vendéglős mindössze ennyit
                        tudott mondani a rendőrkapitánynak:</p>
					<p>- Bejött egy őrült ember sétapálcával, azt mondta, harmonikázni akar, és
                        lerombolta a helyiséget...</p>
					<p>A kocsmáros nem hazudott. Harrincourt valóban kiállt a kocsma közepére, és
                        legszélesebb udvarias vigyorával így szólt:</p>
					<p>- Hölgyeim és uraim! Engedjék meg, hogy az orkeszter karnagyától
                        kölcsönkérjem a szájharmonikát, és néhány pásztorábrándot adjak elő. Utána
                        legyen szabad anyagi támogatásukért esedeznem egy szegény, de tehetséges
                        muzsikus számára.</p>
					<p>A vendéglős udvarias hangon felkérte, hogy menjen a fenébe. Egy nagylelkű
                        málhahordó azon a nézeten volt, hogy engedjék harmonikázni az
                        elmebeteget.</p>
					<p>Fazék, a százhúsz kilós gengszter, aki aznap szakított a szerelmével, és
                        ezért dühös volt, harsányan odakiáltott:</p>
					<p>- Azonnal menjen ki! Maga hülye!</p>
					<p>Harrincourt tréfásan megfenyegette az ujjával:</p>
					<p>- Nana, kis óriás! Nem szabad udvariatlannak lenni...</p>
					<p>Az óriás két lépéssel ott termett a jövevény előtt, és...</p>
					<p>És érthetetlen módon szép ívben visszarepült az asztalához, egész társaságát,
                        valamint néhány liter rumot a földre rántva.</p>
					<p>A többi már gyorsan ment. A vendégek egy része felugrált, és az idegen felé
                        rohant. Ez egy széket ragadott meg, és leverte a lámpát.</p>
					<p>Általános zűrzavar támadt. Csörömpölés, ordítás, verekedés zaja töltötte be a
                        helyiséget, és egy alkalmas pillanatban Galamb az egész bárpultot a
                        verekedőkre dobta, majd utánahajította a kocsmárost a konyhakéssel, a
                        csaposlegényt a tüzes piszkálóval és a főpincért a fiával...</p>
					<p>...Másnapra rendbe hozták a vendéglőt, este szólt a zene, és a kórházban
                        tartózkodó törzsvendégeket leszámítva, együtt volt a szokott esti
                        közönség.</p>
					<p>Kilenc órakor nyílt az ajtó, és belépett a vidám idegen.</p>
					<p>Szalmakalapját főúri grandezzával emelte meg, és udvarias vigyorral a középre
                        lépett.</p>
					<p>A kocsmáros, a csapos, a főpincér és a fia megdermedtek.</p>
					<p>- Hölgyeim és uraim! - kezdte Galamb. - A tegnap esti svédtorna miatt
                        elhalasztott koncertemet szíves engedelmükkel ma tartom meg. A karnagy úr
                        ideadja a harmonikáját, és az előadás kezdetét veszi.</p>
					<p>Ezután átvette a zenész harmonikáját, felállt egy székre, ráült a támlájára,
                        kiskabátját egy elegáns mozdulattal odadobta a főpincérnek, és mély érzéssel
                        eljátszotta, hogy: „Louis, a fűtő elhajózott az Új-Hebridákra.” A második
                        strófát énekelve adta elő. A szám kétségkívül tetszett. A hangulat még
                        fagyos volt, de többen már elengedték zsebükben a bicskát, és ez errefelé
                        egy neme a békülékenységnek. Mikor azonban Galamb rázendített a „Hej,
                        tengerész, hej tengerész, Mit neked vihar és mit neked vész” kezdetű
                        indulóra, amelyet rövid sztepptánccal fejezett be, mindenki tapsolt, és vad
                        lábdobogással követelték, hogy a művész folytassa koncertjét.</p>
					<p>Harrincourt záróráig megalapozta népszerűségét, tányérjára bőségesen hullott
                        az aprópénz és mikor egy fésűre feszített selyempapíron elzümmögte a
                        „Kacagj, bolond, bár festett arcodon könny csorog...” kezdetű slágert, olyan
                        jókedv kerekedett, hogy Lala, a biciklitolvaj, aki különben is
                        nagyvonalúságáról volt közismert, eperbólét hozatott, és hajnalig még sok
                        üveg rum fogyott el.</p>
				</div>
				<div type="chapter">
					<head>2</head>
					<p>Harrincourt volt a kikötő kedvence. Nemigen akadt olyan ember, aki
                        összemérhette volna vele az erejét, és mégis lehetőleg elkerült minden
                        nézeteltérést, és a legrosszabb tréfákat is eltűrte.</p>
					<p>Szolidsága miatt elnevezték Galambnak.</p>
					<p>Esténként vendégszerepelt a mulatókban. Nemcsak szájharmonikán játszott. Ha
                        kellett, hegedült, citerázott, és kártyakunsztokat is mutatott. Senki sem
                        hallotta még káromkodni. A tizennégy éves szivarossal olyan udvariasan
                        beszélt, mintha a fiúcska a legrégibb törzsvendégekkel egyenrangú gazember
                        volna. Mindig simára volt borotválva, és Miminek, aki a „Bicskadobó” nevű
                        helyiségben a likőrt kezelte, virágot küldött a születésnapjára.</p>
					<p>Féltékeny éjszakai lovagok többször le akarták szúrni és ritkán ok nélkül.
                        Ezeket atyai gyengédséggel ő maga vitte el a legközelebbi kötözőhelyre.</p>
					<p>Ilyen volt Galamb.</p>
					<p>Sem a kormányos, akit Rongy Eleknek hívtak, sem a vitorlamester nem ismerte a
                        fenti előzményeket, ami még nem lett volna baj, de a két tengerész elhozta
                        az étterembe a kövér Yvette-t, egy kedvükre való hölgyet, aki nyolcvan kiló
                        volt ugyan, de teljesen babaarcú. Yvette állandóan tapsolt Galambnak, aki
                        éppen szerepelt. Már ez nem tetszett a kormányosnak. De később a kövér
                        Yvette példátlan szemtelenséggel kivett a vitorlamester tenyeréből egy
                        teljes ötfrankost, és odadobta ennek a jöttment komédiásnak.</p>
					<p>- Hej! Pojáca! Add vissza az ötfrankost! - mondta a vitorlamester, a kocsma
                        közepére lépve.</p>
					<p>Legnagyobb csodálkozására a színművész átnyújtotta a pénzt.</p>
					<p>- Parancsoljon, öregem. Csak ne izgassa fel magát, mert unokafivéremet így
                        ütötte meg a guta egy alkalommal. Metzben volt vegyeskereskedő a
                        szerencsétlen.</p>
					<p>- Még pimaszkodsz?! Nesze!...</p>
					<p>A többit leírtuk. A vitorlamester olyan pofont kapott Galambtól, hogy lenyelt
                        egy negyed font bagót, a kormányost pedig addig verte, amíg ez komolyan nem
                        kérte, hogy hagyja már abba. Ebből az alkalomból be is mutatkozott, hogy ő
                        Rongy Elek.</p>
					<p>Most együtt ittak a sarokasztalnál, és a kormányost már az sem zavarta, hogy
                        a kövér Yvette (aki teljesen babaarcú volt) nem vette le a szemét
                        Galambról.</p>
					<p>- Csodálkozom - mondta a kormányos, tülökké dagadt orrát időnként egy pohár
                        vízbe mártva ‑, hogy ilyen randa mesterséget választottál. Aki ekkora pofont
                        tud adni, az előtt nyitva a világ.</p>
					<p>A vitorlamester meggyőződéssel bólogatott. Koronatanú volt.</p>
					<p>- Nagyon szép a mesterségem - védekezett Galamb -, a filharmónia és a balett
                        manapság komoly hivatásnak számít.</p>
					<p>- Az ilyen embernek tengerre kell menni! Tengerre! Nem gondoltál még rá, hogy
                        matróz légy?</p>
					<p>Galamb elkomorodott.</p>
					<p>- Az is voltam.</p>
					<p>- Nagyszerű! Ha megfelelsz a feltételeknek, beállhatsz a Brigittára. Vannak
                        papírjaid?</p>
					<p>- Nincsenek.</p>
					<p>- Akkor megfelelsz a feltételeknek. Akarsz velünk jönni?</p>
					<p>Yvette hirtelen közbeszólt:</p>
					<p>- Ne menjen, Galamb úr! A Brigitta rövidesen el fog süllyedni. Rozoga, vacak
                        vitorlás. Kimondom őszintén, ha a matróz urak nem veszik sértésnek, csak a
                        legelszántabb csirkefogók vállalnak szolgálatot rajta.</p>
					<p>- Ne hallgass Yvette-re. A Brigitta nagyon jó hajó - mondta bizonytalanul a
                        kormányos. Yvette elsápadt a felháborodástól.</p>
					<p>- Ezt nekem mondja? Nekem akar maga hajókról mesélni, miután húsz éve
                        barátkozom a világ tengerésztestületével? Azt mondtam hogy a Brigitta el fog
                        pusztulni, rothadt a bordázata, és fél hüvelykkel mélyebbre süllyed a
                        hatóság által előírt merülési vonalnál.</p>
					<p>- Ez igaz - vallotta be a vitorlamester -, de végre is az emberek nem a
                        nyugalmas, biztos öregség miatt szállnak hajóra. Jössz, Galamb, vagy
                        nem?</p>
					<p>- Csakugyan olyan veszélyes jármű? - kérdezte tűnődve Galamb. A kormányos
                        sóhajtott, és vállat volt.</p>
					<p>- Mivel jelen van a hajók anyja, bevallom őszintén: a Brigitta nem
                        pályázhatna a kék szalagra. Ha családos ember volnál, nem is hívnálak.</p>
					<p>- Köszönöm. Mivel van családom, elfogadom a meghívást, és jelentkezem a
                        Brigittára.</p>
					<p>- De biztos, hogy nincsenek papírjaid?</p>
					<p>- Egy szál sincs.</p>
					<p>- Ezt majd igazolnod kell. A kapitány régimódi ember, és köti magát bizonyos
                        formaságokhoz. Mehetünk.</p>
					<p>- Ne menjen, Galamb úr! - búgta mintegy a párját siratva, Yvette, és teljesen
                        babaarcán mélabús ráncok támadtak. - Ne menjen, Galamb úr, ha néha kell
                        öt-tíz frank, szívesen adok kölcsön...</p>
					<p>- Köszönöm a felajánlott hitelkeretet, de nem fogadhatom el. Hé! Jeanette!
                        Hozzál a számlámra egy pohár rumot és egy csokor virágot a nagyságos
                        asszonynak... Kezét csókolom, nemes hölgy.</p>
					<p>Elmentek. Az utcára még egy másodpercig utánabúgott Yvette hangja:</p>
					<p>- Ne menjen, Galamb úr...</p>
				</div>
			</div>
			<div type="group">
				<head>Második fejezet</head>
				<div type="chapter">
					<head>1</head>
					<p>De Galamb úr ment. Elég volt messziről megpillantani Brigittát, hogy lássa:
                        Yvette nem túlzott. Ez a gőzös egy környékbeli kirándulást sem
                        kockáztathatott volna meg veszély nélkül. Ezzel szemben több hónapos tengeri
                        utakat bonyolított le.</p>
					<p>Egy óra múlva Galamb megállapodott a kapitánnyal. Négy nap múlva indulnak
                        Havannába és a Panama-csatomán át a Csendes-óceánra. Az út legfeljebb ha egy
                        évig tart.</p>
					<p>- Mondd - kérdezte a vitorlamester, mikor újra partot értek -, miért
                        jelentkeztél nyomban, mikor hallottad, hogy a hajóval utazni életveszélyes?
                        Talán meg akarsz halni?</p>
					<p>- Szó sincs róla! - felelte kissé ijedten Galamb. - Szeretem a veszélyt.</p>
					<p>Hohó! Jó lesz vigyázni - gondolta. Egy kávémérésből levelet írt anyjának és
                        húgának. Özvegy édesanyja és a tizennégy éves Anette Párizs villanegyedében
                        lakott az Harrincourt-ok családi házában, amely becsértéken felül volt
                        megterhelve kölcsönökkel. Előkelő párizsi ismerőseik nem is sejtették, hogy
                        a fiatal Harrincourt Marseille-ben kocsmai énekes, és az ő jövedelméből
                        tartják fenn a köztiszteletben álló, finom, úri család szerény
                        háztartását.</p>
					<p>Harrincourt a tengerészeti akadémia növendéke volt. Itt is szerették, mert
                        némely ember már úgy jön a világra, hogy mindenütt szeressék. De az olyan
                        mogorva egyének, mint Lauton Tracy márki tengerészeti felügyelő, minden
                        kedvességnek ellenállnak kőkemény szívükkel. Lauton Tracy magányosan élt
                        Lyon környéki szőlőjében, és időnként megjelent néhány napra az akadémián
                        vagy az iskolahajón, hogy csontos ujjait rázva, ráncos, sovány múmiaarcán
                        bozontos szemöldökét összehúzva, zord prédikációt tartson.</p>
					<p>A kadétok állandó elkeseredésben éltek miatta. A tanárok sem rajongtak érte.
                        De magas családi összeköttetései révén bizonyos volt, hogy nyugállomány
                        helyett egy díszszemlén fogja elragadni a végelgyengülés. Hogy mégsem így
                        történt, annak az oka Harrincourt, akitől egy vizsgamanőver után a felügyelő
                        megtagadta a következő iskolai rangfokozatot.</p>
					<p>Harrincourt vidáman jelent meg aznap a kadétok hálótermében:</p>
					<p>- Az öreg Tracy ma elvágta magát nálam. Nyugdíjazni fogom.</p>
					<p>- Hülye vagy - vélte az egyik kollégája, nem minden alap nélkül.</p>
					<p>- Fogadhatsz velem egy ezüst öngyújtóba, hogy a legközelebbi vizsgáig
                        nyugdíjazzák Tracy bácsit.</p>
					<p>- Tartom.</p>
					<p>Harrincourt megnyerte az öngyújtót, de elvesztette az életpályáját. A
                        tengerészeti főfelügyelő nyugdíjazása elég szomorú körülmények között
                        történt. A világháború idején néhány tisztet kölcsönösen kitüntettek a
                        szövetségesek. Angol lovastiszteket a franciák kineveztek a szenegáli
                        gyalogosok kapitányának, az angolok viszont skót és ír csapatoknál
                        adományoztak tiszteletbeli rangot a francia bajtársaknak. Tracyről mindenki
                        tudta, hogy egy skót ezred tiszteletbeli kapitánya. A walesi herceg éppen
                        Párizsban járt, és ebből az alkalomból Tracyt is meghívták tengerészeti
                        akadémia báljára, amelyen őfensége volt a védnök. A kadétok éjjel-nappal
                        dolgoztak. Harrincourt azok között volt, akik a meghívókat címezték. Az
                        államtitkár, aki valamennyit aláírta, természetesen nem olvasta el egyenként
                        az összes meghívókat, különben észrevette volna, hogy az egyiknek más a
                        szövege. Egyébként éppen olyan volt, mint a többi. Csak a legalján ez
                        állt:</p>
					<p>„Az angol hadsereg tiszteletbeli tagjai</p>
					<p> kéretnek a megfelelő díszegyenruhában</p>
					<p> megjelenni.”</p>
					<p>Hogy milyen feltűnést keltett a fényes bálon a vén, kopasz Tracy, midőn
                        kockás szoknyában, meztelen térddel, skót kapitányi uniformisban megjelent,
                        ezt úgysem lehet leírni. Az eseményről még évek múlva is beszéltek. A
                        miniszterelnök szerint a látvány feledhetetlen volt. Botrányt nem okozott
                        senki, őfensége a walesi herceg néhány elfogulatlan szót mondott a félholt
                        Tracynek, és megköszönte a frappáns figyelmességet, amellyel a főfelügyelő
                        ebben az egyenruhában tüntet a hagyományos francia-angol barátság
                        mellett.</p>
					<p>Akik nem bírták visszafojtani a nevetést, azok egy szomszéd helyiségbe mentek
                        át. Ezeket később felkereste a walesi herceg is.</p>
					<p>Most már általános mozgalom indult meg, hogy az öreg főfelügyelőt
                        nyugdíjazzák. A család magas rangú tagjai sem exponálták magukat szívesen,
                        és Harrincourt megkapta az öngyújtót. De Tracy meghívója, ha az öregember
                        naivitását nem is mentette, bizonyítéka volt annak, hogy bűnös is van az
                        ügyben. Így történt, hogy Harrincourt pályafutása a haditengerészetnél véget
                        ért.</p>
					<p>Nagy csapás volt ez a családra. Harrincourt tudta, hogy mit idézett elő
                        meggondolatlanságával. De elhatározta, hogy helyrehozza a hibát. Az anyja és
                        a húga ne szenvedjenek miatta. Feláldozza magát értük. Volt egy
                        életbiztosítása tízezer dollárra. A biztosítás arra az esetre szólt, hogy
                        „ha hivatás közben baleset érné Jules Manfred Harrincourt haditengerész
                        kadétot”.</p>
					<p>Elhatározta, hogy ezt a tízezer dolláros életbiztosítást anyja és húga
                        megkapja. Majd gondoskodik, hogy „hivatás közben” halálos baleset érje.</p>
					<p>Mindenét pénzzé tette, szerény apai örökségét is hozzácsapta, és fél évre
                        kifizette a biztosítási díjat. Azontúl nagyon vigyázott magára, mert
                        hivatása teljesítése közben kell elhaláloznia, fél éven belül. Ha tehát
                        elüti egy autó, vagy összeszurkálják az utcán, nem ér vele semmit.</p>
					<p>Így került Marseille-be, és ezért jött kapóra állása a rozoga Brigittán.
                        Matróznak lenni „hivatás”. A tízezer dollár elegendő lesz ahhoz, hogy anyja
                        és húga boldoguljanak.</p>
					<p>A mulatók közönsége nem is sejtette, hogy az érzelmes és vidám dalokat egy
                        olyan ember énekli, aki halálra ítélte önmagát.</p>
				</div>
				<div type="chapter">
					<head>2</head>
					<p>Kiderült azonban, hogy élni ugyan nehéz, de meghalni sem könnyű.</p>
					<p>Este nyolc óra volt, és a Brigitta éjfél előtt készült felszedni horgonyát. A
                        kormányos, a vitorlamester és Galamb kis búcsúmulatságot rendeztek a
                        „Kedélyes hullaház”-ról elnevezett szórakozóhelyen.</p>
					<p>Galamb még utoljára előadta legszebb kupléját. Fergeteges taps zúgott fel,
                        hullott a virág és az aprópénz, de mivel a kormányos és a vitorlamester már
                        előrement, Galamb is meglengette szalmakalapját, bambuszbotját hóna alá
                        csapta, és távozott. Vidáman vágott neki a kikötő felé vezető keskeny
                        sikátornak. Egy kapumélyedésből Yvette lépett melléje:</p>
					<p>- Galamb úr - turbékolta könnyázott babaarcával.</p>
					<p>Harrincourt kedvesen rámosolygott:</p>
					<p>- Csókolom a kezét, nagyságos asszonyom. Hogy önt nem láthatom többé, ennek
                        emléke örökké élni fog bennem.</p>
					<p>Udvariasan kezet csókolt. És továbbment.</p>
					<p>Illetve továbbment volna.</p>
					<p>De a nyolcvankilós, teljesen babaarcú démon sűrűn hulló könnyek között,
                        szívének minden gyengéd féltését összeszedve, úgy vágta fejbe egy
                        gumibottal, hogy Galamb úr csak hajnaltájt tért magához. Ott feküdt az
                        elhagyott sikátor kövezetén.</p>
					<p>És a Brigitta már nyílt tengeren járt.</p>
				</div>
			</div>
			<div type="group">
				<head>Harmadik fejezet</head>
				<div type="chapter">
					<head>1</head>
					<p>Harrincourt-nak mindössze öt hónapja volt még hátra az életéből. Ezalatt meg
                        kell halnia, ha nem akarja, hogy dobra kerüljön az ősi ház, és hozzátartozói
                        végképp elmerüljenek Párizs szegényei között.</p>
					<p>Ezen gondolkodott szomorúan, a szegények ebéd utáni konfektjét rágva: néhány
                        napraforgómagot egy padon a régi kikötőben.</p>
					<p>Egyszer csak megpillantotta szemközt a Fort St. Jeant, a légionista újoncok
                        erődjét, fenn a hegyen, szemben a Notre-Dame de la Garde templomával.</p>
					<p>A légió!</p>
					<p>Voltaképpen hivatás. Az ember szerződést köt a francia állammal, és fizetést
                        kap érte. Ott azután nem gond meghalni.</p>
					<p>De miért kell meghalni?</p>
					<p>Hoppla!</p>
					<p>Be a városba. A Cannebiere-en megtalálja a biztosítótársaság hatalmas
                        palotáját. Eleganciája a kültelkeken fényűzőnek tetszett (különösen egyik
                        cipője, amelynek gombos, fehér betétje jóformán teljesen ép volt), itt
                        azonban nem engedték be az igazgatóhoz. Néhány életveszélyes fenyegetés,
                        feltűnően durva becsületsértés és az altiszt személyes szabadságának
                        nyakánál fogva elkövetett korlátozása mégiscsak egy cégvezető elé
                        juttatta.</p>
					<p>Harrincourt lelkesen előadta tervét.</p>
					<p>- Elsőrangú ajánlatom van. Játsszunk nyílt kártyákkal. Ha én most olyan
                        hivatást választok, amely elpusztít, tízezer dollárt fizetnek. Adjanak
                        ötezer dollárt, és életben maradok.</p>
					<p>- Azt hiszem, jobb lesz, ha meghal - ajánlotta rövid megfontolás után
                        jóindulatúan a cégvezető. - Szabályosabb az ügylet.</p>
					<p>- De uram! Egy ember halála önöknek nem jelent semmit?</p>
					<p>- Dehogynem. Egy kötvény likvidálását jelenti.</p>
					<p>- Önök keresnek az ajánlatomon - magyarázta meggyőzően. - Ha nem egyeznek ki,
                        akkor olyan hivatást választok, hogy a legrövidebb idő alatt meghalok, és ki
                        kell fizetniük a teljes tízezer dollárt.</p>
					<p>- Nem egészen így áll a dolog. Bizonyos levonásokat eszközölnünk kell
                        hivatalból, és azonfelül hetvennégy centet felszámít kezelési illetékért a
                        bankunk. - Ezt álmodozva mondta, ceruzájával egy papírlapon firkálva. -
                        Ettől függetlenül, ma nincs olyan hivatás, amelyet megfelelő
                        óvintézkedésekre ne kényszerítene a hatóság.</p>
					<p>- És ha beállok a légióba?</p>
					<p>A cégvezető meglepetten ütötte fel a fejét.</p>
					<p>- Az nem hivatás... Várjon! - Felvette a kagylót, és lenyomott egy gombot. -
                        Jogügyi osztály... Kérem avocat Lagarde-ot. Jó reggelt! Egy úr hivatásból
                        eredő balesettel kapcsolatos életbiztosítást kötött, és beáll a légióba...
                        Hogyan?... Köszönöm... - Letette a kagylót. - Önnek igaza volt. Ha meghal az
                        idegenlégióban, akkor kirúgjuk azt, aki a biztosítást csinálta. Mert oda
                        kellett volna írnia, hogy milyen hivatás ellen biztosítja. Ugyanis van
                        hivatásos katonáskodás is.</p>
					<p>- Hajlandó tehát kifizetni a biztosítás felét, ötezer dollárt? A légióban
                        ugyanis gondoskodni fogok róla, hogy rövidesen meghaljak.</p>
					<p>- Nézze, uram, ne változtassunk. Szolidabb az üzlet. Kerüljön inkább többe
                        valamivel.</p>
					<p>Lekötelező mosollyal felemelkedett, és az ajtóig kísérte a fiatalembert.</p>
					<p>Galamb nagyon dühös volt.</p>
					<p>- Jusson majd eszébe álmatlan éjszakáin az az ember, akivel itt ma beszélt! -
                        mondta dühösen Galamb. - Furdalja a lelkiismeretét, hánykolódjék sírva a
                        párnáin...</p>
					<p>- Ha csak egy mód van rá - felelte lekötelező udvariassággal a cégvezető -,
                        meg fogom önnek tenni ezt, uram. Parancsol még valamit?</p>
					<p>- Semmit. Ön azt hiszi, hogy gyáva vagyok. Ebben téved. Bizonyos lehet benne,
                        hogy meg fogok halni! Ajánlom magam!</p>
					<p>A cégvezető udvariasan meghajolt: - Nyugodjék békében...</p>
					<p>Galamb dühösen lerohant a lépcsőn. Nem is gondolkozott, nyomban jelentkezett
                        az erődben, és felvétette magát a légióba.</p>
				</div>
				<div type="chapter">
					<head>2</head>
					<p>Galamb idegesen figyelte önmagát. Mit vigyorog folyton? Egy ember, akinek meg
                        kell halnia, az viselkedjék legalábbis komolyan, ha már ünnepélyességről nem
                        lehet szó.</p>
					<p>Pillanatig sem volt kétséges előtte, hogy mielőtt a biztosítás legközelebbi
                        díjtételének befizetésére sor kerül, gondoskodni fog róla, hogy hivatásának
                        áldozta legyen. Addig pedig tessék magába szállni! Emberek hasonló tragikus
                        elhatározás után emelt fővel töprengenek vagy naplót írnak, de nem
                        fütyörésznek állandóan. Azonban hiába próbálkozott a komorsággal.
                        Reménytelen kísérlete, hogy közelgő elmúlása előtt megkomolyodjék, csődöt
                        mondott.</p>
					<p>Pedig két nap múlva elutazik az újoncszázad. A Fort St. Jeanban kell a hely,
                        és gyorsan behajózzák az újoncokat.</p>
					<p>Egy délelőtt éppen megkísérelte, hogy felhős szomorúsággal sétáljon, amikor
                        odaordított az egyik altiszt, hogy jöjjön le a raktárba az alsónadrágokat
                        szortírozni.</p>
					<p>Régi, rokkant légiós káplár volt a raktárnok, keménykötésű emberevő, alkalmas
                        arra, hogy a fegyelmezetlen civileknek fogalmat adjon a rendről. Ez az ember
                        sohasem mosolygott, mert egy gépfegyvergolyó volt a fejében, amit nem
                        lehetett kioperálni.</p>
					<p>- Sorra dobálja ide a fehérneműt! Én majd jegyzem.</p>
					<p>- Nagyon helyes.</p>
					<p>- Csend! A légionista nem felel!</p>
					<p>Galamb bocsánatkérően vigyorgott, és sorra dobálta a fehérneműt.</p>
					<p>Azután hirtelen vigyázzba vágta magát. A káplár kérdően nézett rá.</p>
					<p>- Alázatosan jelentem káplár úrnak: szeretnék fütyörészni.</p>
					<p>Az emberevő meghökkent. Ez az ember katonaviselt, az látszik a kiállásán. És
                        milyen fiatal... Voltaképpen le kellene hordania ezért a jelentésért, de van
                        valami az arcában, ami egy kedves kutyára emlékeztet... Egye fene.</p>
					<p>- Hát fütyörészhet éppen, ha kedve van rá, mikor holnapután Afrikába
                        megy.</p>
					<p>- Majd csak lesz valahogy... Ott sem eszik meg az embert, csak bizonyos
                        vidékeken... - Aztán fütyörészett. Nem valami modern, cifra dalt, hanem egy
                        régi párizsi kocsisnótát. Arra már nem kért külön engedélyt, hogy a
                        fütyörészés ütemére először, mint valami fátyoltáncosnő meglengesse
                        jobbra-balra kinyújtott kezében a hálóingeket, és egy kecses mozdulattal
                        dobja oda a káplárnak. Nincs ennek a kölyöknek józan esze, az bizonyos.</p>
					<p>Mikor elkészültek a munkával, nagy mogorván odavetette az újoncnak:</p>
					<p>- Megihat velem egy pohár bort, ha szomjas.</p>
					<p>Galamb jó emberismerő volt. Úgy csapta össze a bokáját, hogy megremegett a
                        raktár:</p>
					<p>- Köszönöm, mon chef!</p>
					<p>Jelentkezni tud, az bizonyos...</p>
					<p>A kantinban némi feltűnést keltett az embergyűlölő káplár, amint golyóval a
                        fejében magányos asztalához leültette az újoncot.</p>
					<p>- Azt az izét... Azt a nótát fütyülje el megint, maga taknyos!</p>
					<p>- Parancsára, öregem... - felelte, és az „öregem” megjegyzést egy poharakat
                        rezdítő bokacsattanás ellensúlyozta az asztal alól.</p>
					<p>Még több dalt fütyült, és sok bordóit ittak. A negyedik üveg után a káplár
                        bevallotta Galambnak, hogy még ma is szereti azt az átkozott nőszemélyt.
                        Galamb átkarolta a vállát, odahajtotta fejét a zöld parolira, azután puha,
                        érzelmes hangján válaszképpen elénekelte, hogy:</p>
					<p>
                        Nem szeretek ma sem mást, csak téged, Szép Rue
                            Malesherbes, szép Rue Malesherbes, Örökre ég veled...
                    </p>
					<p>A káplár úgy látszik, náthás volt, mert sűrűn szipákolt, és a pipája sem
                        akart szelelni.</p>
					<p>Délelőtt Galambot ismét a raktárba hívták, de fehérnemű-válogatás helyett
                        hazai felvágottat kellett ennie. Kellemes állapot volt az újonc részére,
                        hiszen holnap elindulnak Oran felé és onnan a sivatagba.</p>
					<p>Másnap névsorolvasás volt, sorakozó, és az újoncosztag elhagyta az erődöt,
                        hogy a kikötőbe menjen, ahol egy Afrikába induló hajó vesztegelt.</p>
					<p>Galamb hüledezve állt az erődudvaron.</p>
					<p>Az ő nevét nem olvasták! Elvezették az osztagot nélküle. Éppen tiltakozni
                        akart az érthetetlen szórakozottság ellen, mikor megjelent mellette a
                        káplár, golyóval a fejében:</p>
					<p>- Köszönje meg szépen, maga taknyos. Elintéztem, hogy átmenetileg itt hagyják
                        a raktárban.</p>
				</div>
			</div>
			<div type="group">
				<head>Negyedik fejezet</head>
				<div type="chapter">
					<head>1</head>
					<p>Galamb elhatározta, hogy soha többé nem lesz rokonszenves. Egy teljes hetet
                        veszített drága idejéből Marseille-ben, ahol a légionárius semmiképpen nem
                        lehet hivatásának áldozata. A vén katona is megbánta már, hogy ezt a
                        gyerekes külsejű katonát igyekezett rövid időre megóvni a sivatag
                        borzalmaitól. Az újonc ugyanis, mióta elindult nélküle a menet, kizárólag a
                        legmodernebb dzsesszdalokat fütyülte a raktárban, és azokat is olyan
                        hamisan, hogy a káplárnak állandóan sajgott a fejlövése. Így azután rövid
                        idő múlva a „Légió Atyjá”-ról elnevezett gőzösön útban volt Oran felé.</p>
					<p>A kis, piszkos hajó nyugtalanul táncolt a Földközi-tenger hullámain. A
                        légionisták a fenékben ültek, és csajkájukból az örökös feketét itták. A
                        Caporal cigaretta rossz szagú füstje mint sűrű köd ülte meg a
                        helyiséget.</p>
					<p>A rácsos lámpa csikorogva lengett, a katonák dermedten gubbasztottak a
                        homályos helyiségben batyuik, ládáik és pokrócaik között.</p>
					<p>A nyugtalan tenger állandó harsogása zúgott be kintről. Egy öreg légionista,
                        aki második öt évét kezdte, és így jutott két hónap szabadsághoz
                        Marseille-ben, az újoncokkal együtt tért vissza Afrikába. Hosszú, őszes,
                        barna bajusza volt és nagy ádámcsutkája. Pilotte-nak hívták. Most csendesen
                        pipázgatott, és halk hangon mesélt tapasztalatlan társainak eljövendő
                        sorsukról.</p>
					<p>- Eleinte nagyon rossz odalent, de később ha az ember látja, hogy sohasem
                        lehet megszokni, hát beletörődik mindenbe...</p>
					<p>A katonák nyugtalan, sötét tekintettel hallgatták. Csupa tanulmányfej.
                        Sovány, vértelen suhanc fejek, szemük alatt sötét gyűrűkkel, napbarnított,
                        elszánt, markáns arcok. Csak egy ember nem figyelt oda. Egy sovány, elálló
                        fülű légionárius. Két párhuzamos ránc vonult az orra és a szája sarka
                        mellett hosszában. Ha vigyorgott, ez a két ránc barázdává mélyült, és mert
                        állandóan vigyorgott, a két különös barázda szinte odadermedt az arcára.
                        Fényes, fürge szeme örökké ide-oda mozgott, és a homlokába fésült haja csak
                        jobban kihangsúlyozta azt, hogy degenerált. Minden keze ügyébe kerülő
                        tárggyal állandóan rajzolgatott, ezért elnevezték Krétának. Rövid idő alatt
                        Kréta lett a durva tréfák célpontja. De erről, úgy látszott, nincs
                        tudomása.</p>
					<p>- Milyen az élelmezés? - kérdezte valaki.</p>
					<p>- Az kitűnő. Csak meneteléskor kissé egyszerű. Ha nincs idő főzni, akkor
                        mindenki kap egypár marék lisztet meg hagymát, és megeszi, ahogy tudja.</p>
					<p>Pilotte-tal szemben ült a légió legkülönösebb figurája. Középtermetű,
                        groteszken vastag ember. Nem volt kövér, csak vastag. Köpcös nyak, deszkányi
                        váll, nagy csípőcsontok, irtózatos gorillaállkapocs és kopaszodó fején
                        néhány sűrű, hosszú fekete hajcsomó gubancolódott össze. Igen keveset
                        beszélt, mindig melankolikus szomorúsággal nézett a környezetére, és olykor
                        piszkos papírlapokat olvasgatott, amikkel minden zsebét teletömte.</p>
					<p>- Azt hallottam - szólt közbe rekedten, borízű hangján -, hogy a légióban sok
                        művész is szolgált már.</p>
					<p>Pilotte köpött.</p>
					<p>- Két évvel ezelőtt együtt szolgáltam egy norvég erőművésszel, bizonyos
                        Krögmann-nal. Szegényt egy ártatlan kocsmai összetűzés közben agyonverték.
                        Azonkívül ismerek a Meknésben állomásozó sapeuröknél egy kárpitost, aki
                        szépen trombitált. Több művésszel nem találkoztam Afrikában.</p>
					<p>- Maga talán művész? - fordult a vastag felé egy újonc.</p>
					<p>A kérdezett elgondolkozva simogatta hatalmas gorillaállkapcsát, amely
                        borotválatlanul erős, fekete borostákat termelt:</p>
					<p>- Igen... - felelte sóhajtva - én művész vagyok.</p>
					<p>- Miféle művész maga?</p>
					<p>- Troppauer vagyok, a költő...</p>
					<p>Ezt úgy mondta, mint aki döbbent ámulatot vár. De semmiféle elfogódottságot
                        nem mutattak ezek a rezignált katonák. Inkább olyasféle megértéssel néztek
                        össze, mintha orvosok volnának, és megállapodnának valamiben egy konzílium
                        után.</p>
					<p>- Ha megengedik - közölte szerényen Troppauer, a költő - elolvasom egy
                        ismertebb versemet.</p>
					<p>És mielőtt még határozatot hozhattak volna kérését illetően, már előhúzta
                        piszkos papírcsomói egyikét, nagy élvezettel szétteregette, és bajtársainak
                        legnagyobb megdöbbenésére olvasni kezdett:</p>
					<p>- Én egy virág vagyok, írta Troppauer Hümér.</p>
					<p>És olvasott. Nyugodt, öntelt mosollyal, időnként megkuszálva hosszú sötét
                        hajfürtjeit...</p>
					<p>Mikor elmondta az utolsó sort, diadalmasan nézett körül. Iszonyú csend honolt
                        a fenékben. Pilotte a rohamkésen tartotta a kezét.</p>
					<p>Csak egyetlen hang szólalt meg harsány elragadtatással:</p>
					<p>- Bravó! Igazán gyönyörű!</p>
					<p>Galamb volt. Szinte fülig vigyorgott a műélvezettől. Troppauer Hümér
                        bágyadtan hajlongott, szerény mosollyal, majomállkapcsát mellére szegezve,
                        fürtjeit rezgetve.</p>
					<p>- Igazán nem tudom... mivel érdemeltem... ki elismerését - mondta
                        elfogódottan. - Talán azért szép ez a vers, mert szegény anyámra emlékezve
                        írtam... Isten nyugtassa... - A katonák hüledezve látták, hogy Troppauer
                        szeméből két könnycsepp gördül le, és megcsuklik a hangja. - Ha megengedik,
                        anyám jellemzésére felolvasok egy rövid kis verses elbeszélést...</p>
					<p>- Halljuk! Halljuk!</p>
					<p>Galamb kiáltotta ezt lelkesen, és tapsolt.</p>
					<p>- Halljuk! Halljuk... - sipította egy cérnavékony hang. Kréta volt. De ő nem
                        tudta, miről van szó.</p>
					<p>A könnyező költő azonban nem kezdhette meg újabb műve felolvasását, mert
                        néhány elszánt katona felemelkedett, és odajött elébe.</p>
					<p>- Azonnal hagyja abba ezt a marhaságot - mondta egy kanadai óriás.</p>
					<p>- De, uraim... Hát nem szépek az én... verseim? - Úgy látszott, hogy nyomban
                        sírva fakad.</p>
					<p>- A maga versei unalmasak és hülyék... - kiáltotta öklét rázva egy görög
                        díjbirkózó.</p>
					<p>Ami azután következett, az olyan volt, mint valami rossz álom. A költő úgy
                        vágta szájon a görög díjbirkózót, hogy az repedt állkapoccsal röpült egy
                        vasoszlopnak, és elájult. Azután egyetlen könnyed mozdulattal a kanadai
                        favágót fél kézzel nekicsapta a társainak.</p>
					<p>Még néhány zord kritikus sietett az erélyes költő ellen... De hiába.
                        Troppauer úgy dobta egyiket a másikhoz, mint apró forgácsot.</p>
					<p>A katonák döbbenten, ijedten nézték...</p>
					<p>A harc befejeződött, a művész egymaga állt a helyiség közepén, és szemrehányó
                        pillantással körülnézett.</p>
					<p>Valaki nyöszörgött, de különben csend volt.</p>
					<p>A költő visszaült a helyére, kisimította piszkos papírcsomóját, és fennkölten
                        így szólt:</p>
					<p>- Anyám, te vagy árva fiad csillaga, írta Troppauer Hümér. Első ének...</p>
					<p>A több mint huszonkét oldalas verset azután már feszült figyelemmel
                        hallgatták végig a légionisták.</p>
				</div>
				<div type="chapter">
					<head>2</head>
					<p>Távolról feltűnt Oran. Az afrikai part fehér, dobozszerűen különálló
                        házaival, pálmáival elmosódottan terült el a merőleges délelőtti napfény
                        ködszerű megvilágításában.</p>
					<p>- Sorakozó! - kiáltotta az altiszt a fenékbe.</p>
					<p>Mindenki megjelent holmijával a fedélzeten. Egy hajóstiszt látcsövön át nézte
                        a partot.</p>
					<p>A katonák szeme is a közeledő kikötőhöz tapadt.</p>
					<p>Ott jön Afrika!</p>
					<p>A hajóstiszt közömbösen nézett végig a legényeken.</p>
					<p>Azután hirtelen meghökkent.</p>
					<p>- Harrin... court...</p>
					<p>Galamb is csodálkozott.</p>
					<p>- Cham... bell... - hebegte.</p>
					<p>Együtt jártak az akadémiára!</p>
					<p>- Az őrmester úr majd megengedi, hogy kivételesen kilépjen a sorból. Néhány
                        szót szeretnék beszélni magával - mondta a tiszt.</p>
					<p>Harrincourt kilépett, és odébb ment a tiszttel együtt.</p>
					<p>- Harrincourt... megőrültél? - kérdezte idegesen, mikor eltávolodtak a
                        sortól.</p>
					<p>- Kérem, hadnagy úr...</p>
					<p>- Mondd csak, hogy Jean, mint régen.</p>
					<p>- Hát kedves, Jean. Mi kifogásod lehet az ellen, hogy a légióba
                        léptem?...</p>
					<p>- Nagyon jól tudod, hogy mi a légió! Ide csak az jöjjön, akiért nem kár, ha
                        egy beduin golyó leteríti a sivatagban. Ide hallgass: nekem igen jó
                        összeköttetéseim vannak, Cochran táborszernagy, az orani városparancsnok
                        nagybátyám, és talán ha beszélnék vele...</p>
					<p>Harrincourt elsápadt.</p>
					<p>- Eszedbe ne jusson! Én meg akarok halni és kész! Magánügyem! Nagyon kérlek,
                        hogy semmi körülmények között se avatkozz a dolgaimba...</p>
					<p>Csörgés és csobbanás hangzott, amint ledobták a horgonyt. A tiszt gyorsan
                        kezet fogott egykori bajtársával, és Harrincourt beállt a sorba.</p>
					<p>A kis híd legurult, és a partnak ütődött. A kapitány kardja egyet villant,
                        azután megindult végig a deszkán, és mögötte sorra dobogtak a súlyos
                        bakancsok.</p>
					<p>Chambell szomorúan nézett a napfényben táncoló porfátylak között eltűnő
                        osztag után, amíg egykedvű poroszkálással az utolsó katona is befordult az
                        úton, amely sárga házak és zöld pálmák között Fort St. Thérčse-ig
                        vezetett.</p>
					<p>Szegény Harrincourt - gondolta és felsóhajtott.</p>
				</div>
			</div>
			<div type="group">
				<head>Ötödik fejezet</head>
				<div type="chapter">
					<head>1</head>
					<p>Egy kedélyes őrmester jött eléjük. Az arca likacsos lett valami
                        lőporrobbanástól, és a fél szeme alig látszott ki göröngyös szivacsos, fehér
                        üregéből. Bajuszából csak néhány macskaszerű szálat hagyott meg a robbanás.
                        De ettől eltekintve igazán nyájas modorú ember volt. Már messziről
                        integetett a bakák felé, azután ellépett előttük, tetőtől talpig végignézve
                        őket.</p>
					<p>- Nagyon meg vagyok elégedve veletek - mondta őszinte elismeréssel. - Kár
                        volna, ha rendes embereket hoznának ide megdögleni, mert itt valamennyien
                        meg fogtok dögölni... Rompez!</p>
					<p>Biztató, derűs mosollyal intett a katonák felé és elsietett. Ez volt a
                        fogadtatás, illetve ez volt Latouret őrmester.</p>
					<p>Az altiszt kijelölte hálóhelyüket egy hosszú, fehérre meszelt szobában, és a
                        holtfáradt katonák rögtön hozzáláttak, hogy szíjaikat és gombjaikat
                        kifényesítsék.</p>
					<p>Csak Kréta, a hülye dőlt végig vigyorogva az ágyon, és elaludt. Galamb
                        felrázta:</p>
					<p>- Hé! Hülye úr! Végezze el a paquetage-t, mert megbüntetik, ha mocskos a
                        gombja.</p>
					<p>- Nem baj. Volt egy nagybátyám Strassbourgban, aki egyszer a katonaságnál,
                        mikor pucolni kellett volna a gombjait...</p>
					<p>- Csak nem akar itt mesélni? Ha reggel nem ragyog a szíja és a gombja, nagyon
                        elbánnak magával.</p>
					<p>- Nem baj.</p>
					<p>És visszafeküdt. Galamb megdühödött. Egyszerűen lerángatta a zubbonyát,
                        elvette a holmiját, és megpucolta a sajátjával együtt. A többi már régen
                        pihent, amikor Galamb még mindig melegítette a viaszdarabot a gyufaszál
                        végén és fényesítette vele Kréta derékszíját. Közben barátságtalan dolgokat
                        mondott a hülyéről, aki nyugodtan aludt.</p>
					<p>...Valamerre hadiállapot lehetett, mert a rendes kiképzési idő helyett csak
                        négy hétig maradtak Oranban.</p>
					<p>Hogy micsoda menetelés, futólépés, szurony- és lőgyakorlatok töltötték ki ezt
                        a négy hetet, az meghaladta a legpesszimistábbak elképzeléseit is.</p>
					<p>Latouret őrmester a tikkasztó déli hőségben időnként menetirány ellen
                        végigszaladt a bágyadt soron:</p>
					<p>- Gyerünk, fiúk, gyerünk, gyerünk!... Mit szóltok majd, ha egyszer komoly
                        menetelésre kerül a sor?... Díszlépés!</p>
					<p>Még ez hiányzott!</p>
					<p>A légió hosszú, nyújtott lábú, döngő talpú díszlépésében kezdett
                        menetelni.</p>
					<p>- Gyerünk, drágám! Csapja oda a lábát, csapja oda, a mindenségit neki, nem
                        valcer ez, hanem menetelés! Egy-kettő... Futólépés!... Altiszt! Azt a pasast
                        tegyék kocsira, és ha magához tér, díszőrségen áll a kormányzóság előtt.</p>
					<p>Galamb önmaga iránt undorral eltelve konstatálta, hogy hízik. A kemény
                        katonaélet nem volt szokatlan számára, de a világhírű légionista kiképzésben
                        mégis illett volna kissé közeledni az elmúlás felé.</p>
					<p>Ezzel szemben az egyetlen ember volt, akinek a szörnyű őrmester kimenőt
                        engedélyezett a városba a kiképzés ideje alatt. Ez a vigyorgó, kékszemű
                        taknyos úgy vágja ki a díszlépést, hogy szinte beszakad a sivatag alatta,
                        úgy veti súlyba és vállára a fegyvert, mint valami automata... Hogy a fenébe
                        történt, egyszer csak azt mondta:</p>
					<p>- Takarodóig elmehet. Ne vigyorogjon, mert kiköttetem!</p>
					<p>Hosszú sétára indult a kanyargó, mocskos, szűk utcákon. Bement egy
                        vályogkunyhóba, ahol kávét mértek. A helyiség négy csupasz falból állt, és
                        egyetlen nyílása volt: a bejárat. Sem szék, sem bútor sehol, csak egy vén,
                        szakállas arab guggolt a földön, parázzsal telt kanna előtt. Kis edényben
                        csészényi vizet forralt, és mikor a katona belépett, szó nélkül ráborított a
                        vízre egy kanál kávét. Csak ezután mondta:</p>
					<p>- Szálem...</p>
					<p>- Magának is, fiam...</p>
					<p>A helyiség három lépés volt széltében és ugyanannyi hosszában. Nem nagyobb
                        egy jókora disznóólnál. És nem is jobb szagú. Csak épp, hogy lenyelte a
                        kávét, és kisietett.</p>
					<p>És most valami egészen különös esemény történt.</p>
					<p>Ahogy kiért az ajtón, oldalra lépett, hogy a kunyhó mellett egy kőre helyezze
                        a lábát, mert a nadrágszárán egy gomb meglazult, és most fel akarta varrni.
                        Tű és cérna a legtöbb légionistánál van. Egy leszakadt gombért, egy apró
                        feslésért olyan büntetés jár, hogy csak a legelszántabbak mulasztják el a
                        szükséges elővigyázatot. Feltette tehát lábát egy téglára, befűzte a cérnát,
                        és megerősítette a gombot. Azután a másikat is szorosabbra varrta.</p>
					<p>Egyszerre az ujjába szúrt.</p>
					<p>A vályogkunyhó ajtaján egy nő sietett ki.</p>
					<p>Bizonyos volt benne, hogy mialatt a gombot varrta, nem ment be senki a
                        kávémérésbe. A szűk, csupasz falú helyiségben az imént csak az arab
                        tartózkodott. Nyílás, amelyen valaki másfelől bejöhetett volna, bútor, amely
                        eltakarhat valakit, nem volt a helyiségben. A vén arab nem változhatott át
                        ifjú nővé, és a meztelen, döngölt agyagföldből sem nőhetett ki e hölgy.</p>
					<p>Hogy jött ki a helyiségből egy nő, aki bent sem volt?</p>
					<p>Elhatározta, hogy visszamegy a kávémérésbe.</p>
					<p>Az ajtó zárva volt! Vagy a nő zárta be kívülről, vagy, ami valószínűbb, az
                        arab reteszelte be.</p>
					<p>Mi ez? Csoda? Kísértet?</p>
					<p>A nő nem látta a katonát, mert azonnal ellenkező irányba fordulva
                        továbbsietett. Fehér lovaglónadrágja, lakkcsizmája most tűnik el a sarkon,
                        amint befordul.</p>
					<p>Galamb utánasietett. A nő a Fort St. Thérčse előtt húzódó külvárosból az
                        európai negyed felé tartott, a hosszú Avenue Magenta deszkaházai között.
                        Megszokhatta a trópust, mert fehér sisakján nem lengett tarkóvédő
                        fátyol.</p>
					<p>A jobb keze fején furcsa, majdnem szabályos anyajegy volt. Ezt jól látta a
                        légionista, mert a nőt két lépés sem választotta el tőle. Ott ment előtte.
                        És a keze fején egy sötét háromszög alakú folt! A szép sima bőrön.
                        Különös!</p>
					<p>Galamb maga sem tudta, hogy miért követi. Egy nő, aki a földből nőtt ki,
                        mindenesetre érdekes. Különösen, ha egy sötét háromszögű anyajegy is van a
                        kezén.</p>
					<p>A város villanegyedéhez értek. A nő egyre gyorsabb léptekkel haladt tovább.
                        Galamb kissé elmaradt, és pálmától pálmáig lopózva, óvatosan követte.</p>
					<p>A nő egy dús parkkal körülvett épület hátsó kapujánál megállt. Körülnézett. A
                        férfit nem látta, mert ez még idejében elbújt egy fa mögé.</p>
					<p>Gyorsan becsengetett. A kis kapu kinyílt. Galamb jól látta, hogy egy öreg
                        lakáj nyitotta ki, és mélyen meghajolt. A nő bement.</p>
					<p>A katona várt, azután visszatért a főbejárat felé az útra. Megnézte elölről
                        is a villát. Hatalmas, régimódi, emeletes épület volt. Kissé rideg és
                        csendes. Minden zsalu leengedve, a kapu zárva, a park néma, se hang, se
                        emberi vagy állati lény sehol.</p>
					<p>Egy rendőr sétált arra, és barátságosan intett a légionistának.</p>
					<p>Gyerekes kíváncsiság furdalta Galambot.</p>
					<p>- Mondja kolléga úr, - kérdezte a rendőrt - ki lakik ebben a szép
                        villában?</p>
					<p>- Senki. Lakatlan.</p>
					<p>Hm... Igazán titokzatos az ügy.</p>
					<p>- Szép kis ház.</p>
					<p>- Csak éppen bérlője nem akad. Így áll lakatlanul több mint fél éve, amióta
                        doktor André Brétail agyonlőtte feleségét, egy szpáhi kapitányt és végül
                        önmagát. Nincs egy cigarettája?</p>
					<p>- Mi?... Hogy?... De, tessék...</p>
					<p>- Csak vegye vissza a ceruzáját. Cigarettát kértem ... - Tölcsért csinált a
                        kezéből, és szótagolva ordított, mert látta, hogy süket a szerencsétlen: -
                        Ci-ga-ret-tát!</p>
					<p>- Köszönöm, nem gyújtok rá... - mondta Galamb a homlokát tapogatva, és
                        idegesen rágyújtott egy Caporalra. - Biztos maga abban, hogy csakugyan nem
                        lakik itt senki?</p>
					<p>- Biztos! - ordította a rendőr. - Itt posztolok egy éve! Az éjjeliőrnek
                        kulcsa van, és minden három napban szobáról szobára bejár minden villát,
                        amelyben nem laknak.</p>
					<p>- Ne ordítson, mert ledöföm. Nem ismer véletlenül valami úrhölgyet, akinek a
                        jobb kezén különleges háromszögű folt vagy anyajegy van? Egy olyat láttam
                        errefelé.</p>
					<p>A rendőr keresztet vetett.</p>
					<p>- Na, mi az? - sürgette Galamb. - Ne ájtatoskodjék, hanem feleljen. Ismer
                        ilyen nőt?</p>
					<p>- Csak egyet ismertem ezzel a különös jellel! - felelte. - A szerencsétlen
                        doktor Brétailnét, akit a férje agyonlőtt ebben a házban...</p>
				</div>
				<div type="chapter">
					<head>2</head>
					<p>Galamb nem kérdezett többet. Gyorsan megfordult, és sietett visszafelé.</p>
					<p>Kérem, kérem! Ezeket hagyjuk. Semmi köze idegen rémdrámákhoz és hazajáró
                        lelkekhez. Neki saját hazajárnivalója van igen sürgősen.</p>
					<p>Galamb szeretett jól enni, jókat röhögni, szép dalokat fütyörészni, olykor
                        kissé verekedni vagy valami más testgyakorlást űzni, de a rejtélyeket,
                        titkokat és az izgalmas kalandokat szívből utálta. Elhatározta, hogy nem
                        törődik az esettel, és visszament az erődbe.</p>
					<p>- Menjen fel az ezredirodába, Raffles kapitány úrhoz - mondta a káplár, mikor
                        meglátta.</p>
					<p>Az erőd parancsnoka, Raffles kapitány, népszerű, jóindulatú tiszt volt.
                        Barátságos mosollyal fogadta a közlegényt:</p>
					<p>- Hallom, hogy rendes ember vagy. Latouret őrmester szép jelentést tett
                        rólad. Tíz éve az első eset, hogy ez az embernyúzó rokonszenvesnek talál
                        valakit. Szükség van most új altisztekre, ezért néhány kiválasztott embert,
                        közöttük téged is, altiszti iskolába vezényelünk. Három hónapig te itt
                        maradsz a Fort St. Thérčse-ben.</p>
					<p>Galamb megrémült. A fene azt az átkozott rokonszenves egyéniségét.</p>
					<p>- Alázatosan jelentem, mon commandant, hadd menjek én a sivatagba.</p>
					<p>A kapitány csodálkozva nézett rá, aztán az asztalra csapott:</p>
					<p>- Közlegény! Elrendelem, hogy három hónapra beosszanak az altisztképző
                        iskolába. Hátra arc! En avant! Marche!</p>
					<p>Mikor kiért az udvarra, néhány másodpercig a két öklét harapta dühében.
                        Átkozott szerencsétlenség ez, hogy mint valami dühödt véreb üldözi a
                        szerencse, és nem hagyja élni, illetve nem hagyja meghalni.</p>
					<p>- Na, maga nyálas! - lépett hozzá három szál hiúzbajuszával a pörkölt képű
                        őrmester. - Tőlem függött a sorsa! Cochran tábornok itt járt maga miatt a
                        kapitánynál, valami pereputtya jó barátságban volt magával. De a légióban
                        nincs protekció. Azt mondta a kapitány: „Kérlek, itt van Latouret őrmester,
                        tőle függ, hogy tehetek-e valamit ezért az emberért.” Köszönje a
                        díszlépésének, hogy altiszti kiképzésre ajánlottam...</p>
					<p>Az őrmester nagyon csodálkozott volna, ha csak sejti is, hogy a katona mit
                        gondol e pillanatban róla, a díszlépésről és általában az egész Latouret
                        családról.</p>
				</div>
			</div>
			<div type="group">
				<head>Hatodik fejezet</head>
				<div type="chapter">
					<head>1</head>
					<p>Galamb az altiszti iskola ablakából nézte a sivatagba induló peloton
                        készülődését. Mit kellene tenni? Istenem!... A Faubourg Montmartre-on egy
                        szegény özvegyasszony és egy kedves, finom leány, akiket legjobban szeret a
                        világon, tízezer dollárt kapnának, és ehhez csak egy ilyen semmittevő, léha
                        alaknak kellene meghalni, amilyen ő. Hát még meghalni sem hagyják az
                        embert?!</p>
					<p>Szerencséje volt. Ezen az órán a katonai büntetőtörvénykönyvről oktatták
                        őket. Az előadás végén Galamb boldogan fellélegzett.</p>
					<p>Az oktató többek között ezt a paragrafust is ismertette:</p>
					<p>„A csapattesttől megkísérelt szökés, valamennyi kedvezmény és
                        megkülönböztetés megvonásával jár. Altisztjelöltek visszakerülnek
                        legénységi állományba, előző szolgálati helyükre.”</p>
					<p>Nincs semmi baj! Még ma megszökik, elmegy az uszodába, és holnapután, a
                        törvény értelmében, régi beosztásában elindul a többiekkel együtt a
                        sivatagba.</p>
					<p>Egy óra múlva az erőd hátsó udvarán felmászott az esőcsatornán, és mikor a
                        poszt kissé eltávolodott, átvetette magát a falon. Azután szaladt...</p>
					<p>Takarodó után nyolc őrjárat indult a keresésére, és Latouret őrmester
                        búskomoran tépdeste ajaksörtéit.</p>
				</div>
				<div type="chapter">
					<head>2</head>
					<p>Nyugodtan sétált a kikötő pálmái alatt, hallgatta a rakodást, a hajótülkök és
                        az autódudák lármáját, boldogan szívta be a dagállyal érkező, sós szagú esti
                        légáramlatot, és nézegette a nyugodt víztükrön rezgő sok-sok parti lámpa
                        visszfényét. Várta, hogy kézre kerüljön. Egyik negyedóra múlt a másik
                        után.</p>
					<p>No, mi lesz?</p>
					<p>Micsoda amerikázás ez? Hol a patrul? Hát így hagyják itt a
                        katonaszökevényeket korzózni? Vagy van megtorlás és fegyelem, vagy
                        nincs!</p>
					<p>Körülnézett, de sehol egy őrjárat! Szép kis katonaság. Szökött egyének
                        nyugodtan dohányoznak a város gócában, és a tisztelt légió a füle botját
                        sem mozgatja. Dühében már nem tudta, mit tegyen. Egyszerűen odasétált a Dísz
                        térre, a kormányzósági palota hatalmas ívlámpái alá. Valami vendégség
                        lehetett a katonai parancsnoknál, mert sorra érkeztek az autók, és pazar
                        uniformisok, csodás hermelin belépők, fehér frakkok vonultak fel.</p>
					<p>Itt is álldogált vagy félórát.</p>
					<p>De hát mi az? Miért nem fogják el?</p>
					<p>A magyarázat elég egyszerű volt. Valamennyi őrjárat az óváros, a
                        halászkikötő, a környékbeli erdőségek és egyéb olyan helyek felé vette
                        útját, ahol egy épelméjű szökött légionista rejtekét lehet gyanítani. A
                        kormányzóság előtt igazán senki sem kereste.</p>
					<p>Illetve akadt ilyen is. A költő. Troppauer Hümér. Ő szerette Galambot, aki
                        mindig megértő hallgatóság volt. Akármi legyen, ha elfogja ezt a kedves,
                        aranyos embert. Mint őrjáratvezető tehát harsányan kommandírozott:</p>
					<p>- Irány a Dísz tér!</p>
					<p>Ott igazán nem ütközhet a szökevénybe.</p>
					<p>De alighogy az előkelő negyedbe értek, az egyik legény megböki
                        Troppauert:</p>
					<p>- Te! Nézz oda! Ott a szökevény.</p>
					<p>A költő hüledezve kapkodta a fejét:</p>
					<p>- Nem ette meg a fene...</p>
					<p>De. Mégis. Barátságos mosollyal integet feléjük, aztán odajön, és idegesen
                        szól rá Troppauerre:</p>
					<p>- Hol kódorogtatok ennyi ideig? Még az életben nem láttam ilyen
                        katonaságot!</p>
					<p>Mit lehet tenni? Komoran közrefogták, és megindultak vele visszafelé.</p>
					<p>- Minek szökött ide a Dísz térre? - kérdezte Troppauer.</p>
					<p>- Unatkoztam - felelte. Azután ő kérdezte: - Nagy volt a ribillió?</p>
					<p>- Tűrhető. Latouret őrmester mindenféle porokat szed.</p>
					<p>A külvárosba értek. Galamb vidáman fütyörészett. Céltalanul kóborló arabok a
                        keskeny utca hosszú házai mellé lapultak, és sötét pillantással néztek az
                        őrjárat után.</p>
					<p>- Azért mégiscsak szerencséje van - mondta Troppauer. - Mi legkésőbb
                        holnapután megyünk a pokolba, maga meg itt marad Oranban.</p>
					<p>- Most már én sem maradok itt. Megszöktem!</p>
					<p>- Mondom, hogy szerencséje van. Akit huszonnégy órán belül elfognak, az nem
                        számít szökevénynek. Engedély nélküli kimaradásért néhány pelote-ot kap, és
                        kész.</p>
					<p>Szent Isten! Szóval megint szerencséje volt! A szerencse mint egy nyomorult
                        véreb fut utána, de ő nem hagyja magát!</p>
					<p>Ügyesen beakasztotta a lábát hátulról Troppauer bokájába. A költő akkorát
                        esett, hogy az éjszaka beleremegett. A katonák nem tudták, mi történt, és
                        mire magukhoz tértek, a fogoly elrohant.</p>
					<p>Troppauer előírás szerint tüzet vezényelt:</p>
					<p>- En joue... Feu!</p>
					<p>Hat puska vette célba a holdat, és sortüzet adott az égitestre.</p>
					<p>- Pas de gymnastique! En avant... Marche!</p>
					<p>Agyonlőni nem akarták, de most már szívesen elfogták volna.</p>
					<p>Galamb rohant. Súlyos futóléptek döngtek a nyomában. Most látta csak, hogy a
                        villasorban van. A szerencsétlen doktor Brétail villájához ért. Hoppá! Ez
                        állítólag lakatlan. A vaksötét útról átvetette magát a kerítésen.</p>
					<p>Néhány másodperc múlva odaért az őrjárat. Összevissza kiáltoztak,
                        zseblámpáikkal világítottak mindenfelé. Nem látták eltűnni Galambot, csak
                        azt tudták, hogy errefelé vesztették el a nyomát. Valamelyik mellékutcába
                        futott be, vagy egy üres telken bujkál. Rövidesen két-három rendőr is
                        segített az éjszaka csendjét felverni.</p>
					<p>Galamb lábujjhegyen a házhoz lopózott. Most is néma, elhagyott volt a lezárt
                        villa, az ablakain sötét redőnyökkel... Az egyik földszinti ablakon nem volt
                        redőny. Valami cselédszoba lesz vagy mosdóhelyiség.</p>
					<p>A nagy zajra és lövöldözésre egy megijedt szomszédos villalakó telefonált a
                        riadókészültségnek. Hirtelen éles szirénázás üvöltött fel. Galamb nem
                        mulasztotta el az alkalmat. Mialatt a szirénahang mindent túlharsogott,
                        hátralépett, és bajonettját nekivágta a csukott ablaknak. Az oldalfegyver
                        berepült a helyiségbe, közben kitörte az üveget. Olyan volt ez a csörömpölés
                        a szirénahang mellett, mint légydöngés az oroszlánordításhoz képest. Most
                        már átlépett a párkányon.</p>
					<p>A konyhába ért. Tapogatózva ment, míg újabb ajtó előtt állt. Hallgatózott.
                        Azután lassan lenyomta a kilincset, hogy továbbhaladjon.</p>
					<p>Maga sem tudta, hogy miért, de megijedt, ahogy a beszáradt ajtósarok hosszan,
                        élesen nyikorgott, betöltve a hatalmas hallt. Mert hallba nyílt az ajtó,
                        óriási, sötét terembe. Magasan, az egyik szellőzőablakon keresztül
                        bevilágított a hold.</p>
					<p>És mélységes némaság.</p>
					<p>Elindult a folyosón, amely jobbra-balra kanyargott, és odaért egy kiskapuhoz,
                        ahol a kísérteties nőt látta. Ez a hátsó bejárat. Lenyomta a kilincset.
                        Zárva volt.</p>
					<p>Egy ideig céltalanul ődöngött a sokfelé nyíló oldalfolyosókon. Kijárást
                        keresett, de a ház valóságos labirintus volt. A cselédlakásokhoz vezető
                        lépcsőre ült, és elszívott egy cigarettát. Itt esetleg holnapig elbújhat.
                        Eldobta a cigarettát, és továbbment. Egyszer csak ott állt a néma, sötét
                        hallban. A csend bántóan nehezedett a teremre. De Galambnak jó idegei
                        voltak. Elhatározta, hogy keres valahol egy fekvőhelyet, ahol átalussza a
                        vitathatatlanul szökéshez szükséges néhány órát.</p>
					<p>Elindult a falépcsőn, amely a hallból egy karzatra vezetett. Bizonyára onnan
                        nyílnak a hálószobák.</p>
					<p>A falépcső fülsiketítően nyikorgott, és nagy porfelhőket szusszantott
                        magából. Igazán kísérteteknek való hely.</p>
					<p>Felért a korridorra. A lépcsővel szemben, az első ajtón benyitott. Vaksötét
                        volt. Nem baj. A fő, hogy valami fekvőhelyet találjon, aludni úgy is csak
                        sötétben lehet kitűnően, és remélte, hogy a kísértetek nem zavarják.</p>
					<p>Óvatosan haladt a fal mentén. Közben a keze egy szekrény mellett rátapintott
                        a villanykapcsolóra. Megcsavarta. Világos lett.</p>
					<p>Ijedtében felkiáltott.</p>
					<p>A szoba közepén egy nagy vértócsában, pizsamába öltözött férfi feküdt a
                        padlón, arcra borulva, holtan.</p>
				</div>
			</div>
			<div type="group">
				<head>Hetedik fejezet</head>
				<div type="chapter">
					<head>1</head>
					<p>- Nono...</p>
					<p>Ezt suttogta félhangosan, miután visszahőkölt. Nono. Észnél légy,
                        Harrincourt. Úgy látszik, a sors ellenállhatatlanul sodor bele valami
                        szörnyűségbe. Vigyázzon, uram! Nem megőrülni!...</p>
					<p>Lehajolt a tetemhez. Mióta fekhet itt ez az ember?</p>
					<p>Hogyhogy mióta? Szent Isten!... Hiszen a vér meg sem alvadt, egy csík lassan
                        folyik a tócsából, és most ér össze a szőnyeggel. Megfogta a kezét. Még nem
                        is hűlt ki teljesen. Letérdelt a halott mellé, és a hátára fordította. A
                        hályogosan elfehéredett tekintet kétségtelenné tette, hogy a halál már
                        beállott.</p>
					<p>Negyven év körüli férfi lehetett az áldozat. Vagy félméternyire a testtől ott
                        feküdt a tőr, amivel szíven szúrták. De hiszen nem is tőr! Ez egy éguille!
                        Keskeny, légionista bajonett. Fölvette...</p>
					<p>Ha most detektív volna, már elindulhatna egy nyomon. A légionisták minden
                        felszerelési tárgyukba belekarcolnak valamit, hogy aki elveszíti, vagy
                        elhagyja az oldalfegyverét, az ne lophassa el a másikét.</p>
					<p>A bajonett markolatát egészen az arca elé tartotta, hogy megkeresse a kis
                        fabetéten a jelet.</p>
					<p>Döbbenten ejtette ki a fegyvert.</p>
					<p>A saját szuronya volt!</p>
					<p>Nono!</p>
					<p>Nem megőrülni. Harrincourt! Szedd össze magad! Mi történhetett itt?
                        Hollá!</p>
					<p>Hiszen ezt a bajonettet ő bedobta az ablaküvegen át, amikor a riadóautó
                        szirénája szólt.</p>
					<p>Tehát?</p>
					<p>Tehát mialatt a folyosón bolyongott, és megtalálta a hátsó kaput, azalatt
                        valaki beugrott a kertből, az ő bajonettjét magához vette, felrohant ide,
                        megölte ezt az embert és...</p>
					<p>És?</p>
					<p>Egy ugrással kint termett, és rohant le a lépcsőn. Lehet, hogy a gyilkos még
                        a házban van...</p>
					<p>Meggyújtotta a hallban a villanyt. Mozdulatlan, poros bútorok, némaság, a
                        saját lépteinek visszhangja és a szikkadt parkett recsegése.</p>
					<p>Azután távolról finoman egy női hang dúdolását hallotta... Dermedten állt.
                        Mégis... lehet, hogy vannak kísértetek?...</p>
					<p>Ostobaság.</p>
					<p>Fülelt. Valahol nagyon halkan egy nő dúdolt.</p>
					<p>
                        Si l’on savait... Si l’on savait...
                    </p>
					<p>És bölcsődalszerűen, dúdolásban folytatódott a dal, szöveg nélkül...</p>
					<p>Ment a hang irányába. Fel a falépcsőn...</p>
					<p>A nyitott ajtón át látta a padlón fekvő, mozdulatlan testet.
                        Továbbsietett.</p>
					<p>Világosan hallotta, hogy abban a szobában dúdolnak, amely szomszédos a
                        gyilkosság színhelyével. Odaszorította a fülét az ajtóhoz.</p>
					<p>Kétségtelen volt, hogy bent valaki finoman dúdol. Egy őrült nő van ott bent,
                        vagy mi a csoda?</p>
					<p>Nono!</p>
					<p>Nono, Harrincourt. Mi ez az érzés a gégéd körül? Bent dúdolnak. Ez biztos. És
                        te itt kint állsz, kissé hűvös és nyirkos kézzel. Benyitni, közlegény.
                        Benyitni, a mindenségit, mert kiköttetem, maga úri csirkefogó!</p>
					<p>Belökte az ajtót és...</p>
					<p>Abban a pillanatban a szobában néma csend lett. Ott halt el az utolsó
                        énekakkord a füle hallatára, mellette.</p>
					<p>És a szoba üres volt!</p>
					<p>A szoba, ahol abban a pillanatban, mikor ő fogta a kilincset, még énekelt
                        valaki, most üres volt, a padlót belepte vastagon a por, és egyetlen lábnyom
                        sem látszott rajta.</p>
					<p>De hát ki énekelt?</p>
					<p>Nem fontos. Nem kutatjuk. Ezt hagyjuk. Mi köze neki hozzá? Kiment, becsukta
                        az ajtót. Magához kell venni a bajonettjét, hogy ne maradjon itt bűnjel, és
                        gyerünk.</p>
					<p>
                        Si l’on savait... Si l’on savait...
                    </p>
					<p>A szobában ismét dúdolt a nő.</p>
					<p>Mi?!</p>
					<p>Nahát, a mindenségit, ezt majd én... Mint a villám nyitott be. És ahogy
                        benyitott, az utolsó hangot még tisztán hallotta, de a szobában nem volt
                        senki, a dal sem hallatszott.</p>
					<p>Hátrafordult. A hatalmas, kivilágított hallban minden néma és mozdulatlan
                        volt. Becsukta az ajtót, és a korlátnak dőlt. Egy tengerész akadémiát járt
                        ember idegei nem mondhatják fel oly könnyen a szolgálatot. És különben
                        is.</p>
					<p>
                        Si l’on savait... Si l’on savait...
                    </p>
					<p>Újra felcsendült a dal a szobában.</p>
					<p>Karba tett kézzel fixírozta a csukott ajtót. „Tévedsz, te ajtó, ha azt
                        hiszed, hogy én ki foglak nyitni. Kísértetekben nem hiszek. Az egész dolgot
                        nem értem, és megállapítom, hogy a mellkasom bal oldalán bizonyos nyomás
                        észlelhető.”</p>
					<p>Visszament abba a szobába, ahol a meggyilkolt feküdt. A dúdolás most már
                        állandóan hallatszott.</p>
					<p>Egy kis, félig nyitott tapétaajtó mögött halk csobogást hallott. Benyitott.
                        Fürdőszoba volt. A csapból folyt a víz, és már túlömlött a kádon. Gyorsan
                        elzárta, azután körülnézett. Egy székre fehér frakk volt odakészítve, minden
                        hozzávalóval. A tükör előtti üveglapon borotvaecset és zsilett. Nemrég
                        használhatták, mert a szappan még nedves volt... A kisasztalon apróbb
                        tárgyak, óra, zsebkendő, töltőtoll...</p>
					<p>„Na, köszönöm. Most innen elmegyünk szépen. Ezzel torkig vagyok.” Kilépett a
                        fürdőszobából.</p>
					<p>Egy hadnagy toppant eléje díszegyenruhában, összecsapja a bokáját és
                        tiszteleg:</p>
					<p>- Alázatosan jelentem: fél tizenkettő.</p>
					<p>Lábainál a halott. A másik szobában dúdolnak. És itt egy hadnagy jelenti a
                        közlegénynek, hogy fél tizenkettő van.</p>
					<p>Ösztönösen érezte, hogy itt valami homály van, és ha ezt eloszlatja, abból
                        baj lesz.</p>
					<p>Kissé megköszörülte a torkát.</p>
					<p>- Csakugyan már fél tizenkettő volna?</p>
					<p>- Pontosan őrnagy úr.</p>
					<p>Szeretett volna megfordulni, mert az az érzése volt, hogy a háta mögött egy
                        őrnagy áll. De minden idegszálát megfeszítve igyekezett közömbös és nyugodt
                        maradni.</p>
					<p>- Igen, igen... - mondta, és ismét meg kellett köszörülnie a torkát.</p>
					<p>- Az autó a kiskapunál vár. Kegyeskedjék felöltözni, addig én mindenütt
                        eloltom a villanyt. Ez most a legfontosabb.</p>
					<p>Igen? Közömbösen felvonta a vállát, bár lelke legmélyén úgy érezte, hogy a
                        hadnagy magatartása kissé érthetetlen, midőn egy frissen meggyilkolt ember
                        teteme mellett állva legfontosabb teendőjének azt véli, hogy mindenütt
                        eloltogassa a villanyt...</p>
					<p>Mialatt a hadnagy elment a villanyt oltogatni, Harrincourt két kézzel
                        dörzsölgette a homlokát. Ide acélidegek kellenek. De mit tehet az ember, ha
                        görcsöt kap úszás közben? Az ostoba kapálózik és megfullad. Az okos
                        mozdulatlanul végigfekszik a vízen, mert amíg nem mozdul, addig a felszínen
                        marad.</p>
					<p>Bement tehát a fürdőszobába, és szép nyugodtan öltözködni kezdett. Felvette
                        az odakészített fehér frakkot. Kissé bő volt, de nem feltűnően.</p>
					<p>Ugyanez a szerencse a cipőnél is megnyilvánult. Mindössze egy számmal volt
                        nagyobb, mint a lába. Saját holmiját magához vette a zsebeiből, azután
                        körülnézett. A fogason trópusi sisak lógott. Feltette. A toalettasztalkán
                        nagy, arany cigarettatárca, néhány holmi, zsebkés tiszti lánccal és más
                        apróságok hevertek. Zsebre rakta a holmit, egy gentleman erkölcsi undorával.
                        Más ember tulajdona! De mit csináljon?</p>
					<p>A selyemzsebkendő alatt még egy óra volt. Karóra! Ki hallott még olyat, hogy
                        valakinek két órája legyen? Úgy látszik, az idő ebben a félhülye mesében
                        különleges szerepet játszik.</p>
					<p>Úszni az árral, úszni az árral - ismételgette magában és felcsatolta karjára
                        az órát. Ízléstelen, barokk vacak volt. Cirádákkal díszített ezüst
                        krokodilfej. Az állat szájából az óra felhúzója állt ki. Ilyennel csak
                        hülyék járnak estélyre. De mit lehet itt tenni?</p>
					<p>Kilépett a fürdőszobából.</p>
					<p>A hadnagy már ott állt a holttest mellett. Most haptákba vágta magát.</p>
					<p>- Indulhatunk? - kérdezte. Galamb egy tétova mozdulatot tett a halott
                        felé.</p>
					<p>A hadnagy legyintett.</p>
					<p>- Ezzel ne tartsuk fel magunkat.</p>
					<p>Kérem. Úgy látszik ő nagyon felfújta ezt a dolgot a halottal. Ment le a
                        nyikorgó lépcsőn. Átsiettek a hallon, a folyosó irányába, és megindultak a
                        kiskapuhoz.</p>
					<p>Most nyitva volt!</p>
					<p>A kiskapu a mellékútra nyílt. Néhány dús lombú fa árnyékában valószínűtlenül
                        kicsi, csukott autó állt. A tiszt kinyitotta az ajtaját.</p>
					<p>- Parancsoljon, őrnagy úr... tizenkét óra múlt.</p>
					<p>Beszállt. A tiszt a kormányhoz ült, becsapta az ajtót, és elindultak.</p>
					<p>Az autó végigfutott az Avenue Magentán, és rövid kerülő úton egyenesen
                        odasiklott egy kivilágított kapu elé...</p>
					<p>Hujjé.</p>
					<p>A városparancsnokság! Na, most jól néz ki...</p>
					<p>De már nyílt a kocsi ajtaja, a portás tiszteletteljesen állt, amíg a hadnagy
                        és mögötte Harrincourt bementek az előcsarnokba. A vakítóan kivilágított
                        hatalmas helyiségben sujtásos lakájok fogadták.</p>
					<p>Ez olyan biztos tíz év várfogság, mint egy nap - gondolta Galamb, tekintetét
                        közömbösen jártatva a hatalmas, fekete márványoszlopokon.</p>
					<p>Egy ezredes sietett le a Jákob lajtorjájára emlékeztető, távolba nyúló
                        márványlépcsőn. Galambnak megrezdült a bokája. Egy másodperc választotta el
                        attól, hogy összecsapja és megmerevedjen.</p>
					<p>- Isten hozott, kedves barátom... - üdvözölte örömmel az ezredes.</p>
					<p>Galamb kalimpáló szívvel ragadta meg a kezét és olyan módon mosolygott, mint
                        akinek vidám arcot kell erőltetnie, pedig valaki hátulról egy hosszú tűvel
                        döfi.</p>
					<p>De az ezredes máris felvezette a piros szőnyeggel fedett Jákob-lajtorján.</p>
					<p>Ez olyan biztos életfogytiglan, mint egy nap...</p>
					<p>Talpig vasban.</p>
					<p>Egy rendjeles, bagariaképű úr jött szemben, fehér frakkban, vörös fezzel a
                        fején. Valami pasa lehetett.</p>
					<p>Az ezredes futtában bemutatta Galambot:</p>
					<p>- Francois Verbier márki.</p>
					<p>Hogy itt mi van! Tiszta téboly!</p>
					<p>Hatalmas terembe értek, ahol csak néhány idősebb hölgy és egy-két magas rangú
                        katona lézengett a csillogó parketten. Ősz óriás közeledett, rendjelekkel
                        borított, fejedelmi díszegyenruhában.</p>
					<p>Egy táborszernagy!</p>
					<p>- Excellenciás uram - mondotta az ezredes -, bemutatom Francois Verbier
                        márkit, régi barátom.</p>
					<p>- Örülök, hogy megismerhettem... Cochran vagyok. Ennek a szép városnak a
                        katonaparancsnoka.</p>
					<p>Hajnalban főbe lőnek - mondta magában Galamb.</p>
					<p>Az ezredes most egy alacsony, kövér, harcsabajuszú tábornokhoz hurcolta és
                        közben odasúgta Galambnak:</p>
					<p>- Na, itt legalább nem kell bemutatkozni...</p>
					<p>Mi van? Miért nem kell ennek bemutatkozni?</p>
					<p>Most már mindegy. Ha nem, akkor nem. Erőszakoskodni nem fog. Az ezredes
                        jelentősen bólint, és magukra hagyja őket. Mi ez? Hová megy?... A tábornok
                        mosolyogva a vállára vereget, és félhangosan azt mondja:</p>
					<p>- Jó színben van, barátom. - Aztán gyengéden belekarol, és továbbsétál
                        vele.</p>
					<p>Hajnalban falhoz állítják. Most már biztos.</p>
					<p>Hatalmas erkélyre érnek, ahonnan márványlépcső vezet a palota mögötti parkba.
                        A földrész legszebb virágritkaságai, pálmái, sok apró, színes égővel
                        teliaggatva. És a lefelé vezető hófehér márványlépcső fokain egy-egy katona
                        áll díszőrségen. Végig minden fokon.</p>
					<p>- Nézze meg a szökőkutat - súgta gyorsan a tábornok. - Lehet, hogy Macquart
                        nem jött el, de sebaj. Most csak azzal törődjön, hogy később felkérje táncra
                        Colette-nét, a többit a szökőkútnál tisztázhatja. Lambertier vicomte majd
                        megszólítja. Hát csak menjen. De mondom, lehet, hogy Macquart nem jött
                        el.</p>
					<p>- Sebaj. Ezt már tudom...</p>
					<p>Irány a szökőkút! A tábornok bizonyára nézi, tehát oda kell mennie.</p>
					<p>A roppant medence nedvesen csillogó márványszobrai felett ezres
                        világítógömbök ontották a fényt. Táncoló vízsugarak sziporkáztak, és finom
                        muzsika szólt a súlyos virágszagtól fülledt kertben. Valaki a vállára tette
                        a kezét.</p>
					<p>- Igazán örülök, hogy látom!</p>
					<p>Galamb jól alkalmazott egykedvűséggel felelt:</p>
					<p>- Boldog vagyok, vicomte Lambertier...</p>
					<p>A másik halálosan elfehéredett, és megremegtek a térdei.</p>
					<p>- Az Istenért! Megőrült?... A nevemen szólít?!</p>
					<p>Na jó. Hát ezt most már hagyjuk. Itt egy megbeszélt szörnyű tréfáról lehet
                        csak szó. Meg akarják őrjíteni. Csak ne lenne ez a pasas olyan fehér, és ne
                        vacognának rémületében a fogai. De már mosolyog, és a szökőkút egyik
                        nimfájára mutatva, vidáman mondja:</p>
					<p>- Elhozta a vázlatot? Magánál van?</p>
					<p>Galamb a szökőkút egy más nimfájára mutatott:</p>
					<p>- Nincs nálam.</p>
					<p>- Jól tette, hogy nem hozta magával. Egész bizonyos, hogy figyelnek
                        bennünket. Viszontlátásra holnap, Macquart nem jött el.</p>
					<p>Galamb fölényesen legyintett:</p>
					<p>- Sebaj...</p>
					<p>A vicomte eltűnt. Na, most gyerünk. Legfőbb ideje. Egykedvűen továbbsétált.
                        Egy inas megállt előtte és szendvicseket kínált. Hohó, hiszen ő éhes! De
                        milyen éhes!</p>
					<p>Megevett két szendvicset. Egy másik inasnál néhány tortát. Most már kereste
                        az inasokat. Végigette magát két-három sétányon, azután pokolian szomjas
                        lett. Frissítőt is kínáltak. Galamb nem mert megállani sehol, mert
                        elfelejtette a nevét, és így kerülnie kellett a bemutatkozást. Ezért
                        minden útjába kerülő inasnál felhajtott egy pohár italt, és továbbment.
                        Különleges koktélt gyűjtött magába. Pezsgő, málnaszörp, vermut, mandulatej,
                        vörös chablis és egy kis pohárka erősen higított szalmiákszesz, amit
                        szúnyogcsípés esetére hordtak körül.</p>
					<p>Nézd csak, hogy forog lassan a park!</p>
					<p>...Később, mikor a tapsoló vendégek harmadszor ismételtették vele a „Louis
                        elment az Új-Hebridákra” című dalt, Galamb csodálkozva látta, hogy
                        zongorázik, és a pódiummal szemben álldogálnak a zenészek hangszereikkel.
                        Miért nem játszanak ezek?</p>
					<p>Arra már nem emlékezett, hogy ő zavarta le őket. Szent Isten, hiszen előkelő
                        helyen van... Őrnagy úr... Gyerünk azzal a c-moll etűddel... Hogy is van
                        innen? Fene ezt a Chopint! Mindig baj volt vele... Hát amíg eszébe jut az a
                        futam, addig, ha megengedik, eljátssza a „Vidám bányászok dalá”-t...</p>
					<p>...Verbier márki meghódította a társaságot. Az ilyen bált úgyis csak az tette
                        kedvessé, ha a vendégek között egy-egy közvetlen, vidám, spicces ifjú
                        akadt.</p>
					<p>Galamb most már elment volna, de egyre újabb társaságba keveredett, és
                        folyton azt dúdolta a foga között:</p>
					<p>„Gyerünk, fiam, gyerünk innen... baj lesz ebből... eredj haza...”</p>
					<p>A gyomra, mintha koktélkeverőnek képzelné magát, kavargatta az italt. Ott
                        valami oldalajtó féle van... Gyerünk...</p>
					<p>Egy virágágy mögül kilépett valaki, és megfogta a karját.</p>
					<p>- Macquart vagyok.</p>
					<p>- Nekem azt mondták, hogy maga nem jön... - hebegte ijedten.</p>
					<p>- Tévedtek. Három ember holnap útban lesz a terep felé. Lorsakoff engem
                        küldött magához. Legyen szíves, mondja meg, hogy hány óra van.</p>
					<p>Galamb kihúzta az arany zsebóráját.</p>
					<p>- Egy óra múlt...</p>
					<p>Macquart körülnézett, azután szó nélkül elvette az órát és zsebre tette.</p>
					<p>- Rendben van... - súgta.</p>
					<p>- Gondolja? - felelte Galamb szomorúan.</p>
					<p>- Tessék - mondja a másik. - Itt egy doboz Simon Arzt.</p>
					<p>És a kezébe nyomott egy dobozt.</p>
					<p>Nem nagy üzlet. Egy aranyóráért húsz darab Simon Arzt... Legalább Caporal
                        lenne...</p>
					<p>- Viszontlátásra - búcsúzott, és halkan, gyorsan még azt mondta: - A dobozban
                        tizenötezer frank van...</p>
					<p>És otthagyta. - Halló! Kérem... Jöjjön vissza! - De Macquart elment.</p>
					<p>- Sebaj...</p>
					<p>Most hogy került ide megint a szökőkúthoz, a tömegbe? És ott van a kis, kövér
                        tábornok, a nagy bajusszal... Ennek az arcát többször látta az éjszaka
                        folyamán, amint figyeli...</p>
					<p>Valaki megérintette a vállát.</p>
					<p>- Fél kettő.</p>
					<p>Megfordult. A tiszt volt, aki a villanyokat oltogatja, ha halott van a
                        háznál. Ez mindig bemondja a pontos időt. Szó nélkül követte.</p>
					<p>A kapu előtt ott állt a valószínűtlenül kis autó. Egy motoros babakocsi!</p>
					<p>A tiszt indított...</p>
					<p>Kanyargós utakon haladtak szótlanul, eleinte széles, ívlámpás útvonalakon,
                        majd szegényes, elhagyott külvárosi sikátorban. Megálltak. Kóbor kutyák
                        futottak szét az autó előtt. A tiszt fékezett, és halkan így szólt:</p>
					<p>- Két óra van...</p>
					<p>Ez olyan, mint a rádió. Mindig bemondja pontosan az időt.</p>
					<p>Galamb kiszállt a barátságtalan, éjszakai, elhagyatott tájon, és várta a
                        tisztet. Ez becsapta az ajtót, rákapcsolt és otthagyta.</p>
					<p>Fehér frakkban! A mezőkön!</p>
					<p>Na, most jól néz ki. Sehol egy teremtett lélek. A kóbor kutyák lassan
                        visszatértek, és kíváncsian körüljárták. Nagyon finom kis vicc volt a
                        hadnagy úrtól, mondhatom... - gondolta tanácstalanul.</p>
					<p>Néhány lépésnyire tőle magányos csőszkalyiba állt. Hopp! Talán itt akad
                        valami rongy, amit felvehet.</p>
					<p>De mit csinál a ruhája és a holmija nélkül? Ő csak a menetszázadba akart
                        bekerülni, de ha a felszerelése hiányzik, azért több évi kényszermunka
                        jár.</p>
					<p>Hű, de nagy bajba keveredett...</p>
					<p>Nehéz szívvel és rossz szájízzel kinyitotta a kalyiba ajtaját.</p>
					<p>Belépett a dohos helyiségbe, és gyufát gyújtott. Aztán ámultan kiáltott
                        fel.</p>
					<p>Egy padon szép rendben ott feküdt az egyenruhája, a sapkája, az oldalfegyvere
                        és a pad alatt egy pár bakancs.</p>
				</div>
			</div>
			<div type="group">
				<head>Nyolcadik fejezet</head>
				<div type="chapter">
					<head>1</head>
					<p>Lorsakoff mint egy ketrecbe zárt vad sétált a szobájában. Ablaka a
                        halászkikötő bágyadt, poros, tengerparti pálmáira nézett. Hajnalodott. A
                        piszkos kis külvárosi ház néma és csendes volt. Az arab kávéfőző a
                        földszinten már régen bezárt, és most kint aludt pokrócán a bolt előtt.</p>
					<p>Recsegett kint a falépcső. Az orosz a hátsó zsebébe nyúlt. Kopogtak.
                        Kinyitotta kissé az ajtót.</p>
					<p>- Végre-valahára! - mondta és beeresztette a látogatóját, azután ismét
                        bezárta az ajtót. - Elhozta az órát?</p>
					<p>- Itt van - felelte Macquart, mert ő volt a látogató. Nem ismerték volna meg,
                        akik a bálon látták. A kikötőmunkások világoskék overallját hordta és fűző
                        nélküli, piszkos teniszcipőt, amelyből kikandikált a mezítelen lába.</p>
					<p>Átadta az órát. Lorsakoff mohón nyúlt érte.</p>
					<p>- De hiszen... Yves azt mondta, hogy karóra...</p>
					<p>- Ezt adta ide.</p>
					<p>- Oltsa el a villanyt!</p>
					<p>Macquart engedelmeskedett. Egy másodperc múltán ismét megszólalt az
                        orosz:</p>
					<p>- Gyújtsa meg!</p>
					<p>Miután kattant a kapcsoló, és világos lett, egy revolvercső szorult Macquart
                        gyomrához, és Lorsakoff halálsápadtan sziszegte:</p>
					<p>- Ide a karórát! Ne próbáljon egy szó ellenvetést sem tenni! Tisztában vagyok
                        magával, Macquart. Már egy éve tudom, hogy ugyanilyen módon adta el a
                        Junghans fivéreket. De most rajtavesztett.</p>
					<p>- Megőrült? - kérdezte nyugodtan a másik. - Megkérdeztem tőle, hogy hány óra
                        van, ő megbeszélés szerint felkattintotta az óra fedelét, én elvettem tőle,
                        és átadtam neki a cigarettadobozt.</p>
					<p>- Yves kifejezetten azt mondta a telefonba, hogy karóráról van szó. Doktor
                        Brétail órájáról.</p>
					<p>- És ez miféle óra? Nézze meg legalább alaposabban!</p>
					<p>- Vegye fel az órát - mondta a másik, még mindig Macquart-ra irányítva a
                        revolverét. - Maradjon ott állva, és nyújtsa ide... Ne piszkáljon a zsebe
                        felé, mert lelövöm.</p>
					<p>Megnézte az órát és csodálkozva mormolta:</p>
					<p>- B. Y. Kétségtelen, hogy az őrnagyé. Bertram Yves.</p>
					<p>Lorsakoff kissé bizonytalanul tartotta a revolvert. A másik gúnyosan
                        mosolygott.</p>
					<p>- Nézze, Lorsakoff, én nem félek magától. Eddig is könnyen elintézhettem
                        volna - és miközben ezt mondta, hüvelykujját összeszorította a tenyerében,
                        mire nagy, köves gyűrűjéből valami folyadék lövellt ki hosszú, vékony
                        sugárban, és sisteregve habzott az asztalterítőn, másodpercek alatt
                        hatalmas foltot marva a vászonba. - Kénsav... Mialatt az órát nézte,
                        végezhettem volna magával. De nekünk szükségünk van egymásra. Különösen
                        most, miután világos, hogy Yves a saját szakállára dolgozott, és bennünket
                        csak eszközül használt.</p>
					<p>- Akkor miért magyarázott nekem tüzetesen a telefonban egy különös karóráról,
                        amelynek felkattintható fedele van és krokodilfej a kerete?</p>
					<p>- Mert időre volt szüksége, hogy eltüntessen minden nyomot.</p>
					<p>Lorsakoff leeresztette a pisztolyát:</p>
					<p>- Zavaros... De belátom, hogy magát illetően valószínűleg tévedtem. Az
                        egészben az a legnagyobb hiba, hogy egyikünk sem ismeri személyesen az
                        őrnagyot.</p>
					<p>- Én ma láttam.</p>
					<p>- Honnan tudja, hogy ő volt az?</p>
					<p>- Aubert tábornok karonfogva lejött vele a lépcsőn, és később a szökőkútnál a
                        megbeszélt helyen Lambertier vicomte-tal találkozott.</p>
					<p>- Milyen ember?</p>
					<p>- Különb, mint a híre. Megesküdött volna rá, hogy egy huszonkét éves, léha
                        kölyök. Jóképű, kicsit szeplős, folyton vigyorog, és hülyének tetteti magát.
                        Úgy játssza a részeget, hogy minden színész megirigyelheti.</p>
					<p>- De miért mondta volna telefonon, hogy nála van a terv, a krokodilos órában,
                        ha az volt a szándéka, hogy becsapjon bennünket?</p>
					<p>- Amikor telefonált, akkor még nem volt ez a szándéka. Közben történt
                        valami.</p>
					<p>Lorsakoff káromkodott.</p>
					<p>- Ha így van, akkor megkeserüli. Rövidesen a kezemben lesz a nyaka!</p>
					<p>- Hogyan?</p>
					<p>- Maga szamár! Hát nem tudja, hogy miben állapodtunk meg? Dr. Brétail tervét
                        a helyszínen kell hitelesíteni. Oda kell utaznia. És akkor a kezemben van.
                        Értesítse még ma Laportert és Hildebrandtot.</p>
					<p>- Szerintem elsősorban Grisonnal kell beszélni. Egyedül ő állott személyes
                        összeköttetésben az őrnaggyal.</p>
					<p>- Igaza van! Megyünk Grisonhoz.</p>
					<p>Zsebre tette az órát, eloltotta a villanyt, Macquart-ral együtt elmentek. A
                        kapu előtt az orosz egy pillanatra megállt:</p>
					<p>- Hm... Az imént még itt aludt az arab kávéfőző. Hol a fenében van?</p>
					<p>Néhány percig gyanakodva néztek jobbra-balra, de végre is sürgős volt az
                        útjuk, és elsiettek.</p>
					<p>...Az arab kávéfőző óvatosan lejött a falépcsőn.</p>
					<p>Ugyanis egész idő alatt az ajtónál hallgatózott.</p>
				</div>
				<div type="chapter">
					<head>2</head>
					<p>Párás, szürke hajnal bontotta szét fokonként az éj árnyait a fák és a házak
                        körül.</p>
					<p>Siettek.</p>
					<p>A tengerpartig nyúló, hosszú sikátor kihaltan tátongott végig. Váratlanul
                        azonban szembejött valaki. Egy katona. Igen részeg volt. Dúdolt, és minden
                        második házfalnak nekiütődött. Azután vad, csúnya káromkodással szidta az
                        arabokat, és hívta őket ki az utcára, hogy összetörje valamennyit... Az
                        egyik házfalnak megtámaszkodott, és cigarettát kapart elő a zsebéből. Már
                        messziről barátságosan intett a két közeledőnek:</p>
					<p>- Jöjjenek csak, uraim... egy szegény katonának... aki holnap talán meghal a
                        civilizációért, adjanak egy kis tüzet, a haza nevében... Vive la France!</p>
					<p>Lorsakoff és Macquart éppen abba a házba igyekeztek, ahol a legionárius
                        megállt. Az orosz nevetve vette elő az öngyújtóját, és sokáig csiholt, mert
                        úgy látszik, kevés volt a benzinje. A katona részeg emberek módján egészen
                        az arcához hajolt a cigarettával.</p>
					<p>- Ne menjenek fel...</p>
					<p>- Nincs itthon Grison?</p>
					<p>- Itthon van. Holtan. Megölték.</p>
					<p>- Gyere a halpiachoz...</p>
					<p>Végre meggyulladt az öngyújtó, a katona néhány szippantás után félrecsapta a
                        sapkáját, és tántorogva továbbment, artikulátlan énekhangokat üvöltve...</p>
					<p>- Szegény Grison - mondta Macquart. - Igaza volt, Lorsakoff. Valaki
                        beleköpött a játékba, és Yves ellenünk fordult.</p>
					<p>- Vigyázzon, Macquart, mert más nem beszélt vele közülünk, csak maga ismeri
                        személyesen, és ő tudja ezt...</p>
					<p>- Engem ne féltsen, hiszen...</p>
					<p>Lövés dörrent. A golyó Macquart feje mellett fütyült el. Mindketten egy kapu
                        alá ugrottak. Vártak.</p>
					<p>Csend.</p>
					<p>Macquart óvatosan kinézett. Az utca néma és elhagyatott volt. Sehol egy
                        ember.</p>
					<p>- Nom du nom... - csikorgatta Macquart a fogát. - Úgy látszik, a gazemberek
                        életre-halálra kezdik a játékot.</p>
					<p>A halpiac hajnali sürgés-forgásában ismét találkoztak a katonával, aki
                        megszólította őket, hogy fizessenek neki egy pohár pálinkát, mert ő indul a
                        sivatagba. Beültek egy csapszékbe.</p>
					<p>- Beszélj, Hildebrandt - súgta az orvos.</p>
					<p>- Éjszaka Grisonnal volt találkám - mondta a katona. - Amikor kopogtam a
                        lakásán, senki sem nyitott ajtót. Lenyomom a kilincset. Az ajtó nyitva. A
                        lakás felforgatva, minden a földön, az ágynemű széthasogatva, és a szoba
                        közepén szétroncsolt fejjel, összeszurkálva ott fekszik Grison holtan.</p>
					<p>Hallgattak.</p>
					<p>- Ma reggel indul? - kérdezte Macquart.</p>
					<p>- Igen. Aut-Taurirtba megyünk. Ezt nagyon jól kiszagolta Grison.</p>
					<p>- Figyelj - szólt közbe Lorsakoff -, amíg újabb értesülést nem kapsz, jegyezd
                        meg, egy karóra, amely krokodilt ábrázol, ötvenezer frankot jelent neked, ha
                        megszerzed. Laporterrel is beszélni akarok. Még hallasz rólam ma. Addig is
                        tegyetek mindent úgy, ahogy megbeszéltük.</p>
					<p>A katona visszament a kaszárnyába. Indulás előtt reggelig kaptak kimaradást.
                        Miközben az őrparancsnokkal beszélt, az őrjárat behozta Galambot. Vigyorogva
                        nyújtotta oda a csuklóját, hogy megbilincseljék.</p>
					<p>Hildebrandt elsápadt!</p>
					<p>A szökevény csuklóján egy karóra volt, amely krokodilt ábrázolt!</p>
				</div>
				<div type="chapter">
					<head>3</head>
					<p>Latouret őrmester, aki az ügy következtében önmagával meghasonlott, egy szót
                        sem szólt hálátlan, gaz pártfogoltjának. Csak pörkölt macskabajuszát
                        simította meg olykor, és dülledt szemmel nézett a fiatalemberre... Nom du
                        nom... - ez volt a tekintetében.</p>
					<p>- Megbolondultál? - förmedt rá Troppauer, a költő, aki az ügyből kifolyólag
                        indokoltnak vélte, hogy tegeződjék bajtársával. - Olyan úri dolgod volt itt,
                        mint Dante kollégámnak a paradicsomban, és elhülyéskeded!</p>
					<p>Galamb vállat vont.</p>
					<p>- Nem azért álltam be a légióba, hogy unatkozzam. Megszoktam és megszerettem
                        a költeményeidet, és hallani akarom őket ezentúl is, tűzön-vízen át!</p>
					<p>- Ezt komolyan mondod? - kérdezte meghatottan a költő.</p>
					<p>- Nagyon komolyan. Gyermekkorom óta a költészetnek élek, és úgy érzem, valaha
                        büszke leszek arra, hogy én voltam a nagy Troppauer egyik első híve.</p>
					<p>A gorillaállkapcsok körül mozogtak a rágóizmok, és a nagy üres tekintetű
                        szemeket könnyek homályosították el.</p>
					<p>- Biztosíthatlak, hogy terjeszteni fogom ezt a tényt, ha valaha nagy költő
                        leszek. Megértem a csodálatodat, de hogy követsz a sivatagba is... ez, ez...
                        igazán gyengéd figyelem...</p>
					<p>- Tűzön-vízen át a költészetedért! - kiáltotta lelkesen Harrincourt. -
                        Megszoktam, megszerettem ezeket a verseket, és nem akarok nélkülük
                        élni.</p>
					<p>Troppauer elpirult, és lesütötte a szemét:</p>
					<p>- Örülök, hogy egy világgal ajándékozhattalak meg... - rebegte és elfogultan,
                        reszkető, roppant nagy kezével előkotort zsebéből egy hevenyészett eposzt.
                        Kisimította a papírt, nagy élvezettel nyelt egyet, és drámai hangon
                        jelentette: - Holnap vonul az ezred, hahó! Írta: Troppauer Hümér.</p>
					<p>Galamb élvezettel tudta átadni magát gondolatainak Troppauer egy-egy hosszabb
                        költeménye közben. Szokásává vált, hogy a borízű hang zsongása kísérje
                        elmélkedését, és ha a költő elragadtatott arccal szünetet tartott, találomra
                        megölelte:</p>
					<p>- Gyönyörű! Csodálatos! Feledhetetlen! Nincs még egy?</p>
					<p>- Ebből még négy éneket írtam!</p>
					<p>- Kevés! Olvasd gyorsan! Te! Te Puskin!</p>
					<p>A költő élvezettel nyalogatta görbe, széles száját, zavartan simította meg
                        borostás, kék állát, és folytatta. Galamb pedig tovább tűnődött azon, hogy
                        mit kellene tenni a tizenötezer frankkal. Világos, hogy nem az övé. Nem
                        vághatja zsebre más ember pénzét csak azért, mert tévedésből hozzá került...
                        Elsősorban tehát át kell néznie tüzetesen a tárcát, amelyet a meggyilkolt
                        ember több holmijával együtt kénytelen volt zsebre tenni a fürdőszobában. A
                        kalyibában, átöltözés után, ezeket magához vette. A zubbonya zsebében van
                        minden, azonban a holmikat megnézni csak „légmentesen” biztos helyen lehet.
                        De egy ilyen kaszárnya csodálatosan megépített valami. A mosdóhelyiségeknek
                        például nincs ajtajuk. Nehogy egy pillanatra ellenőrzés nélkül legyen, akit
                        ellenőrizni akarnak. Hol nézhetné meg a tárcát? Mégiscsak képtelenség, hogy
                        itt van a zsebében, és nem kukkanthat bele. A legénységi szobában mindig
                        tartózkodik néhány ember, ott nincs alkalma, a kantinban még kevésbé... és a
                        városba nem engedik ki...</p>
					<p>Átkozott dolog.</p>
					<p>- Na?! - kérdezte diadalmasan Troppauer.</p>
					<p>- Nem találok szavakat... Ember! Hogy te ezzel a zseniddel itt vagy, és nem
                        Svédországban ülsz a Nobel-díjadon!...</p>
					<p>- Mit várhat egy költő manapság a korától? - kérdezte tragikus megadással, és
                        ujjaival végigszántott ritkás, de hosszú fürtjein. - Szóval, tetszett?</p>
					<p>- Óriási! Csak az utolsó két sor mintha, tudj’ isten...</p>
					<p>- Igen!... Ez az - lelkendezett a költő -, nagyszerűen látod a lényeget!
                        Magam is éreztem, hogy ennél a résznél kissé hanyatlott a kedvem, és ott
                        kell befejezni, ahol egyedül maradok a mindenségben mint egyetlen
                        csillag...</p>
					<p>Kivett egy tintaceruzát, megnyálazta, és nyomban kihúzta a két sort.</p>
					<p>- Most jön a harmadik ének, kissé hosszú, de felülmúlja az eddigieket.</p>
					<p>- Mit nekem hosszú, ha egy Troppauer-versről van szó! Olvasd, mert ledöflek!
                        Te... Te halhatatlan!</p>
					<p>A kaszárnyaudvaron két tiszt sietett át. Nagy felfordulás volt. Délután
                        felrobbant egy kézigránát a mosókonyhában, és a katonák közül csak egy
                        maradt életben, súlyos sebekkel. Most izgatottan várják az
                        ezredparancsnokságról a vizsgáló bizottságot a szakértővel. De közben
                        telefonértesítés jött, hogy a bizottság csak reggel száll ki, addig
                        hagyjanak mindent úgy, ahogy most van. Felelősek azért, hogy a bizottság
                        érkezéséig semmit se mozdítsanak el a helyéről.</p>
					<p>Nyomban elzavarták a kíváncsiskodó katonákat a mosókonyha környékéről, és egy
                        hadnagy harsányan rendelkezett:</p>
					<p>- Latouret őrmester!</p>
					<p>- Oui, mon commandant.</p>
					<p>- A bizottság érkeztéig őrséget állít a mosókonyhába! Minden úgy maradjon,
                        ahogy most van. Senki sem léphet be a helyiségbe.</p>
					<p>...Galamb ott tartott a gondolatban, hogy a fene egyen meg minden rejtélyt.
                        Neki már sohasem lesz ehhez való érzéke, Troppauer viszont ott tartott
                        versében, hogy „ha megrendül majd a mindenség, és valahonnan felcsendül egy
                        átok...”</p>
					<p>Felcsendült!</p>
					<p>- Troppauer, maga bárgyú, nyolcpúpú teve, hogy az a...</p>
					<p>Szóval, felcsendült az átok Latouret őrmester ajkáról, hogy valóban
                        megrendült a mindenség, és ha csak a fele igaz annak, amit állított, az is
                        elég lett volna ahhoz, hogy a Troppauer család legtávolibb felmenői is
                        elsüllyedjenek szégyenükben.</p>
					<p>A költő, irataival és zilált fürtjeivel, porig alázva vacsorázni ment. Galamb
                        állt, mint a cövek. Latouret a bajuszát húzogatta és nézte. Arcán kigyúltak
                        a sebhelyek.</p>
					<p>- Közlegény!</p>
					<p>- Oui, mon chef!</p>
					<p>Kis hatáspauzát tartott.</p>
					<p>- A mosókonyhában nyolc halott fekszik, illetve az, ami megmaradt belőlük.
                        Hatórás őrséget áll. Öt perc múlva teljes menetfelszerelésben jelentkezik az
                        őrparancsnokságon.</p>
					<p>Kegyetlen dolog volt. A hadnagy nem is gondolt arra, hogy magányos posztot
                        küldjenek ki éjszakára a szörnyű helyre. Még kevésbé olyan embert, aki
                        hajnalban indul a sivatagba.</p>
					<p>- Megértette?</p>
					<p>- Megértettem, őrmester úr!</p>
					<p>- Mit vigyorog!!? - üvöltötte magából kikelten, mert azt várta, hogy Galamb
                        elsárgul az iszonyattól és dühtől. - Talán örül az őrségnek?</p>
					<p>- Örülök, őrmester úr! - mondta őszintén, mert csakugyan örült. Ezen a
                        magányos helyen nyugodtan megnézheti a zsebében őrzött tárcát. Biztos, hogy
                        nem zavarják.</p>
					<p>Az őrmester pulykavörös lett a méregtől.</p>
					<p>- Őrült! Maga őrült!... Majd megtanítom én búsulni, ne féljen!... Maga...
                        maga... Rompez! Rompez! Mert széthasítom!</p>
					<p>Szegény, hogy mérgelődik - gondolta Galamb, miközben felment a szobába.
                        Pilotte az ágyán ült, és azzal foglalkozott, hogy éjszakára alaposan
                        bedörzsölje a lábát faggyúval. Ő már tudta, hogy mit jelent az, ha egyszer a
                        század elindul!... Hildebrandt levelet írt, de közben figyelte a készülődő
                        Galambot, és lopva egy társára nézett, aki látszólag aludt.</p>
					<p>Ez Pencroft volt. Sovány, nagy orrú, de szélesvállú ember. Amerikából jött
                        át. Ha a gőzösnek csak öt perc késése van, akkor villanyosszékbe kerül. Így
                        nem tehetnek ellene semmit. Politikai gyilkosságba keveredett, és
                        Cherbourg-ban futni hagyták... Hildebrandttal jóformán sohasem látták
                        együtt. Az amerikai egy görög kecseszkecsken-bajnokkal, Adgropoulosszal
                        barátkozott. Sportbarátság volt. Pencroft valamikor Európa különböző
                        országaiban önvédelmi bokszolásra képezte a rendőrséget, mint hivatásos
                        ökölvívó. Hildebrant a gróf úrral volt legtöbbször együtt. Magas homlokú,
                        komoly, kissé fanyar ember volt a gróf úr. Látszott rajta, hogy a jobb
                        társadalmi osztály valamelyikéből került ide. Sohasem beszélt civil
                        múltjáról.</p>
					<p>Galamb mindenkivel barátkozott. A katonák között is népszerű volt, és egy
                        marseille-i pincér révén követte őt Afrikába is a Galamb név. Mikor a
                        légióba beállt pincér először szólította így, nevettek. Később megszokták és
                        Harrincourt megtartotta a csúfnevét. Első számú barátja mégis Troppauer
                        volt, a költő. Krétával is barátkozott, ha ugyan barátkozás az, hogy valaki
                        felkarol egy szerencsétlen félhülyét. Kréta arcára az öröklött degeneráltság
                        koravén ráncai ültek ki, ha mosolygott. Most aludt, sapkájával a szemén,
                        ruhástól, tarkója mögött összekulcsolt ujjakkal, és holmija szanaszét
                        hevert körülötte. Galamb felrázta:</p>
					<p>- Öregem! Reggel indul a század! Gyerünk a cókmókkal! Aludni azután is
                        lehet...</p>
					<p>- Aludni mindig lehet... - és vigyorgott. - Mit akarsz, Galamb, kérlek. Most
                        még nem indulunk...</p>
					<p>- De ha sorakozót fújnak, már nincs idő.</p>
					<p>- Akkor már nem is kell... Akkor már indulunk. - Ezzel szemére húzta a
                        sapkáját, és tovább aludt.</p>
					<p>Mit csináljon?</p>
					<p>- Hildebrandt! Csomagolja be ennek a szerencsétlennek a holmiját. Nekem
                        jelentkezni kell őrségre a mosókonyhába.</p>
					<p>Mind rábámultak.</p>
					<p>- A nyolc halotthoz? - kérdezte Adrogopoulosz, és megborzadt.</p>
					<p>- Oda hát. És nincs időm már rendberakni Kréta cókmókját.</p>
					<p>Pilotte odament, és hozzálátott, hogy az idióta hátizsákját felszerelje, de
                        közben zord arccal dörmögött valamit.</p>
					<p>- Ide hallgass, Galamb! Ez itten a légió, és nem az Üdvhadsereg...</p>
					<p>Azért csak rakta a holmikat dühöngve.</p>
					<p>De Galamb rohant az őrmesterhez. Latouret végignézte tetőtől talpig. Ha nem
                        kellett volna a mosókonyhában sürgősen őr, akkor bizonyára talált volna
                        hibát. Így csak azt mondta figyelmeztetőleg:</p>
					<p>- Ez az őrség éppolyan szigorú, mintha a kormányzóság előtt posztolna. Három
                        lépés után szabályos fordulat és újabb három lépés. Ha leül vagy rágyújt,
                        haditörvényszék elé állíttatom... Megértette?</p>
					<p>- Igenis!</p>
					<p>...Hát ez... hát ez... úgy mondja azt, hogy igenis, mintha megdicsérték
                        volna. Csak úgy sugárzik.</p>
					<p>Most már azt sem bánta, hogy eljárása kissé szabályellenes, és vészjósló
                        mosollyal folytatta:</p>
					<p>- A világítást természetesen nem pocsékoljuk, sötétben lesz! Egy légionista
                        nem ijed meg nyolc halottól, és nem fél a kísértetektől!... Mit?... Mit
                        örül? Mit vigyorog? Rompez... Rompez!... Mert felhasítom a gyomrát!</p>
					<p>És kénytelen volt megtágítani a gallérját, mert úgy érezte, hogy nyomban
                        gutaütést kap.</p>
					<p>...Pedig Galamb őszintén örült. Mert így a hajnal első világításánál
                        átnézheti a tárca tartalmát anélkül, hogy meglepetéstől kellene tartania,
                        mert ha sötét van, akkor kívülről nem látni be, ő pedig messziről
                        megpillantja azt, aki közeledik.</p>
					<p>Jó tíz perc gyalogút választotta el a mosókonyhát az erőd többi épületétől.
                        Még nappal is ritkán járt erre katona, ha nem volt kimondottan mosnivalója,
                        mint a felrobbant gránát áldozatainak. A hatalmas, kihalt, éjszakai
                        gyakorlótér túlsó végén állt a házikó.</p>
					<p>Ebben az épületben tehát nyolc halott van. Úgy látszik a sors specializálta
                        magát arra, hogy szegény Galambot ijesztgesse - gondolta magában kuncogva.
                        Na, akkor strapálhatja magát. A sötét mezőről nyugodtan, szinte vidáman
                        lépett be az elhagyott mosókonyhába.</p>
					<p>Távolról takarodót fújtak, és nemsokára az idelátszó törzsépületek sárga
                        fényű ablakai is elsötétednek. Néhány dermedt pálma között magányosan állt a
                        kis ház, roppant mezőség végében.</p>
					<p>Becsukta az ajtót. Lassú léptekkel megindult fel és alá, ahogy az őrmester
                        megparancsolta.</p>
				</div>
				<div type="chapter">
					<head>4.</head>
					<p>Tíz óra... A moszkitóháló nélküli ablakon betűz a hold, és lassan kúszik
                        előre keskeny fénykörével a padlón.</p>
					<p>Egy, kettő, három... Koppanás, fordulás... Egy, kettő, három...</p>
					<p>...Unalmas ezzel a fel és alá járással, az bizonyos. Legalább rágyújthatna az
                        ember. Vagy egyáltalán sejtené, hogy körülötte milyen a világ.</p>
					<p>Messziről tompa kondulások hallatszanak. A néma csendben recseg léptei alatt
                        a padló. Nem valami kellemes őrség, ideges embernek. Még szerencséje, hogy
                        ilyesmiről a Harrincourt családban nem tudnak. Éppolyan egykedvű, mintha a
                        kantinban volna. Néha azon veszi észre magát, hogy hangtalanul
                        fütyörészik...</p>
					<p>Most valami reccsent a sarokban. Éspedig duplán. Azután csend. Persze, régi a
                        padló, és ahogy éjszaka lassan lehűl a levegő, a nappali hőségben kitágult
                        deszka ismét összehúzódik. Ettől a reccsenés.</p>
					<p>Ha valaki nem tanult fizikát, az most frászt kap.</p>
					<p>Messziről elnyújtott vonatfütty hallatszik. Az ablakon át az elhagyatott
                        mezőn egy kóbor kutya fut keresztül, és minden csendes, csak valahonnan
                        cseppek hullása hallatszik. Valószínűleg egy vízcsap szivárog... Most újra
                        reccsenés. Hm...Miért mindig ugyanazon az egy helyen recsegteti a padlót a
                        lehűlés?...</p>
					<p>A holdfény előresiklik a padlón, és most egy hanyatt fekvő emberi fejet
                        világít meg. Krétafehér, halott arc, kék szájjal, nyitott szemmel.</p>
					<p>Csúf vagy, öregem, ez nem kétséges. De ne félj semmit, Galamb nem bánt, csak
                        őrködik. És holnap szépen eltemetnek mind a nyolcatokat, akkor azután
                        átadhatjátok magatokat nyugodtan az enyészetnek. Egy nap ide vagy oda az
                        örökkévalóságban már nem diferál... Szegény jó Latouret őrmester. Isten
                        nyugosztalja, ha a sors kifürkészhetetlen jóakaratából úgy adódna, hogy
                        szélütés érje; ő most mérgelődne, mert azt hitte, hogy ilyesmitől egy
                        átlagembert az epilepszia kerülgeti... És ahogy továbbsiklik a hold, egy
                        barna folt is látszik, egy tépett, véres zubbony, amelyet hevenyészve
                        ráborítottak a tetemre.</p>
					<p>Egy, kettő, három... Koppanás, fordulás... Egy, kettő, három...</p>
					<p>...Azért ez túlzás, kérem, ezzel a folytonos reccsenéssel, hosszabb-rövidebb
                        időközökben. Nem azért... De hát valaki itt tartózkodik, és ez tilos. Miféle
                        marhaság ilyen helyen elbújni? Ámbár az is lehet, hogy valami rágcsáló van a
                        padló alatt.</p>
					<p>Reccs.</p>
					<p>A hold most egy hófehér, ökölbe szorult kezet világít meg, ahogy a fénykör
                        lassan átsiklik a fejen... Távolról újabb negyedet harangoznak, és valami
                        madár sikolt fel egy pillanatra az éjszakában. A hold most a dermedt pálma
                        koronájából is odarajzol néhány hosszú levelet a padlóra...</p>
					<p>Megint reccsen kissé... Azután duplán és élesen...</p>
					<p>Mindenségit a hazajáró öregapádnak!</p>
					<p>Csináljuk szabályosan. Egy mozdulat, és a fegyver súlyban van, egy kattanás a
                        závárzaton, és hangosan kiált:</p>
					<p>- Halte!...</p>
					<p>Csend...</p>
					<p>Előveszi a zseblámpáját. Villanyt nem akar gyújtani. Ha csakugyan egy
                        rágcsáló mocorog a rothadt deszka alatt, akkor nagy baj lehet a
                        parancsellenes kivilágításból. És még azt hinné az a szálkásbajszú, hogy
                        fél. Pedig erre igazán nincs oka. Mi a fenét félne, szuronnyal a
                        kezében?</p>
					<p>A zseblámpa fénye végigtáncol a helyiségben, a padlón, a falon, még a
                        mennyezeten is. Sehol semmi. Az ajtó mellett a robbanástól szétrepedt egy
                        hordó míniumfesték, amivel a bádogtetőket szokták bemázolni. A rozsdás
                        színű, nyúlós ragacs mint valami ősköri csúszómászó terült végig egyik
                        faltól a másikig. A sarokban, amerről a recsegések hangzottak, egy pasas
                        fekszik arcra borulva, nagy vértócsában, feje búbjáig letakarva egy
                        köpennyel. Ez a szegény már nem recseg... Ez itt balra, felhúzott térdekkel,
                        aránylag épségben megúszta... De hol a feje?... A vakolat telefröcskölve kis
                        repeszdarabokkal és vérrel, mindenféle tépett, foszlányos rongyok és
                        mozdulatlan, szinte természetes helyzetben odavetett testek a padlón...
                        Nyolc.</p>
					<p>Nem is... Kilenc... Nem nyolcat mondtak? Hm. Az bizonyos, hogy itt kilenc
                        van... Nézd csak. De fura!</p>
					<p>Az ördög tudja. Akárhogy nézi: ez kilenc ember és egy láb... Lehúzta a
                        zseblámpa gombját. Visszatette puskáját a vállára, és tovább sétált. Majd
                        leltárat csinál itt a halottakról!... Nyolc volt vagy kilenc, nem
                        mindegy?... Több nem lett azóta, és kevesebb sem lehet, mert nem valószínű,
                        hogy valaki errefelé lopja a halottakat...</p>
					<p>A csoda van ezzel a padlóval!...</p>
					<p>Két gyors reccsenés, egy nesz... és csend...</p>
					<p>...A hold most jó darabon bevilágította a helyiséget, és odatűzött az arcra
                        borult katonára a sarokban... Ott recseg a padló, az bizonyos, és...</p>
					<p>Mindenesetre erős idegzet kell ide... Mert például esküdni mert volna, hogy a
                        katona, ahogy arcra borulva feküdt az előbb még mindkét karját kinyújtotta.
                        Most pedig az egyik... Na, mindegy...</p>
					<p>Mit fog itt részletkérdésekkel törődni? Minden halott úgy fekszik, ahogy
                        akar! Éppen tizenkettőt kondul... A padlón holdfénnyel világított,
                        mozdulatlan testek... Félhomály, néha egy csepp hullása hangzik fel, és kint
                        látszik az elhagyatott éjszakai mező...</p>
					<p>Egy, kettő, három... Koppanás, fordulás... Egy, kettő, három...</p>
					<p>...Vajon mit csinál most Colette - gondolta igazán profán eszmetársítással,
                        egy párizsi táncosnővel kapcsolatban. Ezzel még beszélt is, mielőtt
                        elutazott...</p>
					<p>Nagy reccsenés.</p>
					<p>Most újra lekapja a puskát, és a sarok felé fordul. Aztán döbbenten áll
                        meg.</p>
					<p>Egy sötét tárgy zuhan feléje... A vállát érte az irtózatos ütés, pedig a
                        fejének szánták. Előredöfött, de levegőt ért a szurony. Közben Galamb is
                        kívül esett a fénykörön, és a kilencedik halott második irtózatos ütése sem
                        találta el a fejét, csak vállon sújtotta... Fájdalom hasított a karjába,
                        kiejtette a fegyvert, és most már tudta, hogy a harmadik csapással szemben
                        védtelen. De nem!</p>
					<p>A harmadik ütés nem csapott le, mert...</p>
					<p>...Valahonnan Galamb háta mögül két lövés dörrent! Nyílt a mosókonyha ajtaja,
                        és a kilencedik halott kiugrott, menekült... ott fut az árnya a mezőn.</p>
					<p>Galamb, bár a válla és a jobb karja bénultan sajgott, egy kézbe fogva
                        fegyverét, utánarohant...</p>
					<p>Trará! Trará!</p>
					<p>Az őrség a lövés hallatára riadót fújt. És nyomban utána a vezénylő altiszt
                        harsány hangja süvöltött fel az éjszakában:</p>
					<p>- Aux armes!</p>
					<p>A sötét mezőn vagy harminc lépéssel Galamb előtt futott a támadó. Csak az
                        árnyéka látszott. Ahogy az erőd felé ért, tétovázás nélkül átvetette magát
                        az alacsony kőkerítésen...</p>
					<p>A kilencedik halottat elnyelte az éjszaka sötétje.</p>
					<p>Mire Galamb visszatért a faltól, az elhagyatott mező benépesedett. Jött az
                        őrség, acetilénlámpákkal és futólépésben, lövésre kész fegyverrel, jött egy
                        csomó altiszt, rohanva csatolták a derékszíjukat, és ugyancsak jött a
                        kapitány, néhány tiszt kíséretében.</p>
					<p>Latouret őrmester rohant legelöl, és a legvéresebb ütközetben kellemesebben
                        érezte magát, mint pillanatnyilag.</p>
					<p>Az őrparancsnok nagyot kiáltott:</p>
					<p>- Halte! Fixe!</p>
					<p>A mosókonyhába kirendelt poszthoz értek, aki sapka nélkül áll, és bal kezében
                        fogja a fegyvert.</p>
					<p>- Közlegény!</p>
					<p>- Alázatosan jelentem: körülbelül tizenöt perccel ezelőtt valaki rám támadt a
                        sötétben, egy kemény tárggyal többször megütött és elszaladt.</p>
					<p>- Eltalálta, mikor utánalőtt?</p>
					<p>- Nem lőttem utána.</p>
					<p>- Hát ki lőtt?</p>
					<p>- Még valaki volt a mosókonyhában elbújva.</p>
					<p>- Nom de Dieu! - sziszegte fogai között a kapitány, mert ennyi botrányos
                        rejtelem és disznóság egy kaszárnyában példátlan volt.</p>
					<p>- Alázatosan jelentem, mon commandant, a posztoló fickó félt, és megrendezte
                        ezt a heccet a lövöldözéssel. Ez az alak amúgy is megszökött, dacára annak,
                        hogy én pártfogoltam. Alattomos, gyáva, és színlelő...</p>
					<p>A körösztanyád - gondolta Galamb. Az egyik tiszt hajlott Latouret véleménye
                        felé. De mielőtt folytathatta volna a vizsgálatot, olyasvalami történt,
                        amitől a kapitány jobban megrémült, mintha a nyolc halott egyszerre felkelt
                        volna, hogy még egy pipadohányt elszívjon ezen a világon. Ugyanis a
                        kapuőrség altisztjének harsány hangja ismét belerikoltott az éjszakába:</p>
					<p>- Aux armes! Aux armes!</p>
					<p>És felharsant a trombita, de nem riadót fújt, hanem sorakozót. Szent Isten!
                        Ez egy feljebbvaló érkezését jelenti!</p>
					<p>A városparancsnok volt!</p>
				</div>
				<div type="chapter">
					<head>5.</head>
					<p>Cochran táborszernagy, amikor meghallotta a riadót, ezer átkot ordítva ugrott
                        ki az ágyból, hogy: Ez a szemétdomb, ez a gyarmati hadsereg szégyenfoltja,
                        hát mi ez, kérem?!... Előretolt helyőrség a sivatagban?!... Ez nem Oran
                        volna? A legfelsőbb katonai törvényszéknek és a gyarmati hadsereg
                        hadtestparancsnokságának a székhelye? Na várjatok! Na várjatok, ti bohém,
                        katonaruhába bújtatott civilisták... - Ilyeneket lihegett, miközben magára
                        kapkodta az uniformisát, és a felesége sírva kérte, hogy ne izgassa fel
                        magát.</p>
					<p>- Hallgass, Josephine! - kiáltozta zordan a feleségére. - Te, vagy az oka az
                        egésznek! Mert az örökös vendégeskedés elveszi az időmet attól, hogy ezeknek
                        az elhízott lógósoknak a körmére nézzek... Ezek azt csinálják, amit akarnak.
                        De ennek vége lesz, Josephine! Hol a kardom!?</p>
					<p>- Szent Isten! Mit vétettem?!</p>
					<p>- Ne idegesíts már! Nem miattad kell a kardom!... Antoine! Antoine! A
                        sofőrt... Gyerünk!</p>
					<p>...Amikor az autó tülkölve nekihajtott az erőd bejárójának, elhangzott a
                        „fegyverbe” kiáltás, megszólalt a trombita, a széles, rácsos kapu mindkét
                        szárnya kitárult, és a tiszteket távoli helyőrségek sötét előérzete
                        nyomasztotta...</p>
					<p>- Alázatosan jelentem a létszámot...</p>
					<p>Lihegve intette le a hadnagyot:</p>
					<p>- Tartsa meg a létszámot! Gyerünk! Lámpát kérek, és előre, oda, ahol az a sok
                        kis fény mozog... Majd én... Majd itt más rendszer következik... illetve én
                        megírom egy anzixon az uraknak, a Kongó mellé... Altiszt! Altiszt! Lefújni,
                        maga gazember! Mit állítja nekem sorba a világ összes légionistáját!
                        Rompez!... Rompez!</p>
					<p>Mint a számum vonult végig az erődudvaron csörtetve, fújtatva, könyökhajlásba
                        csapott kardmarkolattal. Sápadt, ijedt tisztek csoportja követte.</p>
					<p>Ott állt a mosókonyha előtt az őrség, a közrefogott Galambbal. Mikor a magas
                        vendég húsz lépés távolságra ért, a kapitány kardot rántott:</p>
					<p>- Garde ŕ vous!</p>
					<p>Egyetlen zörejjel csapódtak össze a bokák, egyetlen süvöltéssel villant elő a
                        tisztek kardja... Cochran lihegve, szó nélkül, tetőtől talpig végigmérte
                        őket, azután fel és alá futkosott egy ideig.</p>
					<p>Az egyik tiszt előtt megállt. Ez nyomban jelentette:</p>
					<p>- A létszám három.</p>
					<p>- Nem fontos... A létszám meg fog változni... úgyis leváltjuk itt az egész
                        helyőrséget... Arról beszélj, kérlek - fordult a kapitányhoz - hogy mi volt
                        a gránáttal, hogy történt a riadó és ez a lövöldözés... Én ugyanis, kérlek,
                        már több éve abban az illúzióban élek, hogy Afrikának az északi része,
                        megboldogult barátom, Lyautey marsall óta pacifikálva van, viszont úgy
                        látom, hogy Oranban éjszaka még riadók és lövöldözések fordulnak elő. Hát
                        erről szeretnék, ha lennél olyan kegyes... Rompez! Tessék csak a tiszt
                        uraknak hüvelyébe dugni a kardot, majd rövidesen sűrűn kihúzhatják a haza
                        védelmére... Most pihenj! Mindenki. Hát parancsolj, kérlek...</p>
					<p>A kapitány tiszteletteljesen, de hangjában egy árnyalat hűvösséggel
                        felelt:</p>
					<p>- Kérlek, excellenciás uram. Valószínűnek látszik a feltevés, hogy ez az
                        ember félelméből hamis riasztást adott le.</p>
					<p>- Őrszem! - mondta Cochran. - Gyere ide! Miért lőttél?</p>
					<p>Galambban meghűlt a vér. Ráismer.</p>
					<p>- Alázatosan jelentem, nem én lőttem. A sötétben egy ütés oly erővel érte a
                        vállamat, hogy elejtettem a fegyvert.</p>
					<p>- Lámpát! - recsegte a táborszernagy. Maga ragadta meg a lámpát, és
                        odavilágított Galamb arcába. Egy másodpercig bután nézte. Ráismert. De csak
                        egy másodpercig látszott, hogy meghökken, azután éles hangon rászólt: - Add
                        ide a fegyvered... Fehér papírt... - Belekotort a puska csövébe a papírral.
                        Azután megszagolta. - Ebből a fegyverből nem lőttek. Mutasd a vállad!</p>
					<p>Mi ez? Egész bizonyos, hogy meg kellett ismernie őt Cochrannak! Hát itt
                        mindegy, hogy ő mint frakkos úr vagy mint közlegény jön elő?... Mi a csoda
                        ez? A táborszernagynak már egy arcvonása sem mutatja, hogy ráismert. Most
                        odavilágít a vállára, ahol hatalmas véraláfutás látszik.</p>
					<p>- Valószínűnek tartod, kapitányom, hogy ezt a friss és roppant erős ütést
                        öncsonkításból alkalmazta az ifjú és utána kilőtte a fegyverét?</p>
					<p>A kapitány Latouret őrmesterre nézett, kissé álmatagon és szomorúan, de mégis
                        valahogy úgy, hogy az őrmesternek a veséje is beleremegett. Néhány gyors
                        kérdés következett:</p>
					<p>- Mikor állították ide?</p>
					<p>- Pont nyolc órakor.</p>
					<p>- És miért teljes menetfelszereléssel?</p>
					<p>- Mert reggel indul a századom.</p>
					<p>- Úgy... roppant érdekes... érdekes... - kiáltotta Cochran. - Szóval, az
                        egész Fort St. Thérčse-ben csak egy század van, mert különben fel sem
                        tételezem, hogy tízórás őrségre a menetszázadból állítanak embert...
                        Őrparancsnok!</p>
					<p>- Alázatosan jelentem - állt elő Latouret -, ez az ember büntetés alatt áll,
                        szökésben volt tegnap.</p>
					<p>Éppen őexcellenciája - gondolta Galamb.</p>
					<p>- Ahá! Ahá!... - bólogatott Cochran. - Büntetés alatt áll... És így
                        intézkedett a haditörvényszék ítélete, illetve a másik lehetséges eset
                        szerint a mai parancsban benne volt ez a szokatlan büntetés!... Vagy csak
                        úgynevezett őrmesteri bosszúról van szó?! Személyes ellenszenv egy
                        szökevénnyel szemben?... És nincs tisztában az őrmester azzal, hogy ilyen
                        helyen magányos posztot nem állítanak?!... Közlegény! Hogy nézett ki, aki
                        megtámadott?</p>
					<p>- Nem láthattam. Sötét volt.</p>
					<p>- Hát nincs villany a mosókonyhában? Miért volt sötét?</p>
					<p>- Alázatosan jelentem, úgy szólt a parancsom, hogy a villanyt ne
                        pazaroljam.</p>
					<p>- Mi?!</p>
					<p>Cochran akkorát nyelt, hogy az ádámcsutkája tízcentiméteres síkban mozgott
                        fel és alá a nyakán, a szeme kidülledt, és megállt, mintha két gomb nyomulna
                        elő az agyából.</p>
					<p>- Mi?... Mi volt ez?!... Ismételd!... Különben ne ismételd... ezt az
                        altisztet, aki ilyen takarékos, nyomban el kell indítani oda, ahol harcok
                        dúlnak! Ott a legnagyobb pocsékolás folyik! Oda kell az ilyen! Kérlek,
                        kapitányom, ez az őrparancsnok levált egy altisztet a menetszázadnál... Most
                        már értek mindent! Az őrmester bosszúja! Hogy sötétben, egyedül és menetelés
                        előtt ideállítson egy bakát, akire haragszik, hogy egész Orant felforgatta,
                        és holnap vezércikkben fognak rólunk megemlékezni a lapok! Hát kérlek, a
                        menetszázadot a sivatagban ez az őrmester állandó őrjárattal előzi meg.
                        Parancsa: minden menetelési etap előtt az őrmester földeríti az utat nyolc
                        emberrel a legközelebbi pihenőig. A nyolc embert minden etapnál váltják, az
                        őrmestert nem. Ez a legény, akit ideállított az őrségre, mint invalidus
                        végig a vöröskeresztes kocsin megy... Majd én megtanítom az őrmester
                        urakat!... És ha lehet, ma éjjel már ne legyen több riadó. Ajánlom
                        magamat!... Jó éjszakát! Gratulálok!!...</p>
					<p>- Garde ŕ vous!</p>
					<p>Kardsüvöltés, bakancszörrenés és a táborszernagy csizmáinak lomha kongása,
                        ahogy a néhány sápadt tiszttől követve elcsörtetett.</p>
				</div>
				<div type="chapter">
					<head>6</head>
					<p>...A legénységi szobához vezető sötét lépcsőn Hildebrandt és Pencroft ültek
                        egymás mellett suttogva.</p>
					<p>- Hogy az ördögbe történt?... - kérdezte Pencroft.</p>
					<p>- Elsősorban - mondta még mindig lihegve Hildebrandt, mert jó másfél órát
                        futott, amíg visszatért a főbejáraton át, részegnek tettetve magát -,
                        elsősorban az a tejfelesszájú vagy hülye, vagy nagyon is okos, és nincsenek
                        idegei. Azt akartam, hogy mire megtámadom, már félőrült legyen a félelemtől.
                        Hiába volt minden... Azért leütöttem volna, mert észrevétlenül rohantam rá.
                        De az ördögbe! Valahonnan a közelből két lövés dördült.</p>
					<p>- Ez hogy lehet?</p>
					<p>- Úgy, hogy nem ketten voltunk a mosókonyhában, hanem hárman. Én elbújtam,
                        mialatt a siheder az őrmesternél lejelentkezett. De úgy látszik, valaki
                        megelőzött, és mivel a lövések a kemence felől jöttek, valószínű hogy a
                        mögött bújt el az illető. Tehát van valaki még itt a légióban, aki ezzel az
                        üggyel foglalkozik... És ez most már ismer engem, mert ő ott volt a
                        sötétben, mikor én a félhomályban beléptem, hogy elbújjak.</p>
					<p>- És ki ez a tejfölösszájú?</p>
					<p>- Azt nem mondta Lorsakoff. Csak vagyont ígért a krokodilusos karóráért.
                        Bizonyára összefügg az üggyel... De holnap megtudjuk. Indulás előtt még a
                        pályaudvaron beszélünk vele.</p>
					<p>- Meg kell tudnunk, hogy ki van itt, aki az órára vadászik. Az is lehet, hogy
                        a fiú cinkosa.</p>
					<p>- Nekem van egy feltevésem. Vedd sorra azokat, akik a szobában voltak, mikor
                        Galamb megmondta, hogy hová megy őrségre. Én nyomban átláttam, hogy a
                        mosókonyhában nyugodtan megtámadhatom, és aztán elbújhatok, míg ő
                        jelentkezik az őrparancsnoknál. Ugyanez másnak is az eszébe juthatott
                        körülöttünk. Ki volt a szobában? Te, Adrogopoulosz, a gróf úr, Troppauer,
                        Pilotte, Jazmirovics, a hülye Kréta, Lindmann és én.</p>
					<p>Pencroft élénken felelt:</p>
					<p>- Talán megtudhatjuk, hogy ki ment ki ezek közül...</p>
					<p>- Tudok jobbat. A robbanáskor szétvetett a légnyomás egy nagy hordó míniumot,
                        és a festék kifolyt. Az én cipőm tele volt vörös ragaccsal. Azt remélem,
                        hogy az ismeretlen, aki rám lőtt, nem vette észre cipőjén a vörös
                        festéknyomokat, és erről felismerjük...</p>
					<p>- Ezt az embert kell elsősorban elintézni...</p>
					<p>Néhány légionista jött a kerti útról, csoszogva, dörmögve. Elhallgattak. Mire
                        az egyik katona meggyújtotta lent a villanyt, Pencroft, az amerikai, már
                        hanyatt fekve aludt úgy, hogy lábai messze lógtak a lépcsőn, szája szélén
                        egy habfoszlány rezgett, és hortyogott. Hildebrandt nyitott zubbonyban ült,
                        derékszíja a nyakáról lógott le, kepije az orra hegyét fedte, és félig
                        elnyelt szavakkal magyarázott valamit egy igen tisztelt pénztáros
                        kisasszonynak, miközben olyanokat csuklott, hogy szinte bukfencet vetett. A
                        hazaérkező katonák maguk sem voltak sokkal józanabbak, kivéve az altisztet,
                        aki megvetően köpött egyet a két alak láttán.</p>
					<p>Legutolsónak jött Troppauer, sapkája helyett babérkoszorúval a fején, és
                        karját messze kinyújtva hirdette a szörnyű vészt, amely a költő személyében
                        holnaptól kezdve minden lázadó arabot fenyeget. Épp ott ment el mellettük,
                        és ormótlan, vastag lábszáraival kis híján rálépett Hildebrandtra, azután
                        bedülöngélt a hálóterembe.</p>
					<p>...Két bakancsát feltűnő vastagon vörös míniumfesték borította...</p>
				</div>
			</div>
			<div type="group">
				<head>Kilencedik fejezet</head>
				<div type="chapter">
					<head>1</head>
					<p>Sorakozó!</p>
					<p>Nagy részük holtrészegen tért haza, és néhány órát sem aludt, most mégis
                        pillanatok alatt öltöznek, a sáros, piszkos cipőket gyorsan áttörölik, és
                        mire a napos káplár berúgja az ajtót, hogy szokásos reggeli véleményét
                        közölje az egész lusta szemét bandával, addig már nagy részük a derékszíjat
                        csatolja.</p>
					<p>A trombita elhal, a század az udvaron áll, és a kapitány néhány búcsúmondat
                        után „Indulás!”-t vezényel. Azután „Jobbra át”, majd elindul lován a tiszt,
                        magasba villan a kardja, a zenekar rázendít egy indulóra, és a peloton
                        harsány dallal kikanyarodik az utcára...</p>
					<p>Közben már régen megjött a parancs, amelynek alapján „Latouret őrmester
                        leváltja a menetbe beosztott Larnac altisztet, és útközben mint állandó
                        járőrparancsnok teljesít szolgálatot.”</p>
					<p>Latouret őrmester szerette az Oran környékén dúsan termő, vörös pinard bort,
                        megszerette a Ford St. Thérčse-t és a veterán harcos nyugalmát, de most
                        mégis boldogan ment a távoli helyőrség fészkes poklába, mert keze alatt lesz
                        Galamb... Pályafutásának szégyenfoltja, altiszti tekintélyének letörője, ez
                        a vigyorgó suhanc, ez a gyalázatos színlelő, akit ő meg fog tanítani... Nom
                        du nom.</p>
					<p>Pillanatnyilag azonban a vigyorgó suhanc a vörös kereszttel díszített ponyvás
                        szekér árnyékos belsejében aludt, makkegészségesen, de minden előnyével a
                        betegállományba helyezett katonának. Szívből sajnálta ezt a szegény
                        Latouret-t. Öreg, megcsontosodott katona, de nem rossz fiú.</p>
					<p>Így menetel a század. Este lesz, azután ismét reggel. Csak mennek...</p>
					<p>Galamb kinézett hátul a ponyva hasadékán. Mögötte, de jóval messzebb, az
                        utóvéd menetelt, gépfegyveres öszvérekkel. Kissé távolabb bennszülött
                        csoportok bukkantak fel és megint eltűntek a homokdűnék mögött.</p>
					<p>A legionárius nem szereti ezeket a portyázókat, akik a reguláris csapatokkal
                        együtt járják a sivatagot, és megtelepszenek a helyőrségek közelében.
                        Rendetlen horda, a harc csak a zsákmány miatt érdekli őket.</p>
					<p>A kocsi előrészén át látszott a sivatagban menetelő század hosszú
                        emberkígyója. Végtelen sárga halmok között, iszonyú melegben, sehol egy
                        foltnyi árnyék, csak a vakító Szahara krémszínű porfelülete és lágy vonalú
                        hullám... hullám... ameddig a szem ellát, mindenütt sárga hullám...</p>
					<p>Az orvos az egymás mellé halmozott kininzsákokon egy pokrócot terített végig,
                        és aludt... Most talán meg lehetne nézni a tárcát...</p>
					<p>Nem... Amíg nem tudja, mi van benne, addig nagyon kell vigyázni. Tessék...
                        Egy katonát hoznak, rángatózik... habzik a szája, véres foszlányok rezegnek
                        minden hörgés után... Lefektetik. Az orvos álmosan ugrik fel. Hideg tömlőt a
                        fejére... De úgyis vége!!... Valószínűleg tüdőembólia... Egy ér
                        megpattant... Arcát, kezét szürke por lepi.</p>
					<p>- Fini... - motyogja a köpcös orvos, és sörtés, rövid nyakát töröli egy
                        kendővel...</p>
					<p>Délután négyre elérik az első oázist. Hosszú fütty. Az ezredorvos sanda
                        szemekkel nézi a kocsiban a makkegészséges katonát.</p>
					<p>- Kérem, főorvos úr - jelentkezett Galamb váratlanul -, szeretnék beállni a
                        sorba, de parancsban van, hogy így utazzam. Nem adhatnám át a helyemet egy
                        gyengébbnek? A vállsebem már igazán nem akadályoz.</p>
					<p>- Majd intézkedem - felelt nyájasan a főorvos. - Derék elhatározás... Azt
                        hiszem, a hadnagy úr vállalja majd a felelősséget azért, hogy felcserélje a
                        helyét egy invalidussal...</p>
					<p>A hadnagy napiparancsba vette, hogy a teljesen felgyógyult 40-es közlegény
                        helyét a kórházszekéren egy gyengélkedő vegye át, és a 40-es közlegényt
                        szolgálattételre, menetelő szakaszához vezényelték...</p>
				</div>
				<div type="chapter">
					<head>2</head>
					<p>Végre... A gyorsan hűlő szaharai éjszakában mindenki a köpenyébe burkolózott,
                        és távolabb, a portyázók táborából messze világítottak a keszrasütéshez
                        szolgáló, tüzes kövek. A kürtös takarodót fújt.</p>
					<p>Végre... .</p>
					<p>Galamb elindult, egyedül a ritkás pálmatörzsek között, hogy valamelyik
                        nyugodalmas helyen megnézze a tárcát. A pálmakoronákon majmok visongtak, és
                        megszámlálhatatlan kabóca zürrögött mindenfelé.</p>
					<p>- Megállj, bajtárs! - kiáltotta utána valaki.</p>
					<p>A gróf úr volt. Csak nem lesz megint valami akadály?</p>
					<p>- Mi az, méltóságos úr?</p>
					<p>- Ne csúfolj... Tőled nem vártam el. Ez, ez... a többiekhez méltó.</p>
					<p>- Egészen komolyan mondom, hogy ez nem csúfnév. Olyan előkelő vagy, öregem,
                        hogy magam is azt hiszem, valami főúri családból származhatsz.</p>
					<p>- Hát a származásom... - A hosszúkás, finom arc elkomorodott. Magas homloka,
                        amely kétoldalt a halánték felett érdekesen kopaszodott, különös ráncokba
                        húzódott, és nagy, tiszta, kék szeme a távolba nézett.</p>
					<p>- Szeretnék valamit mondani neked... Te más vagy, mint a többiek... A költőt
                        is megérted, talán én is őszinte lehetek...</p>
					<p>Galamb kedve ellenére mondta:</p>
					<p>- Csak tessék... légy oly közlékeny, és mondj el mindent... bár most...</p>
					<p>- Én lengyel vagyok, Lukewitzből származom. Tizenöt éves koromban feltaláltam
                        egy gépet...</p>
					<p>Galamb sóhajtva ült le melléje egy kőkoloncra. Hiába, már ez így van. Na...
                        Most meghallgathatja ennek az úrnak a drámáját.</p>
					<p>- Az igazi nevem Spoliansky, és... Mit gondolsz, ki volt az apám?</p>
					<p>- Szabadsághős. Első Pál cár kivégeztette...</p>
					<p>- Közel jársz, de nem...</p>
					<p>- Nézd... Rajtad látni, hogy nemes vér folyik az ereidben. Valld be, hogy
                        megölted azt a nőt... vagy ismerd be őszintén, hogy elkártyáztad az ezred
                        zsoldját, mint gárdatiszt, szóval mondd el a hangosfilmedet, s feküdjünk
                        le...</p>
					<p>A gróf úr sóhajtott. Bánatosan megcsóválta a fejét, és felállt.</p>
					<p>- Nem. Mégsem mondom el... Neked sem... Ne haragudj...</p>
					<p>- Igazán nem sértettél meg - felelte Galamb, alig leplezett örömmel, és
                        Spoliansky egy nagy sóhajjal elballagott a tábor irányába... Az egyik lábát
                        kissé húzta maga után... Biceg vagy mi?</p>
					<p>Eh, nem fontos!</p>
					<p>Kiment az oázis széléig, ahol már por lepi a bokrokat vastagon. A végtelen
                        homoktenger, mintha valódi óceán volna, ezüstfehér színben terül el a
                        holdfényben.</p>
					<p>Körülnézett... Messze volt mindenkitől. Egy későn nyugvó kakadu rikoltott,
                        néhány béka kvartyolt a némaságban, és nagyon távolról a portyázók zümmögő
                        énekkórusa szüremlett feléje.</p>
					<p>Tenyérnyi holdfény tűzött át a karcsú palmyrák koronája között. Ez éppen
                        alkalmas világítás ahhoz, hogy olvasson. Elővette a tárcát. Egyszerű
                        bőrtárca volt, amilyen milliószámra akad mindenfelé. A tárcában sok
                        mindenféle volt. Elsősorban tizenötezer frank papírpénz. Néhány nyugta, sok
                        névjegy. Azután egy újságkivágás. Féloldalas hír, bekeretezve vörös
                        ceruzával:</p>
					<p>„MEGRENDÍTŐ CSALÁDI DRÁMA A NEMRÉGEN</p>
					<p> HAZATÉRT DR. BRÉTAIL HÁZÁBAN</p>
					<p>Tegnap este véres esemény színhelye volt Oran előkelő villanegyede, a
                        Boulevard Bonaparte. Dr. Brétail agyonlőtte a feleségét, Corot kapitányt és
                        önmagát. Dr. Brétail nemrég tért haza a Niger vidékéről, ahová a
                        szerencsétlenül járt Russel kutatót kísérte mint a nagy tudós titkára. Dr.
                        Brétail hazatérése után feleségül vette a tragikusan elhunyt tudós özvegyét.
                        A rendkívül szép asszony valamikor énekesnő volt, és csak Russel kedvéért
                        hagyta ott a színpadot. De Oranban, ahol Russelék nagy társadalmi életet
                        éltek, még szerepelt olykor a jótékonysági estélyeken az egykor ünnepelt
                        színésznő. Ilyenkor híres dalát, a »Si l’on savait«-t énekelte... „</p>
					<p>
                        Si l’on savait!...
                    </p>
					<p>A dal a halott melletti szobában! A dal, amely folyton szólt, és nem énekelte
                        senki!</p>
					<p>Tovább olvasott.</p>
					<p>„...A szerencsétlenül járt Russel magántitkára, dr. Brétail, a tudós halála
                        után nőül vette az özvegyet, és úgy látszott, hogy boldog házaséletet élnek,
                        míg tegnap este bekövetkezett a véres családi dráma.</p>
					<p>Csak két lakáj tartózkodott a házban, és mindkettő ugyanúgy meséli a
                        történteket. Dr. Brétail úton volt, azt hiszik Algírban, és Mme Brétail
                        vendégül látta Corot szpáhi kapitányt, a népszerű úrlovast. A lakájok
                        állítása szerint Corot kapitány máskor is megfordult a házban Brétail
                        távollétében. Este tizenegykor történt a dráma. A szalonban teát
                        szervírozott az egyik lakáj. Brétailné a zongoránál ül, és a »Si l’on
                        savait«-t énekelte. Ekkor váratlanul megjelent az ajtóban Brétail! A lakáj
                        két lövést hallott, egy sikolyt, egy zuhanást. Corot kapitány és az asszony
                        átlőtt fejjel buktak le. És mielőtt a szolga megakadályozhatta volna, dr.
                        Brétail is halántékon lőtte magát. Mire a mentők megérkeztek, már egyikükben
                        sem volt élet...”</p>
					<p>Galamb cigarettára gyújtott. Eszébe jutott a ház. A poros szoba és a furcsa
                        nő, az anyajeggyel...</p>
					<p>„...Jogos vagy jogtalan féltékenység? Ki tudná eldönteni - folytatta a hír. -
                        Lehet, hogy a Russel mellett átélt expedíció szörnyűségei viselték meg dr.
                        Brétail idegrendszerét, vagy talán az érdekes asszony, aki nemcsak kezén
                        viselte a háromszög jelét, hanem a szívében is, valóban fellobbant: először
                        néhai férje titkárjáért, most pedig Corot kapitányért? A kérdésre pontos
                        választ nem kaphatunk. Annyi bizonyos, hogy Oran társadalmát érzékeny
                        veszteség érte, és a szörnyű dráma...”</p>
					<p>A cikk közepéről egy fénykép nézett rá... Furcsa, érdekes fejű, szép asszony,
                        összenőtt, sűrű szemöldökkel és csodálatosan kifejező, szomorú szemmel.</p>
					<p>Egyszer csak valahonnan nem is messziről, zümmögve felcsendült az ismert
                        finom női hang:</p>
					<p>
                        „Si l’on savait...”
                    </p>
					<p>...Néhány másodpercig mozdulatlanul ült.</p>
					<p>...Az éjszakai légáramlástól kissé egymáshoz súrlódtak a pálmalevelek, halk
                        zörejjel... És a szöveg most dúdolásba ment át... Kétségtelen... Ugyanaz a
                        hang!</p>
					<p>Felugrott!... a hang irányába ment, de az éneklő zümmögés különös módon
                        távolodott... Az ördög játszik vele... Most tisztán hallja: „Si l’on savait...”
                    </p>
					<p>Néhány fa mögül kiért a sivatag peremére.</p>
					<p>Dermedten állt meg!</p>
					<p>Istenem...</p>
					<p>Egy homokdűne tövében, a Szaharában, ott ült a nő! Az imént még az újságból
                        nézett rá! Megvilágította a hold. Fehér lovaglóruhában volt, parafakalapban,
                        és hótiszta rajta minden! Világosan látszik nagy, bánatos szeme, kissé sűrű,
                        összenőtt szemöldöke... Egyenesen Galambra néz, mosolyog és dúdol:</p>
					<p>
                        Si l’on savait... Si l’on savait...
                    </p>
					<p>Határozott léptekkel, de nem futva, elindul a nő felé.</p>
					<p>Ez most lassan felállt. Lovaglóbotjával ütögette a csizmáját, és
                        elindult...</p>
					<p>A mindenségit! Ha a homokdombok mögött eltűnik... Most már futni kezdett. Ezt
                        mégiscsak el kell intézni egyszer, ezekkel az örökös kísértetekkel. Hát már
                        sohasem hagyják békén?</p>
					<p>Megkerülte a dombot.</p>
					<p>Semmi...</p>
					<p>De mintha nagyon messziről jönne, talán az ötvenedik dombhullám
                        távolságából... Halk, lágy alt hangú bölcsődalnak hangzott a melódia.</p>
					<p>Galamb leült, és idegesen fütyörészett. Úgy, ahogy az ember elhagyatott
                        sikátorban önmagát bátorítja ilyesmivel. Mert ez mégis túlzás, kérem. Lássuk
                        be.</p>
					<p>Azt már meg se kísérelte, hogy utánamenjen a látomásnak. Csodálatos, de igen
                        távolról énekel a hölgy...</p>
					<p>Csak abban téved, ha azt hiszi, hogy egy Harrincourt az ő kedvéért
                        idegösszeroppanásban fog meghalni.</p>
					<p>Azért a mindenségit ennek a dúdolásnak...</p>
					<p>Idegesen rágyújtott.</p>
					<p>Hogy kerül egy nő ilyen városi öltözékben a sivatagba? A század csak látta
                        volna a végtelen síkon, ha valaki errefelé utazik? Mit sétál ez itt 45 fokos
                        melegben, ilyen könnyedén, a Szahara közepén? És ki lehet?... Élő ember
                        nem... ez már valószínű... Eddig ugyan nem hitt a kísértetekben, de ezután
                        kénytelen lesz vele... Majd rajta is úgy röhögnek, mint öreg matrózokon,
                        amikor előadják hasonló élményeiket, de a tengerrel kapcsolatban. Még
                        szerencse, hogy ő nem mesélheti majd el élményeit, mert rövidesen „hivatása
                        közben ért baleset” következtében meghal. De ilyen dalolásokat éjszaka nem
                        fog rendezni. Ez marhaság. Ezek őnagysága tempói... Igazi női dolog.
                        Agyonlövik, mert szpáhi kapitányokkal flörtöl, erre idegen férfiakat nem
                        hagy nyugton... Mit akar tőle? Bántotta ő?...</p>
					<p>Egyszerre olyan közel, hogy úgy érezte, mintha kinyújtott karjával
                        megfoghatná, feltűnt a daloló kísértet... És hangosan, messzehangzóan
                        énekelt!</p>
					<p>A holdfény csalóka távlata ellenére sem lehetett ötven lépésnél messzebb...
                        Utánavetette magát.</p>
					<p>Most megvagy!</p>
					<p>Hopp...</p>
					<p>Egészen határozottan látta, ide a domb mögé futott. Megkerülte. A nő nem volt
                        ott...</p>
					<p>
                        Si, l’on savait... - hangzott nagyon távolról...</p>
					<p>...És ezzel bizonyossá vált, hogy nem ember. Ilyen közelről egyszerre ennyire
                        eltávolodni, azután ismét ötven lépésről dalolni... De a csizmája nyoma itt
                        világosan kirajzolódik a porban...</p>
					<p>Követte a nyomát.</p>
					<p>Határozottan látszott a bemélyedő sarok és talp körös-körül a porban. Hohó! A
                        kísértet őnagysága lába belenyomódik a porba? De hiszen akkor súlya van!
                        Térfogata! És éppúgy rakja egyik lábát a másik után, mint a többi halandó...
                        Ilyen kísértetet az öregapja sem látott... Akkor ez valami svindli, és
                        ilyesmit ő kikér magának...</p>
					<p>A nyomok visszatértek az oázis felé... De most...</p>
					<p>Elhűlten állt!</p>
					<p>...Egy homokdomb után, ahol rövid sík rész következett, megszűntek a
                        nyomok.</p>
					<p>Egyszerűen megszűntek!</p>
					<p>Hát ilyen még nem volt!</p>
					<p>A nyomok véget értek a homokterepen, két domb között, a szabad síkon, mintha
                        mondjuk felrepült volna a hölgy. Az utolsó két lábnyom tisztán látszott, de
                        tovább semmi, csak a sima por...</p>
					<p>Ezek után nem törődött tovább az üggyel. Kérem. Tudomásul veszi, hogy
                        kísértetek igenis vannak. De milyen csinosak!</p>
					<p>Leült ismét a bokrok közé, és tovább kutatta a tárca tartalmát. A kísértettel
                        feladta a játékot. Őnagysága nyert!</p>
					<p>...Egy levél volt benne. Monsieur Henry Grisonnak címezve. Sürgetik benne,
                        hogy intézkedjen gyorsan az „ügyben”, mert „Kalimegdán nem várhat tovább
                        ősznél...” Hm... - gondolta Galamb. Kalimegdán úr majd elszalad, ha nem vár,
                        mivel őszig Grison úr nem intézkedhet, mert nem bizonyos, hogy idén lesz a
                        végítélet és az ezzel kapcsolatos feltámadás.</p>
					<p>De ebből legalább tudja, hogy ki az áldozat. Henry Grison, Avenue Magenta
                        9.</p>
					<p>Mi van még?</p>
					<p>Egy csontplakett. Nézd csak... Az van ráírva, hogy „őrnagyi rangban”, de név
                        vagy ilyesmi sehol. Illetve itt lent: „személyesen állítottam ki:
                        olvashatatlan tábornok”. És egy szám: „88”. Felette aranybetűkkel:
                        „Vezérkar. D. osztály”.</p>
					<p>Szóval, Grison úr valami kiszolgált, reumás katona volt és ez valami
                        emléklapféle vagy tízéves ütközeti találkozó. No jó... Ez itt egy
                        értesítés...</p>
					<p>A csudába!...</p>
					<p>...Nem messze, a homokdomb tövében, térdeit átkarolva ott ült a kísértet, és
                        énekelt!</p>
					<p>Galamb nézte. Nem mozdult. Minek? Hogy kezdődjön elölről az egész? Ült és
                        nézte. Azután cigarettára gyújtott. A kísértet felállt, és széttárta feléje
                        a karját. Harrincourt legyintett. Ő ezeket kikéri magának... Elég volt.
                        Hagyják békén... Bántott valakit? Mit akarnak tőle?...</p>
					<p>A legtávolabbi homokhullámok felett halvány, krétaszínű csík válik le az ég
                        aljáról... és a hölgy énekel.</p>
					<p>Galamb gondol egyet. Az udvariasság kísértetekkel szemben is katonai erény.
                        Kiveszi a szájharmonikáját, és szép érzelmesen kíséri a hazajáró nő dalát,
                        behunyt szemmel, cifrázva...</p>
					<p>Egy pillanatra kinyitja a szemét, mert a nő abbahagyta a dalt. Hm... A
                        kísértet ijedten áll, és csodálkozva bámul rá.</p>
					<p>Azután megfordul és elszalad. Halló! Nagysád! Szellemné! Álljon meg, ne
                        féljen, nem bántom...</p>
					<p>De a szellem eltűnt egy domb mögött.</p>
					<p>...Nagyon sajnálta, hogy így ráijesztett a kísértetre, azután visszament a
                        táborba, megevett egy fél cipót, és jóízűen elaludt.</p>
				</div>
			</div>
			<div type="group">
				<head>Tizedik fejezet</head>
				<div type="chapter">
					<head>1</head>
					<p>Másnap továbbindultak, és Galamb már a sorban menetelt. Troppauer őszinte
                        bánatára négy párral hátrább. Valamennyien frissen, vidáman indultak útnak,
                        de most már a Szahara közepén túl, olyan vidéken jártak, ahol három-négy nap
                        távolságra nem akadt oázis, és a katonák kimerülten, elcsigázottan rótták a
                        port.</p>
					<p>Este a sivatagban táboroztak. Latouret őrmester már várta őket az állandóan
                        elöl járó patrullal. A vén katonán alig látszott a megerőltető szolgálat. Ha
                        lefogyott valamit, ez csak a bánkódás miatt volt.</p>
					<p>Mint egy csomó rongy, úgy hullott le a század a forró, sivár porra. Latouret
                        kiszemelte a posztokat, és beosztotta a másnapi őrjáratát.</p>
					<p>Váratlanul megpillantotta Galambot, amint letette a bardáját.</p>
					<p>- Közlegény!</p>
					<p>- Oui, mon chef!</p>
					<p>- Magának parancsba adták, hogy a szekéren utazzék. Hogy kerül a menetbe?</p>
					<p>- Saját kérelmemre a hadnagy úr megengedte, hogy átadjam a helyemet komolyabb
                        invalidusok számára.</p>
					<p>- Azt hiszem, maga... rövidesen elég komoly invalidus lesz... Reggel,
                        sorakozó előtt fél órával jelentkezik nálam előőrsbe. Rompez!</p>
					<p>Galamb elégedetten dörzsölte a kezét, mikor odébb ment. A jó öreg, dühös
                        Latouret majd gondoskodik róla, hogy „hivatása teljesítése közben”
                        elhunyjon...</p>
					<p>Ezután kisétált a dombok közé, hogy hátha meglátja valahol a kísértetet.
                        Tetszett neki ez a hazajáró úrinő. Leült, és elővette a szájharmonikáját,
                        hogy csalogassa. De hiába... Úgy látszik, elriasztotta a
                        megboldogultat...</p>
					<p>- Csodálatos este van, bajtárs!... - szólalt meg mellette Troppauer. A költő
                        alacsony, vastag alakja végig szürke volt a portól. Tárt karral kiáltotta: -
                        Ó, Szahara, te királynője a pusztáknak, áldott a por, amellyel a nagy költőt
                        üdvözlöd...</p>
					<p>- Dicső gondolataid vannak - helyeselte Galamb. - Csak így tovább... Nincs
                        valami olvasnivalód? Napok óta egyetlen rímedet sem élveztem.</p>
					<p>- Volt néhány szép sorom... de most búcsúzom, Galamb, nem olvasok... Hív a
                        sivatag. Valami motoszkál ma bennem! Egy vers. Egy gondolat... Szervusz!</p>
					<p>És elkacsázott... Napóleoni fürtjeit rendezgetve tépelődött újabb rímeken.
                        Rövidesen eltűnt a sötétben... Galamb viszont a halott ember problémáján
                        tűnődött, hogy végleg lerázza a lelkiismeretéről. Egyszerűen becsomagol
                        mindent, és elhelyezi a katonai raktárban. Halála esetén felbontják, és ott
                        lesz a cím, hogy a pénzt és az értéktárgyakat Monsieur Henry Grison
                        örököseinek juttassák el. Henry Grison utolsó címe: Avenue Magenta 9. szám
                        volt. Ezen a nyomon elindulhatnak...</p>
					<p>Bumm!</p>
					<p>Lövés... Nyomban felugrott és körülnézett...</p>
					<p>A táborban máris felharsant a riadó.</p>
					<p>Rohant a szakaszához. A hadnagy hajlekötőben siet ki a sátorból, és a
                        gramofon tovább szól odabenn. Miért van a légióban minden hadnagynak
                        táskagramofonja? - villant át Galamb agyán egy másodpercre.</p>
					<p>- Merről jött a lövés?... - érdeklődik a hadnagy. Senki sem tudja megmondani.
                        Őrjárat indul minden irányban... Tíz perc múlva visszatérnek.</p>
					<p>Szent Isten!</p>
					<p>Troppauert hozzák... Szegény költő... Galamb alig tudja türtőztetni magát a
                        sorban, szeretne odarohanni.</p>
					<p>- Beszélj! - szólt rá a hadnagy. - Mi volt?</p>
					<p>Troppauer felült. A seb nem súlyos, a karját fúrta át egy golyó.</p>
					<p>- Nem tudom, hogy ki lőtt és honnan - mondta a vastag ember. - Sétáltam
                        álmodozva, ugyanis költő vagyok... Troppauer Hümér, a lírikus...</p>
					<p>- Ember! - kiáltott rá a hadnagy. - Jelentést mondj!</p>
					<p>- Kérem, kérem - integette higgadtságra Troppauer, miközben az orvos
                        tisztogatta sebét. - Egyszer csak, amint sétálok, egy durranás, a karomat
                        átfúrja egy golyó, és elvágódom. Ugyanis, ha menekülök, akkor a lesipuskás
                        még egyszer lőtt volna. Így azonban azt hitte, hogy megölt.</p>
					<p>- Fúvasson újra sorakozót - mondta a hadnagy az altisztnek.</p>
					<p>Felharsant a kürt.</p>
					<p>- Ŕ terre! - vezényelt a hadnagy.</p>
					<p>Mindenki letette a fegyverét. A tiszt és az altiszt sorra járt puskától
                        puskáig. Aki a lövést leadta, annak nem lehetett ideje kitisztítani a
                        puskáját. Egyenként vizsgálták a závárzatot, a csövet.</p>
					<p>- Ez volt az - kiáltott végül az őrmester az egyik puskánál.</p>
					<p>Galamb fegyverét tartotta a kezében.</p>
				</div>
				<div type="chapter">
					<head>2</head>
					<p>- Közlegény! - Galamb kilépett.</p>
					<p>- Hol voltál, amikor a lövés történt?</p>
					<p>- Sétáltam. De a fegyver nem volt nálam.</p>
					<p>- Ki látott?</p>
					<p>- Troppauer közlegény. Öt perccel a lövés előtt beszélgettünk.</p>
					<p>- Veszekedtetek?</p>
					<p>- Sőt. A költő a legjobb barátom.</p>
					<p>- Utánam, indulj!</p>
					<p>A hadnagy ment. Két altiszt közrefogta Galambot. A kórházszekérhez mentek,
                        ahol Troppauer karját éppen bekötözték.</p>
					<p>- Közlegény! Ennek az embernek a fegyveréből lőtték ki a golyót rád!</p>
					<p>Troppauer ámultan felemelkedett.</p>
					<p>- Az ki van zárva.</p>
					<p>- Micsoda hang ez?! - rivallt rá a tiszt. - Te találkoztál vele előzőleg?</p>
					<p>- Igen. Galamb kért rá, hogy néhány verset olvassak neki, szereti a
                        verseimet, mert én, ha még nem említettem volna: költő vagyok, én...</p>
					<p>- Fogd be a szád! Volt ennél az embernél puska, mikor találkoztatok?</p>
					<p>Troppauer diadalmasan kiáltott:</p>
					<p>- Egy szál sem! Ott ült egy domb alján a Szahara közepén, és nem volt nála
                        más fegyver, csak a szájharmonikája...</p>
					<p>A hadnagy visszament. Kimérte, hogy a homokdombtól, ahol Galamb ült, hány
                        lépés a táborig és vissza. Félóra idő kellett ehhez, futólépésben. Tehát
                        Galamb tisztázva volt.</p>
					<p>- Gyanakszol valakire? - kérdezte a hadnagy Troppauert.</p>
					<p>- Valamelyik irigyem lehetett. Egy művésznek sok irigye van.</p>
					<p>A tettes nem került elő. Galamb gondolkozott, hogy jelentsen-e valamit a
                        kísértetről. Ez mégiscsak furcsa, hogy egy kísértet jár a nyomában, azután
                        az ő puskájával megsebesítenek valakit... Mi a csudát akarnak tőle?...
                        Lehetséges, hogy az a szép, szomorú rejtély volt a merénylő?... De mit
                        vétett az ügyben Troppauer?</p>
					<p>Ott maradt Troppauer mellett, s a költő verseit olvasta fel, amit a beteg
                        lehunyt szemmel hallgatott...</p>
					<p>- Bocsánat, Galamb...</p>
					<p>A gróf úr jelent meg. Dallamos, finom hangja csupa tapintat és előzékenység
                        volt.</p>
					<p>- Kedves Troppauer - mondta a betegnek. - Nagyon szűk a cipő. Állandóan
                        sántítok. Kérlek, cseréljük vissza...</p>
					<p>A költő cipőt cserélt a gróf úrral. Galamb kíváncsian tudakolta a furcsa eset
                        okát.</p>
					<p>- Még Oranban, mielőtt elindultunk - magyarázta Troppauer -, este megkért a
                        gróf, hogy cseréljünk bakancsot, mert én úgyis bemegyek a városba, tehát ki
                        kell tisztítanom, ő meg szeretne lefeküdni, de tele van vörös latyakkal a
                        cipője, és bíbelődni kéne vele. Tudod milyen a költő? Elcseréltem vele a
                        cipőt, és reggel már meneteltünk... Úgy látszik, szűk neki a cipőm... Azt
                        olvasd, amelyikben a szerelmet egy nyíló almához hasonlítom, amikor
                        lehullik...</p>
					<p>Galamb azt olvasta, és a költő lehunyt szemmel élvezte...</p>
				</div>
			</div>
			<div type="group">
				<head>Tizenegyedik fejezet</head>
				<div type="chapter">
					<head>1</head>
					<p>Legközelebbi útszakasz: a Murzuk oázisig tíz pihenővel és négy táborozással.
                        Latouret őrmester felderíti az utat. Mindenki jól tudja, hogy ez a
                        felesleges járőrszolgálat büntetés. Nem minden káröröm nélkül nézték a
                        katonák, amint sorakozó előtt fél órával nekivág a sivatagnak. De hiába
                        várták, hogy a vén katona fáradt lesz vagy komor. Sebhelyes arcán semmiféle
                        érzelem nem látszott. Lepörkölt, fehér hiúzbajusza éppolyan harciasan és
                        zordan meredt a legionáriusokra, és éppúgy felfedezett minden kis
                        hanyagságot, szabálytalanságot, mint azelőtt.</p>
					<p>Még az éjszaka sötétjében indult el a nyolc ember, közöttük Galamb, Latouret
                        őrmester mögött. Iljics, egy orosz diák került melléje. Iljics, vagy ahogy a
                        légióban hívták: Kölyök, kissé szaporán lélegzett, ami az első komoly jele a
                        kimerülésnek. Ilyenkor már a tüdő erei tágulnak...</p>
					<p>- Átkozott egy út... - mondta sípoló hangon. - Csak tudnám, meddig még,
                        hiszen a Szahara errefelé már ismeretlen.</p>
					<p>- Fenét - nyugtatta meg Galamb. - Murzuk oázis még nagy gócpont a marokkói és
                        az algériai karavánutak találkozásánál...</p>
					<p>Kölyök bánatosan csóválta a fejét.</p>
					<p>- Én többet tudok egy átlagos katonánál. Murzuk oázis az utolsó pontja a
                        civilizációnak. Innen az egyenlítőig csak egy-két tudós jutott el még eddig.
                        Fontos lett volna mindig ez a rész, mert ha Murzukon át a Niger vidékéig
                        eljutunk, akkor Angol Guineáig építenének vasutat. Ezért az útért járt erre
                        Hornemann, Barth és legelőször Suetonius Paulinus, de ottvesztek. A Niger
                        vidékén még egy hatalmas, ismeretlen földdarab van, amely vitathatatlanul
                        azé lesz, aki hamarabb eléri.</p>
					<p>- Mondd, Kölyök, hol tanulsz te ennyi feleslegeset ilyen utazókról, akik
                        mindenbe beleütik az orrukat... Tisztára képtelenség a te korodban ennyi
                        hiábavalósággal bíbelődni... Majd Murzukban megállunk és kész...</p>
					<p>- Tévedsz. Murzukban szpáhi és szenegáli helyőrség van.</p>
					<p>- De jól tudod! - nézett rá Galamb némi gyanakvással. Utóbbi időben nem
                        szerette a különös ismeretekkel rendelkező katonákat. Ördög vigye a sok
                        rejtelmet!</p>
					<p>Kölyök zavarba jött.</p>
					<p>- Igen... Véletlenül egy hölgy révén ismeretségekre tettem szert... Sokat
                        tudok, és különös módon elmondtak néhány érdekes adatot a szaharai
                        politikáról...</p>
					<p>- Kérlek, hogy ezeket az adatokat másnak sorold fel. Én, fiam, őszintén
                        megmondom neked, hogy jobban érdekel az utolsó szeretőd, feltéve, ha
                        őnagysága valami szellemeset mondott, és van egy kedvenc dala, amit én
                        később közvetítenék neked szájharmonikán.</p>
					<p>Kölyök kutatóan nézett rá.</p>
					<p>- Azt hiszem, te alakoskodsz. Pedig talán, ha őszintén beszélnénk...</p>
					<p>Mi van ezekkel? Amióta Troppauerrel ezt az elsőrangú hülye viccet kitalálta,
                        hogy verseket olvastat vele, azóta az egész század megtiszteli
                        közlékenységével. A gróf úr is őszinte akart lenni, most meg Kölyök...</p>
					<p>- Hagyjuk az őszinteséget, öregem. Nem érdemes itt a családi múlton rágódni.
                        Elsikkasztottad és punktum...</p>
					<p>- De nem...</p>
					<p>- Hát akkor elkártyáztad, és rendben van.</p>
					<p>- Nem úgy volt...</p>
					<p>- Jó, jó... Megölted és kész.</p>
					<p>Kölyök felkapta a fejét.</p>
					<p>- Honnan tudod?...</p>
					<p>- Mindenki így van vele. Elkártyázta, megölte vagy elsikkasztotta, esetleg a
                        másikat is feleségül vette vagy ilyesmi... Ne törődj vele... Én mondom.</p>
					<p>Latouret időnként hátrapillantott a beszélgetőkre, de nem szólt semmit...
                        Csak beszélgess... Még dohányozhatsz is, de egyszer majd... Ha igazi alkalom
                        lesz... Nom du nom...</p>
					<p>A nap égetett és az állandó sárga, vakító, sivatagi visszfény, amely szinte
                        zúgva áramlott szemükön keresztül az agyukba, az örökös sivár porhalmok
                        tengeréről, kibírhatatlan... phű!</p>
					<p>- Ne cammogjunk, a mindenségit... nincsenek a korzón... Gyerünk a légiós
                        indulóval! Énekelni... un... deux... trois... Allons!...</p>
					<p>Szinte repedező, szikkadt torkukból fáradtan, hamisan, recsegve hangzott
                        fel:</p>
					<p>
                        Tin t’auras du boudin Tin t’auras du boudin...
                    </p>
					<p>Koller, az ács, döngve bukott ki a sorból...</p>
					<p>- Nom de Dieu!...</p>
					<p>Egy ember hátramaradt vele. Sátrat vertek, bevárják a századot...</p>
					<p>- Garde a vous... En avant... Marche!</p>
					<p>Az őrjárat folytatta útját a Szaharában. Most már nem énekeltek. Az őrmester
                        nem is vezényelt ilyesmit. Micsoda puhányok! Az ő idejében, amikor még
                        dívott a crapaudine, a silo és hasonló büntetések, amikor még a szekér
                        lőcséhez kötötték azt, aki lemaradt, hogy menjen vagy vonszoltassa magát,
                        amikor még a sivatagban elhullott legényekről csak a felszerelést vették le,
                        és mindenki elhaladt az aléltan fekvő mellett, akkor még énekeltek, és aki
                        nem akart vagy nem tudott, azt karikára kötözték, hogy meggebedhetett... De
                        azóta itt más világ lett. Annyit foglalkoztak velük a lapok, annyit
                        firkáltak róluk, hogy egyre új meg új intézkedésekkel tették kényelmessé a
                        légiót minden városi csirkefogó számára...</p>
					<p>- Megmondhatom neked Galamb, ha érdekel. Titok, de elmondom.</p>
					<p>- Nem! - mondta gyorsan Galamb. - Nem érdekel, ha titok, és nagyon kérlek, ne
                        mondd el...</p>
					<p>- De... mégis... jobb, ha tudod...</p>
					<p>- Jobb, ha nem!</p>
					<p>- Az út oda... még eddig... merész expedíciónak számított... Nincs is út...
                        Murzuk oázistól a Nigerig képtelenség... és már helyőrséget is csináltak...
                        A huszadik század legnagyobb botránya... Útközben és ott is csak úgy
                        halnak... de nekik út kell Guinea felé... és Timbuktu nyugaton van... nem
                        alkalmas... Hű... nem fogom bírni...</p>
					<p>Egy másik katona szédelgett félre a sorból... Ezt is hátrahagyták egy
                        félig-meddig pihenttel.</p>
					<p>...Ha nem nézne rá olykor olyan sandán a jó öreg Latouret, Isten nyugtassa,
                        ha megmásíthatatlan jóindulata elszólítaná a légióból, akkor megpróbálna
                        szájharmonikázni a fiúknak, talán ez használna nekik a strapa ellen...</p>
					<p>Hm... Megpróbálja... Mi lehet? Hiszen többen dohányoznak, és azért sem
                        szól... Legfeljebb ráordít majd, hogy hagyja abba. Azt megteheti neki.</p>
					<p>Tüzel a nap...</p>
					<p>Hat órája menetelnek a végtelen, sárga portenger kellős közepén, amikor
                        egyszer csak Latouret őrmester csodálkozva kapja fel a fejét. Valami finom,
                        halk, sípoló zümmögést hall... Mi ez? Itt, a halálos mars elviselhetetlen
                        utolsó órájában, mert még ennyi idő választotta el őket a táborozástól... Mi
                        ez?</p>
					<p>Megfordult.</p>
					<p>Sacrebleu! A tejfelesképű cincogtatja a szájharmonikáját... és... ördög és
                        pokol! Két puska van a vállán! Elvette attól a suhanctól!... Ezt nem szabad,
                        ha rászól, csak azt a kölyköt bünteti, aki maradt volna otthon a mamájánál,
                        ahelyett, hogy idejött katonának... Hát csak cipelje a puskáját másnak is,
                        majd örül nemsokára, ha a lábát bírja... De hogy evvel a vacak, poros, fojtó
                        levegővel még harmonikát is fúj... Tisztára bolond, és döglötten fog a
                        második menetelésből kibukni... Hát csak bukjon... csak fújja...</p>
					<p>És Galamb fújta. Most már egész vidáman. Ebben az órában már egy sem dőlt
                        ki.</p>
					<p>- Halte... Fixe! Ŕ terre!</p>
					<p>Két óra pihenő.</p>
				</div>
				<div type="chapter">
					<head>2</head>
					<p>Már csak négyen mentek. Az őrmester, Galamb, Kölyök (ennek Galamb vitte a
                        puskáját), Nadov, a turkesztán óriás, aki naponta két szót sem beszélt, és
                        Minkusz, az osztrák orvos. A második hét órából négyet tettek meg.</p>
					<p>És Galamb harmonikázott.</p>
					<p>Azután abbahagyta. Latouret visszafordult, hogy végre lássa kiszédülni a
                        sorból, de csak azt láthatta, hogy Harrincourt előkotor a tarisznyából egy
                        darab hideg juhhúst, ami még melegen se volt valami gusztusos táplálék, és
                        jóízűt harap belőle.</p>
					<p>Még ilyet! A sivatagot járt vén őrmester már kissé kóválygott. Ez meg
                        vigyorog, eszik, muzsikál, két puskát hord, és úgy néz ki, mint akit
                        hízókúrára fogtak itt...</p>
					<p>Nadov, a turkesztán óriás, mint valami oszlop zuhant ki a sorból, nagy
                        döngéssel. Minkusz lehajolt föléje, hogy meghallgassa a szívét, de közben
                        egy szép bukfenccel ő is elterült mellette.</p>
					<p>- Közlegény!</p>
					<p>Ez Kölyöknek szólt. Ő még aránylag áll a lábán, csak az ajka remeg kékülten,
                        és hunyódik a pillája.</p>
					<p>- Bardát ver a betegek fölé, és bevárja a csapatot. Vegye át a puskáját...
                        Őrjárat! Vigyázz! A mon commandemant... en avant... marche!</p>
					<p>Az őrjárat, ez esetben egyedül Galamb, feszesen megindul az őrmester után.
                        Néhány lépés múlva bátortalanul cincogtat, majd amikor látja, hogy Latouret
                        nem szól, szépen, hangosan harmonikázik.</p>
					<p>Bealkonyodott, a kékes égen bágyadt fényű, korai csillagok gyúlnak ki a
                        sivatag felett, és a kéttagú őrjárat megy: elöl az őrmester, három szál
                        hiúzbajuszával, mögötte Galamb, feltűzött szuronnyal, szájharmonikázva.</p>
					<p>- Közlegény!</p>
					<p>- Oui, mon chef!</p>
					<p>- Mikor szokta meg a trópust?</p>
					<p>- A napokban, mon chef!</p>
					<p>- Mit hazudik? Maga nem most jár először a sivatagban!</p>
					<p>- Alázatosan jelentem, én még sohasem hazudtam. Nem finom szokás.</p>
					<p>Mentek. Itt is, ott is hiénák kerülgették őket nagy távolságról, hol előttük,
                        hol mögöttük futva... Némelyik vészesen felüvöltött, hisztérikus, rekedt,
                        asszonyi kacagásra emlékeztető hangon...</p>
					<p>Távol gyenge fény tűnt fel. Az ott már Murzuk oázis.</p>
				</div>
			</div>
			<div type="group">
				<head>Tizenkettedik fejezet</head>
				<div type="chapter">
					<head>1</head>
					<p>Murzuk oázis a sivatag csendőre. Szpáhik, szahariánok, szenegáli lövészek
                        állomásoznak benne. Ezek portyáznak időnként a Szaharában, hogy sakkban
                        tartsák a tuaregeket, berbereket, riffeket. Murzuktól délre a nagy semmi
                        következik.</p>
					<p>De Murzukban villanyvilágítás van, rádióállomás, kórház és keramitos utak.
                        Szpáhik sorfala között vonul be az orani század, katonabanda szól, és az ott
                        lakók bámulják a fáradt sereget.</p>
					<p>Az átvonuló tartalékszázadok számára külön laktanya van Murzukban. Ide
                        irányítják az újonnan érkezőket. A porlepte, kimerült század ruházatát és
                        felszerelését pótolják, orvosi vizsgálat következik és három nap teljes
                        szabadság...</p>
					<p>A portyázókat szpáhik zárják körül, és az oázis távoli részébe viszik, ahol
                        karókat vernek le, és tüskés drótot tekernek rájuk. A szabadon hagyott
                        kijáratok elé pedig szaharián őrséget állítanak. Elkülönítik a
                        szabadcsapatot. Ezek nem valami érzékenyek, nyugodtan szívják a kendert, és
                        sütik a kesztrát a drótsövény mögött. A bejáró előtt egy vézna, ősz
                        szakállú, burnuszos arab felállítja parázstűzhelyét, és kávét főz néhány
                        centimes-ért.</p>
					<p>A légionisták csodálkozva tapasztalják, hogy úgy bánnak velük, mint kedves
                        rokonnal vagy nagybeteggel. Még a szpáhik is, akik különben olyan magasan
                        hordják az orrukat, dohányt ajándékoznak nekik és süteményt, megvendégelik
                        őket a portyázók táboránál működő arab kitűnő kávéjából, és mindenki annyi
                        vörös bort ihat, amennyit csak akar.</p>
					<p>- Nem tetszik nekem ez a nagy gyengédség - mondta Pilotte a hallgatag
                        Nadovnak.</p>
					<p>- Miért? - kérdezte a turkesztán óriás mély, nagybőgő-színezetű hangján.</p>
					<p>- Úgy látszik, sajnálnak bennünket.</p>
					<p>Egy kövér néger őrmester a szudáni vadászoktól barátságosan a vállukra
                        veregetett.</p>
					<p>- Hová, fiúk?... Gyertek, igyatok a pénzemért pálinkát vagy kávét...</p>
					<p>- Mondja, sergent - mondta Pilotte, mikor az arab Matuzsálem kitette eléjük a
                        kávét -, maga hol van beosztva?</p>
					<p>- A gazdasági hivatal B osztályába. Mi látunk el benneteket fehérneművel...
                        Meg daróccal a raboknak.</p>
					<p>Egy élénk hang rikoltott közbe mögöttük.</p>
					<p>- Hahó!... Mit hallok? Rabruhában masírozunk tovább?</p>
					<p>A következő pillanatokban a körben guggoló katonák fején keresztül
                        odapottyant törökülésbe Galamb.</p>
					<p>- Ha nem tudnád - felelte az őrmester - rabokat is kísértek.</p>
					<p>- Adjál annyi kávét a katonáknak, amennyit akarnak - mondotta mögöttük egy
                        kapitány, a kék huszárok uniformisában, nyilván a szpáhik parancsnoka. - Nem
                        kell felugrálni, gyerekek, csak maradjatok ülve, és igyatok, egyetek,
                        érezzétek jól magatokat...</p>
					<p>Barátságosan intett feléjük és továbbment.</p>
					<p>- Az az érzésem - mondta Galamb -, hogy ez nem is katonai tábor, hanem valami
                        misszió, ahol a kedvesnővérek kapitányoknak maszkírozzák magukat.</p>
					<p>Az bizonyos, hogy a szpáhi kapitányok nem éppen nyájas modorukról közismertek
                        a sivatagban.</p>
					<p>- Maguk most jó ideig ellesznek - mondta egy kopasz, fekete szakállú hosszú
                        szpáhi. - Messzire mennek leváltani... Aut-Taurirtba. Murzukban szokás, hogy
                        jól bánjanak azokkal, akik leváltják Aut-Taurirtból az embereket.</p>
					<p>- És mit mesélnek, akik visszafelé jönnek?</p>
					<p>Csend.</p>
					<p>Most jelent meg Kölyök is. Odaállt a kör szélére, a drótkerítés cölöpének
                        dőlt. Mosolyog, mint rendesen, és gumit rág.</p>
					<p>- Miért nem mondja, hogy mit mesélnek? - kérdezte idegesen Nadov. - Ha
                        egyszer erre megy át a tartalék, akkor visszafelé is itt megy keresztül a
                        leváltott csapat is.</p>
					<p>Mivel újabb csend következik, Pilotte türelmetlenül vág közbe:</p>
					<p>- Beszéljenek, a mindenségit! Ne becézzenek itt bennünket mint a csecsemőket,
                        inkább mondják meg, ha valami baj vár ránk Aut-Taurirtban, hogy
                        felkészüljünk rá! Mit beszélnek, akik onnan visszajöttek?</p>
					<p>- Hát éppen ez az... - mondta halkan a néger őrmester.</p>
					<p>- Micsoda?</p>
					<p>- Hogy még senkivel sem beszéltem, aki Aut-Taurirtból visszajött
                        volna...,</p>
					<p>Hallgattak.</p>
					<p>- És - kérdezte kissé rekedten Minkusz, miután megnedvesítette az ajkát, és
                        egyet krákogott - sok század ment már arrafelé keresztül?</p>
					<p>- Hát... még csak másfél éve áll az előretolt helyőrség... - felelt kitérően
                        a kopasz hórihorgas.</p>
					<p>- Feleljen őszintén! - kiáltotta Minkusz. - Hány százával mentek át itt
                        Aut-Taurirt felé, mióta a gazdasági hivatalban van?!</p>
					<p>- Hm... Tizenkettő...</p>
					<p>Nyomasztó hangulat ült a fülledt, fényes pálmalombok alatt üldögélő kis
                        csoporton...</p>
					<p>- Szóval - felelte vontatottan Nadov -, tizenkét helyőrséget... váltottak
                        le... és a tartalék bevonult... de a szolgálatból... senki sem tért
                        vissza...</p>
					<p>Ismét csend volt. Csak az oázis légymilliói döngicséltek tömött
                        rajokban...</p>
					<p>- Hol van az a helyőrség? - kérdezte Minkusz.</p>
					<p>- Hát... azt bizony pontosan nem tudom - felelte a szpáhi. - Nemigen járt még
                        ott más a hadseregen kívül. De arrafelé lehet, ahol már sok az erdő.</p>
					<p>- Hát ez nagyszerű! - örvendezett Galamb. - Ott már az egyenlítőnél vagyunk!
                        Igazán elmondhatjuk majd, hogy világlátott emberek lettünk.</p>
					<p>Tréfáját fagyos hangulat fogadta. Itt most senkinek sem volt kedve nevetni.
                        Lehetséges, hogy a légió Murzuktól az egyenlítői őserdőkig küldi ki őket, a
                        Szaharán keresztül? És lehetséges, hogy ezen az átkozott, messze pontján a
                        glóbusnak helyőrség van?...</p>
					<p>- Valamit mondott az imént - szólt most közbe Pencroft az őrmesterhez -, hogy
                        rabokat is kísérünk...</p>
					<p>- Azt hát - bólogatott a szudáni. - Arrafelé valami fegyenctelep is van.</p>
					<p>...Távolról botok pufogása, majd tevebőgés hallatszott és elviselhetetlenül
                        sok légy kínozta az üldögélőket. Egy hatalmas, fényes bőrű arab jött
                        közéjük. A karján szarvasvipera tekergőzött. Jövendőt mondott, és
                        amuletteket árult. Embrió kisujját bőrbe varrva, és kis, arab
                        pergamentekercset, bűvös szöveggel. A hatalmas, barna színű embernek hosszú
                        bajusza volt és nagy, kampós orra.</p>
					<p>- Halló, öregem! Mintha már találkoztunk volna! - kiáltott feléje Galamb,
                        mert úgy rémlett neki, hogy ezt az embert már látta Marseille-ben. Vagy
                        Oranban?</p>
					<p>- Nem tudok róla, rumi úr, hogy találkoztunk volna.</p>
					<p>- De egész biztos, csak akkor még nem házaltál ezzel a fogatlan
                        kígyóval...</p>
					<p>- Fogatlan?... - kérdezte az arab udvariasan, és kissé megnyomta a kígyó
                        nyakát, azután odatartotta közel Galamb arcához. - Tessék megnézni...</p>
					<p>Mindenki felugrált, és a kör nagyot tágult.</p>
					<p>A szarvasviperának mindkét méregfoga látszott!</p>
					<p>Percek alatt biztos halál, pokoli kínok között, és nincs semmiféle
                        ellenszer...</p>
					<p>Galamb még közelebb tartotta vigyorgó fejét, és belenézett a kígyó torkába,
                        mint egy öreg doktor.</p>
					<p>- Vidd innen! - kiáltotta néhány légionista türelmetlenül a varázslónak. -
                        Vidd innen, te ördög!</p>
					<p>- Csak meg akartam mutatni, hogy nem fogatlan - felelte nyájasan a nagy
                        bajuszú arab -, ahogy a rumi úr mondta...</p>
					<p>- Abban nem volt igazam, pajtás - biccentett vidáman Harrincourt -, de azt
                        fenntartom, hogy én már láttalak valahol...</p>
					<p>- Nem emlékszem... talán tévedni kegyeskedsz.</p>
					<p>- Nono... tévedni ugyan emberi dolog, de azért velem is előfordulhat. Hát
                        akkor ülj le ide, öreg átokkereskedő barátom, és tedd valahová kedvenc
                        ölbéli kígyódat, hogy a tisztelt közgyűlés is helyet foglaljon, azután mondj
                        nekem jövendőt! Lehetőleg kellemeset, akkor kapsz egy feketét - és odaszólt
                        az ősz arabnak, aki egyre főzte a kávét. - Egy pohárral a kígyódajka úrnak.
                        Gyerünk, kisfiú!</p>
					<p>A legalább nyolcvanéves kisfiú kivett egy kis réztartályt a parázsból... A
                        varázsló lecsavarta karjáról a kígyót, és egy bőrzsákba siklatta, amelynek
                        bekötötte a száját, azután megnézte Galamb tenyerét:</p>
					<p>- Hosszú életű lesz... - kezdte.</p>
					<p>Galamb dühös lett. Más nem hiányzik!</p>
					<p>- Hallod, nem fontos meghamisítani a valóságot. Csak mondd ki bátran, hogy
                        nem élek soká...</p>
					<p>- Hosszú életű lesz a rumi úr... egészen biztos. Ez itt az életvonal, a
                        hüvelykujj alól indul ki, és átmegy a tenyerén... Jó hosszú vonal...</p>
					<p>- Nézd, öregem... Nem is olyan hosszú, csak piszkos a kezem, azért látod
                        így... de ha jobban megnézed - próbálta rábeszélni, szinte könyörögve. De a
                        varázsló állhatatos volt:</p>
					<p>- Ez így van... Hosszú életed lesz... És itt... Ez érdekes... különös... Egy
                        nő szelleme üldöz!</p>
					<p>Mi?... Hohó! A szellem... No nézd!</p>
					<p>- Ide hallgass, öreg Ali baba! Te tudsz erről a szellemről?...</p>
					<p>- Igen... Én tudok róla... Egy szép, szomorú nő szelleme követi a
                        csapatot...</p>
					<p>Nadov közbedörmögött:</p>
					<p>- Ne éljek, ha nincs így... Most már elmondom, hogy a múltkor... valamelyik
                        oázisnál... azt hittem, hogy a bortól van, mert oázisban én mindig részeg
                        vagyok, láttam egy nőt, a sivatagban ült, túl az oázison, és énekelt!...</p>
					<p>- Nadov! Nem voltál részeg! Én is láttam - bólogatott Galamb, és a
                        varázslóhoz fordult. - Ide hallgass, Aladdin! Ha ismered a kísértetet, és
                        alkalmilag látod, mondd meg neki, hogy tiszteltetem, és ne féljen tőlem,
                        én nem harapok, és nagyon tetszik nekem... Szeretnék megismerkedni
                        vele.</p>
					<p>- Micsoda hülyeségek ezek - mondta idegesen Hildebrandt, aki eddig egy szót
                        sem szólt. - Hallja, Galamb, a Szaharában nem hálás dolog kísértetekkel
                        tréfálni.</p>
					<p>- Nem hülyeség, cimbora - világosította fel Galamb -, egy kísértet jár a
                        csapat után, elegáns nő, és háromszögletű jel van a kezén. Ez a kedvenc
                        dala...</p>
					<p>És előrántotta a szájharmonikáját.</p>
					<p>...Millió csillag ragyogott a sivatag felett, tág fényű, szokatlanul nagy,
                        vöröses és rezgően ezüstszínűek, a mozdulatlan pálma- és fikuszlombon át. És
                        Galamb behunyt szemmel, érzéssel rezegtetve a tenyerét, szája szögletéből
                        finoman, élesen fújni kezdte kis hangszerén a dalt:</p>
					<p>
                        Si l’on savait... 
                    </p>
					<p>Két majom, átutazóban egy tamariszkusz koronájáról a szemközti platánra,
                        megállt, és kíváncsian nézett le a lombok közül... A hold ezüstös fényében
                        tisztán látszott a távoli sivatag felett ködszerűen lebegő por...</p>
					<p>És Galamb fújta a „Si l’on savait”-t, valamennyi szem
                        a távoli Szahara felé irányult, hogy talán a daltól, mintegy hívásra,
                        megjelenik a szellem.</p>
					<p>Ehelyett valami más, valami sokkal meglepőbb történt...</p>
					<p>- Gazember! - sikoltotta Kölyök. - Gyilkos gazember...</p>
					<p>És szinte a levegőn át úszva, nagy ívű tigrisugrással rávetette magát...
                        Pencroftra!</p>
					<p>Két kézzel eltaszította az amerikait a torkánál fogva, villant a rohamkés, és
                        bizonyára leszúrta volna, de az egérképű, szikár ember rövidesen kicsapott,
                        szabályos horogütéssel állon találva Kölyköt. Az ütésnek alig volt
                        lendülete, de Pencroft hihetetlenül erős lehetett, mert egy apró reccsenés
                        hallatszott, és Kölyök ájultan bukott a földre...</p>
					<p>Döbbenten álltak. Pencroft lihegve igazította a zubbonyát, és Kölyök még
                        ájultan is egész testében remegett. Valamitől sokkszerű állapotba
                        került...</p>
					<p>...Az erdők felől egymás után felbúgtak a takarodók, és ki-ki sietett a
                        laktanyája felé.</p>
				</div>
				<div type="chapter">
					<head>2</head>
					<p>Mentek... A század valósággal népvándorlássá növekedett Murzukban. Elsősorban
                        kaptak két páncélkocsit, amelyek kis kaliberű, gyorstüzelő ágyúkkal voltak
                        ellátva, azután megszaporodtak három tipróláncos teherautóval, ezek
                        muníciót vittek, csatlakozott továbbá öszvérek hosszú sora, gépfegyverrel,
                        lángszóróval és reflektorokkal, hatalmas kórházkocsi egy vörös hajú
                        szanitéccal.</p>
					<p>Ezenfelül sok teve, öszvér és kocsi következett, különféle rakománnyal,
                        útépítéshez szükséges szerszámokkal. Hatalmas alvázakon gerendákat,
                        vastraverzeket, huzalt, sodronyt és rézdrótot szállítottak magukkal.</p>
					<p>A menet közepén haladt a kétszáz fegyenc. Bennszülött és fehér rabok
                        vegyesen. Jobb csuklójuknál fogva párosan összekötözték őket. Durva, barnás
                        vászonruhában voltak. Ezeket ötven goumier kísérte: A gyarmati közigazgatás
                        legdurvább eszközei, fényesen felöltöztetve, a kiképző altisztektől
                        elsajátított szolgálati stílus műveltségének gőgjével.</p>
					<p>Az ötven goumier is választhatott a fegyház vagy az aut-taurirti szolgálat
                        között, mivel egy osztag angol matrózt, akik verekedés miatt a csendőrségre
                        kerültek, ott is pökhendiek voltak, úgy elvertek, hogy három tengerész
                        belehalt a sérülésekbe.</p>
					<p>A goumier, sajnos, semmit sem ért a diplomáciához, és fogalma sincs arról,
                        hogy az angol matróz kényes portéka, ha agyonverik. Amíg él, éppoly
                        ágrólszakadt vízi bohém, mint a többi tengerész, de ha agyonverik, akkor akta lesz belőle! Akta, amelyre azt illik felelni,
                        hogy: „A megindított vizsgálat alapján vétkesnek talált csendőröket példás
                        büntetéssel sújtottuk...”</p>
					<p>Talán nem is ötven goumier-t találtak volna vétkesnek, ha kevesebb is
                        elegendő Aut-Taurirtban.</p>
					<p>És valamilyen kihágás miatt Burca, Lenormand és Hilliers katonai
                        mérnökhadnagyok is vétkesnek találtattak, ezért Aut-Taurirtba helyezték át
                        őket.</p>
					<p>Gardone kapitányt, aki igen sokat ivott, és az Operában egy hölgy miatt
                        botrányt provokált, sürgönyileg vezényelték párizsi lakásáról Murzukba, ahol
                        bevárja az orani csapatot, és az aut-taurirti helyőrségben átveszi vicomte
                        Delahay őrnagy mellett a helyettes parancsnoki tisztséget...</p>
					<p>...Szitkozódva tépte össze a hosszú sürgönyt. Tudta, hogy mit jelent ez a
                        dicső fogalmazás. Valami pokoli garnizonba fog kerülni, ahol vagy megdöglik,
                        vagy előléptetik...</p>
					<p>Azt azonban ő is csak Murzukban tudta meg, hogy hová került, amikor egy
                        őrnaggyal beszélt a századirodában.</p>
					<p>- Hogy innen... az egyenlítőig?... - kérdezte hökkenten, a térkép fölé
                        hajolva...</p>
					<p>- Nem egészen... - felelte az őrnagy. - Nehéz terep, az bizonyos...</p>
					<p>- De hát mi az az Aut-Taurirt?... Miféle hely az, a Szahara és a Niger vidéke
                        között, hiszen ott talán sohasem járt még ember...</p>
					<p>- Dehogynem... Emlékezzél csak vissza! Két évvel ezelőtt ment először
                        Murzuktól délre egy felderítő csapat, de ezen a helyen megölték a patrult,
                        és a leküldött büntetőszázad nyomát sem találta a gyilkos
                        bennszülötteknek... Megállapították, hogy a szokota négerek tették, de ezek
                        a Nigeren és az őserdőn túl tanyáznak. Senki sem tudja, hogy kerültek a mi
                        vidékünkre. Azután Normand és az expedíciója sem tért vissza. Timbuktuból
                        keresésére indultak, és megállapították, hogy valamennyit lemészárolták.
                        Azután elindult Russel expedíciója, erről bizonyára hallottál, hiszen nagy
                        port vert fel, rendkívüli támogatással indult útnak, és valami átjáró után
                        kutatott, de ő is eltűnt...</p>
					<p>- Bocsáss meg, kérlek... De hát ez ismeretlen, felderítetlen út...</p>
					<p>- Lander, Hornemann és Caillée eléggé felderítették...</p>
					<p>- De nem hadseregek és helyőrségek számára! - csapott az asztalra Gardone
                        elkeseredetten...</p>
					<p>Az őrnagy vállat vont.</p>
					<p>- Katonák számára csak egy lehetetlen van: a parancs bírálata. Másfél évvel
                        ezelőtt elhatározták, hogy az egyenlítő és a Szahara között helyőrség lesz
                        a semmiben, és azóta ott helyőrség van. Ez Aut-Taurirt. Út kell a
                        Russel-féle elveszett átjáró helyett. Tehát út lesz, és aki onnan hazajön,
                        ha leváltják, az igen szép karriert csinált...</p>
					<p>- Ha hazajön - mondta sápadtan Gardone.</p>
					<p>- Na igen... De ha nem, akkor is szépen emlékeznek meg róla.</p>
					<p>Ezt kissé hűvösen mondta és felállt. Az őrnagy jó katona volt, és Gardone nem
                        tetszett neki.</p>
					<p>Így indult el a század a részeges, Párizshoz szokott, kövér Gardone
                        kapitánnyal, rabokkal és egy század tapasztalatlan újonccal.</p>
				</div>
				<div type="chapter">
					<head>3</head>
					<p>- Azt mondd meg, hogy miért rohantál Pencroftra? - kérdezte Minkusz, az
                        orvos, Kölyöktől. - Ez biztosan valami lélektani elváltozás.</p>
					<p>- Nem tudom. Egyszerre forró lett körülöttem minden, nem is emlékszem rá,
                        hogy mi volt...</p>
					<p>Mögöttük nyikorogtak a kerekek, harsogtak a tipróláncos autók, csörömpölt a
                        páncélos, pufogtak a hajcsárok botjai, amint a forró sivatagban nehézkesen
                        törtetett előre a végtelennek látszó menetoszlop.</p>
					<p>- Ez már velem is volt - mondta Nadov. - Egyszer Szmolenszkben, a búcsún
                        annyit ittam, hogy két napig aludtam utána...</p>
					<p>- Maláriád van - állapította meg Pilotte -, sokszor ilyen átmeneti rohammal
                        kezdődik, azután egyszerre jön a hidegrázás.</p>
					<p>- Lehet - hagyta rá a Kölyök. - Az bizonyos, hogy beteg voltam.</p>
					<p>- Nem volt semmi ügyed ezzel a gengszterrel? - kérdezte Hlavács, a cipész. A
                        találó gengszter nevet Pencroft kapta bajtársaitól.</p>
					<p>- Nem! Soha... - mondta a Kölyök.</p>
					<p>Azután már nem beszélgettek. Egyre forróbb lett a levegő. Egy sirokkószerű
                        déli légáramlás elviselhetetlen főfájást és lomhán kavargó portölcséreket
                        hozott... az öszvérek köhögtek és ordítozva kirúgtak, csattogott a korbács,
                        pufogtak az öklök, a hajcsárok szitkozódtak. A kapitány elöl lovagolt, a
                        rosszullét a dühvel összekeveredve émelygett benne, és minden varrat külön
                        fájt a koponyáján. Időnként a nyeregtáskából üveget húzott elő, és
                        ivott.</p>
					<p>Egy szokatlanul nagy homokdomb árnyékában letáboroztak. Képtelenség volt
                        továbbmenni. Az egyik teherautó hajtókarja eltörött, hosszú szerelésre volt
                        szükség. A lovak és öszvérek vakon bukdácsoltak...</p>
					<p>Galamb örömmel konstatálta, hogy itt sok kiváló alkalom kínálkozik a halálra.
                        A tízezer dollárt már hozzátartozói zsebében érezte. Valahogy nem fájt a
                        halál. Akiknek nem fáj az élet, azok a halál gondolatát is könnyebben
                        viselik el.</p>
					<p>Gondolta, utánanéz Troppauernek, aki még mindig nem állt a lábán.</p>
					<p>- Te... - Kölyök szólította meg.</p>
					<p>- Mi van, fiú?</p>
					<p>- Beszélnem kell veled...</p>
					<p>- Parancsolj, pajtás...</p>
					<p>- Nagy titkot akarok rád bízni...</p>
					<p>- Hagyjuk ezeket, öregem. Meg vagytok tisztára háborodva a titkaitokkal... És
                        mért pont engem szemeltél ki? Figyelmeztetlek, hogy léha, felületes,
                        komolytalan fráter vagyok, fecsegő, pletykás és megbízhatatlan...</p>
					<p>- Kérlek... ne alakoskodj... Gyere egypár percre külön a többitől... Most
                        tudom, hogy őrszolgálatban van a gazember... Nyugodtan beszélhetünk... Úgyis
                        el fognak tenni láb alól... Neked kell mindent elmondani...</p>
					<p>Olyan szomorú és kétségbeesett volt, hogy Galamb megszánta. A mindenségit a
                        titkoknak és rejtélyeknek!</p>
					<p>- Hát gyere, fiú, de kérlek, ne vágj állandóan ilyen siralmas képet...</p>
					<p>Leültek egy távoli domb árnyékába.</p>
					<p>- Párizsban az egyetemre jártam - kezdte a Kölyök. - Igazán vidám ember
                        voltam, pedig sokat éheztem, de a nyomor nem számított, a diákélet szép
                        volt, derűsen láttam a jövőmet, és... Ekkor megismerkedtem egy nővel...</p>
					<p>- A baj mindig így kezdődik - jegyezte meg nagyképűen Galamb, és ujjain
                        keresztül átengedte a port egyik kezéből a másikba, miközben arra gondolt,
                        hogy jó lenne, ha itt maradna a sivatagban homokórának.</p>
					<p>- Ez a nő megígérte, hogy elősegíti a karrieremet. Van egy kitűnő barátja,
                        bizonyos Henry Grison...</p>
					<p>- Kicsoda?</p>
					<p>- Henry Grison... Miért ijedtél úgy meg?</p>
					<p>- Ezzel az úrral találkoztam...</p>
					<p>- Hol?</p>
					<p>- Egy érdekes házban... Pizsamában fogadott, a földön...</p>
					<p>Kölyök nézte...</p>
					<p>- Én tudom... hogy te ki vagy... - És rövid szünet után mereven Galamb
                        szemébe nézett, majd így szólt: - Batalanga.</p>
					<p>Nagy hatást várt. Galamb igen bután nézte. Azután megfogta a fiú
                        homlokát.</p>
					<p>- Lehet, hogy ebben igazad van, de nem ártana, ha megmérnéd a lázadat...</p>
					<p>Kölyök mereven és gúnyosan nézte, azután újra, szinte szótagolva
                        ismételte:</p>
					<p>- Ba-ta-lan-ga!...</p>
					<p>Mit akarnak tőle? Most ez a legújabb. A Batalanga!</p>
					<p>- Nagy komédiás vagy - mondta Kölyök -, de nem hiszem, hogy továbbra is
                        alakoskodsz, ha megmondom, hogy én már jártam Batalangában...</p>
					<p>- Ez rendben van, fiam... Jártál ott, tudomásul veszem. Csak arra felelj
                        most, hogy ki ez a Grison, és hol élnek rokonai vagy örökösei.</p>
					<p>- Nem tudok róla sokat. Az ő ajánlata révén kerültem Russel
                        expedíciójába...</p>
					<p>Galamb ismét megélénkült.</p>
					<p>- Russel! Várj! Hiszen ez volt az a kutató, akinek az özvegyét elvette... dr.
                        Brétail... Hopsza! Hiszen ez érdekes...</p>
					<p>- Tudtam, hogy ez érdekelni fog.</p>
					<p>- De mennyire! A meggyilkolt Brétailné követi a csapatot.</p>
					<p>Kölyök falfehéren ugrott fel.</p>
					<p>- Ne mondd! Könyörgök, ne mondd!... Megőrülök - és kétségbeesetten zokogva
                        vetette magát a földre.</p>
					<p>Harrincourt gyengéden felemelte. Most már komolyan vette, amit a fiú mondott,
                        és sajnálta. Nem tudta, mi baja, csak látta, hogy nagyon szenved.</p>
					<p>- Úgy tudom - mondta csendesen Kölyöknek -, hogy Brétail agyonlőtte az
                        asszonyt meg egy kapitányt és önmagát.</p>
					<p>- Nem igaz... - suttogta Kölyök. - Mind a hármat megölték!</p>
					<p>Millió apró, izzó porszem szúrta az arcukat, és a levegő mozdulatlanul állt a
                        sivatag felett a rekkenő forróságban.</p>
					<p>- Különös... - motyogta Galamb. - És nem tudsz közelebbit?... Hogy ki volt a
                        gyilkos?...</p>
					<p>- Én... voltam!</p>
				</div>
			</div>
			<div type="group">
				<head>Tizenharmadik fejezet</head>
				<div type="chapter">
					<head>1</head>
					<p>Galamb most az egyszer megrázkódott belülről. Ennek a titoknak a szörnyűségét
                        még az ő felületes, nemtörődöm, vidám lelkivilága is teljes tragikumában
                        átérezte. Batalanga még csak hagyján, s a szökőkút a márkival tréfa.
                        Holttest a fürdőszoba előtt, rendben van, fő, hogy a villanyt eloltsák. A
                        táborszernagy felismeri mint bakát, oda se neki. Macquart nem jön el az
                        estélyre: sebaj. De ez itt más, megrendítőbb, ahogy a Szahara közepén ül a
                        húszéves Kölyök és sír, mert megölt néhány embert. De ami a
                        legkétségbeejtőbb egy felületes ember számára, mindezt egyedül ő tudja. És
                        neki most tenni kell valamit. És ne értsük félre: nem szájharmonikázásról
                        van szó, nem valami hülye viccről, hanem egész komoly tennivalóról.</p>
					<p>- Hát ide hallgass, most ne bőgj... Már sajnálom, hogy nem a Troppauer
                        verseit hallgattam inkább. Ugyanolyan, mint a te históriád. Izgalmas,
                        lehangoló, és egy szót sem ért belőle az ember... Nesze, itt egy cigaretta,
                        gyújts rá, és mondj el mindent őszintén.</p>
					<p>A fiú néhány sóhajjal valahogy rendbehozta szabálytalan lélegzését. Időnként
                        még egyet csuklott. Rendkívüli felindultság didergett benne, úgyhogy
                        eleinte összekoccanó fogai szótagokká harapták szét, amit mondott...</p>
					<p>- Most mindent meg fog tudni - suttogta. Azután jelentősen hozzátette: -
                        Őrnagy úr.</p>
					<p>Galamb felugrott, és siránkozva vágta földhöz a sapkáját:</p>
					<p>- Csak ezeket a marhaságokat hagyjuk már, könyörgök!</p>
					<p>- Jó, jó... Hát akkor erről nem beszélünk. Vegyük úgy, mintha nem tudnék
                        semmit.</p>
					<p>- Az egész ügyben én vagyok az, aki nem tud semmit. És mennél többen
                        magyarázzák, annál kevesebbet tudok.</p>
					<p>Kölyök megértően mosolygott:</p>
					<p>- Rendben van. Hallgass hát meg. Vegyük úgy, hogy te nem tudsz semmit. Csak
                        egy derék bajtársam vagy, akinek elmondom ezt a szörnyűséget azért, hogy ha
                        meghalok, akkor legyen, aki hurkot dobjon a gazemberek nyakába. Tudd meg
                        elsősorban, hogy ez a sok-sok ember, aki itt táborozik ebben a hatalmas
                        körben, soha többé nem tér vissza onnan, ahová megyünk. És ennek mind az a
                        néhány gazember az oka, aki megölte Russelt.</p>
					<p>- Hát miféle életelixírt talált ki ez a Russel úr?</p>
					<p>- Egy kétezer éves átjárót. Suetonius Paulinus, aki már az első században
                        járt a Niger vidékén, megemlékezik egy feljegyzésben a krokodil útjáról,
                        amely a pusztában minden akadály nélkül elvezet a Fekete Óriások
                        birodalmába. Mivel a Niger mentén, azon a vidéken, amit Suetonius leírt,
                        törpe pigmeusok élnek, Russel feltevése szerint a szokota négereket nevezte
                        óriásoknak, akik hatalmas emberek, de csak a pigmeusokhoz viszonyítva! Így
                        ez a jegyzet, amely az óriás szó miatt nem foglalkoztatott komoly tudósokat,
                        Russel révén bizonyos fokig éppoly hiteles lett, mint Hérodotosz útja. No,
                        most vessük össze ezt Hérodotosszal...</p>
					<p>- Pajtás... Ne vessük össze! Vagy csináljuk ezt máshol, és ne a Szaharában!
                        Nekem a tengerészeti akadémián is mindig bajom volt ezekkel a régi
                        írókkal.</p>
					<p>Szürke porfátylakon át látszott a krétaszínű hold. Bágyadt sugárzás ragyogta
                        be a végtelenbe nyúló homokhalmokat. Egy felriadt öszvér keservesen
                        elordította magát, és hiénák felelgettek rá a távolból.</p>
					<p>- Ezt muszáj meghallgatnod... - mondta Kölyök. - Sok ezer ember pusztul el
                        emiatt...</p>
					<p>- Ne haragudj, de ez marhaság, hogy itt a sivatagban mindenfelé klasszikus
                        írók miatt pusztulnak az emberek! Nagyon meleg van, egészségtelen a klíma.
                        De erről nem tehet sem a Vergílius, sem a Shakespeare!</p>
					<p>- Tudom, hogy tetteted magad. Azért mégis kérlek, hogy légy türelmes.
                        Hérodotosz azt írja, hogy a Nílus és a Niger összeköttetésben állanak. Ezt
                        valami homályos módon a krokodilokkal magyarázza. Russel szerint a
                        Krokodilok Útja Szenegambián vezet át, és Hérodotosz, aki Suetoniusszal járt
                        úton, nyilván a Gambiát tévesztette össze a Nílussal. Ha ezt az átjárót,
                        amely a Niger vidékét és a Szaharát összeköti, megtalálja valaki, akkor az
                        újkor leghasznosabb felfedezésével járult hozzá a gyarmatosításhoz. A
                        Szahara-vasút meg lenne oldva. A vonal összekötné a Földközi-tengert a
                        nyugat-afrikai kikötőkkel. Azután Franciaország számára szerezné meg
                        Szenegambia ismeretlen vidékét, Batalangát, a szokoták földjét.</p>
					<p>A szokota bennszülöttek ismerik azt az utat, amelyet Suetonius és Hérodotosz
                        óta annyian kerestek hiába. Russel csalhatatlanul biztosnak hitte a
                        feltevését, hogy hol kell lenni ennek a titkos átjárónak... De Russel
                        eltűnt. És soha többé nem tért vissza. Brétail doktor érkezett csak meg
                        Marokkóba, halálos betegen, és ez a bizonyos Henry Grison hazatért.</p>
					<p>- Ez a Grison... Ez ott volt Russellel?</p>
					<p>Kölyök bántó, rekedt hangon nevetett:</p>
					<p>- Ott volt?... Ő lőtte agyon!</p>
				</div>
				<div type="chapter">
					<head>2</head>
					<p>Szóval, az az ember, akinek a tárcája itt van a zsebében, akit az ő
                        rohamkésével leszúrtak Brétail doktor házában, az a bizonyos Henry Grison
                        ölte meg Russelt?</p>
					<p>- És te honnan tudod mindezt?</p>
					<p>- Engem az a nő, akiről gyanítom, hogy Grison szeretője vagy ügynöke volt,
                        összehozott Grisonnal. Henry Grison mint gazdag oroszlánvadász és
                        Afrika-utazó férkőzött Russel közelébe. Grison szervezte mint gyakorlati
                        ember Russel expedícióját, és bevett engem is.</p>
					<p>- És ki volt ez az ember?</p>
					<p>- Most már tudom: hírhedt politikai kalandor. Jó pénzért mint mohamedán
                        próféta zavargást rendezett Arábiában vagy mint munkás sztrájkra izgatott az
                        iraki petróleumforrásoknál. Egy Laporter nevű vadász és én voltunk a
                        legfiatalabbak az expedíció tagjai között.</p>
					<p>A sivatagban táboroztunk, közel az őserdőhöz, azon a helyen, ahol Aut-Taurirt
                        helyőrséget alapították később. Az erdőben lakó pigmeus bennszülöttek
                        segédkeztek a tábor körüli munkában. Innen indult el utolsó útjára Russel.
                        Csak Brétail doktor kísérte el. Talán azért nem hívott mást is, mert
                        sejtette, hogy az expedíció tagjai között lehet néhány hamis ember.
                        Laporter, Lorsakoff, az orosz, Grison, egy Byrel nevű angol és én tartottunk
                        ki idáig, a többi kísérő betegség miatt vagy más okból lemaradt
                        útközben.</p>
					<p>Este a bennszülött segítőink, vagy négyen, akik között egy főnök is volt,
                        Illomor, kis ünnepséget rendeztek, amelyre vendégül látták fehér
                        gazdáikat.</p>
					<p>Jámbor embereknek látszottak, kivivel kínáltak bennünket. Egy különleges
                        pálma hajtásából készítik ezt az italt. Színtelen, szagtalan pálinka. Az ősi
                        hit szerint szűzlányoknak kell megrágni, és a szájukból teszik egy korsóba,
                        amely kézről kézre jár. Általában minden primitív népnél megtalálod ezt a
                        nyállal erjesztett italt. Még tréfálkoztak velem, hogy az újonc trópusi
                        utazónak ez a legkeservesebb pillanat. Mert a korsót visszautasítani a főnök
                        kezéből halálos sértés. Nagy tüzet gyújtottak, primitív hangszerekkel
                        zümmögtek, és ittunk. A második pohárnál már nem éreztem undort. Maró,
                        gabonapálinkaszerű ital, de mintha pezsegne a szájban... A bennszülöttek
                        rövidesen vadul rikoltoztak, és különös eksztázisban nagy bakugrásokkal
                        szökelltek a tűz körül.</p>
					<p>Különös, érthetetlen módon egyszer csak úgy éreztem, hogy nekem is ugrálnom
                        kell. Forró lett a fejem, a tűz, az erdő, a vadak összevissza keringtek
                        előttem, azután a karom, lábam rándult egyet-egyet, és végül úgy rémlett,
                        hogy ott ugrálok velük a tűz körül, de már nem tudtam magamról...</p>
					<p>Reggel arra ébredtem, hogy megkötözve fekszem, és Laporter ül mellettem.</p>
					<p>- Csak maradjon nyugodtan - mondta szelíd hangon, ahogy nagybetegekkel szokás
                        beszélni. Irtózatosan fájt a fejem.</p>
					<p>- Mi... miért vagyok megkötözve?</p>
					<p>Laporter hallgatott.</p>
					<p>- Miért nem felel? - kiáltottam ingerülten.</p>
					<p>- Nézze, maga rosszul volt tegnap, és hát... elfelejtettük, hogy bizonyos
                        embereknél... a kivi pálinka gyilkos dührohamot idéz elő... Igen ritka eset,
                        de előfordult már máskor is.</p>
					<p>Kissé felemelkedtem...</p>
					<p>Borzasztó volt!</p>
					<p>A főnök törökülésben guggolt, mellette Grison. Előttük feküdt két pigmeusi és
                        Byrel... Holtan!... Agyonlőttem őket!</p>
					<p>El tudod képzelni, mit éreztem?... kábító ital dührohamában lövöldözni
                        kezdtem, és meglőttem két bennszülöttet meg egy európait. A kilőtt
                        revolverem ott feküdt mellettem.</p>
					<p>Elhallgatott, és lihegve bámult maga elé. Két pimasz hiéna egészen közel
                        osont hozzájuk, és néhány lépésnyire előttük leültek, mintha ők is
                        hallgatnák az elbeszélést. Galamb egy homokkövet vágott feléjük, mire a két
                        állat rekedt vakkantással elfutott a sivatagba.</p>
					<p>- Itt kezdődött minden - folytatta Kölyök. - Később Laproter eloldozta a
                        kezemet. Borzalmas főfájásom volt. Délfelé járt az idő. A törzsfőnök
                        mozdulatlanul ült, nem szólt semmit. Illomornak hívták. Ez is a fülemben
                        maradt, mert olyan furcsa név: Illomor... Grison beszélt vele, azt mondta,
                        hogy földelje el a halottakat. Illomor nem felelt. Csak ült, a lábujjait
                        piszkálta, és maga elé bámult. Lorsakoff azt mondta, rossz jel. Ha a főnök
                        nem szól, akkor fogadalmat tett. Nagy fogadalmak után sokszor hetekig
                        hallgat a bennszülött, és ilyenkor nem lehet tudni, hogy milyen fogadalmat
                        tett. Esetleg csak elbujdosik néhány hónapra az őserdőbe, de az is lehet,
                        hogy valamennyiünket leölet, mielőtt továbbmegyünk...</p>
					<p>Lefényképezték a halottakat. Azután jegyzőkönyvet vett fel. Ebben az állt,
                        hogy én öltem meg kivimámorban Byrelt és a bennszülötteket. Grison és
                        Laporter aláírta. Lorsakoff elém tette a papirost. Ha nem írom alá, ezt a
                        bíróság csak súlyosbító körülménynek veszi majd. Különben sem volt
                        szándékomban letagadni. És mit értem volna vele? Négy tanúval szemben?</p>
					<p>Aláírtam.</p>
					<p>Ezután Lorsakoff azt mondta, hogy menjünk a tanár elé. Talán valami baj érte
                        Russelt és dr. Brétailt? Elföldeltük a halottakat, azután útnak
                        indultunk.</p>
					<p>Behatoltunk a dzsungel sűrűjébe, a nyomukon. Később Laporter és én pihentünk.
                        Lorsakoff Grisonnal előrement. Egy óra múlva visszatértek, és azt mondták,
                        hogy menjünk tovább, nem találják a nyomukat. Pedig már mélyen benn jártunk
                        a titokzatos Batalanga földön.</p>
					<p>Délután ráakadtunk Russel tetemére. Agyonlőtték. Laporter, Grison és
                        Lorsakoff látszólag kétségbeesetten rohantak a tetemhez.</p>
					<p>- Gyilkosság... - mormolta az orosz.</p>
					<p>- És Brétail? - kérdeztem.</p>
					<p>- Vagy őt is megölték, vagy...</p>
					<p>- Vagy?...</p>
					<p>Egyik sem felelt. Lefényképezték a tetemet.</p>
					<p>Némán visszaindultunk. Nyomasztó és titokzatos volt az egész. Útközben a
                        sivatagban Grison azt mondta:</p>
					<p>- Maga szörnyű bűnt követett el. Ha nem zárják be, akkor élete végéig
                        tébolydába kerül. Nem akarom tönkretenni. Lorsakoff és Laporter is hallgatni
                        fog. A jegyzőkönyv maradjon a mi titkunk. De cserébe: maga az én emberem
                        lesz. Szükségem van megbízható segítőtársakra. És magában bízom. Ha egyszer
                        elveszíti a bizalmamat, nyilvánosságra kerül a zsebemből ez a jegyzőkönyv és
                        a fénykép! Minden pillanatban az őrültek, a fegyencek vagy a földönfutók
                        sorsára ítélhetem...</p>
					<p>- Mit kíván tőlem?</p>
					<p>- Még nem tudom. Én nemzetközi hírszerző vagyok. Ha szót fogad, nem lesz oka
                        panaszra.</p>
					<p>Ez időtől fogva játékszer voltam a kezében. Gyenge jellemű vagyok, és súlyos
                        bűnöm bizonyítéka nála van. De különben is... Olyan erős, parancsoló,
                        hatalmas ember ellen mit tehettem?</p>
					<p>Marokkóba, majd Oranba mentünk. Közben apródonként megtudtam sok mindent.
                        Például, hogy Grison lőtte agyon Russelt. De nem találta nála a tervet. Ezt
                        Brétail kerülő úton elvitte, mert sejtették, hogy a kísérők között ellenség
                        van. Russel aznap hajnalban megtalálta az átjárót. De beteg volt. Ezért
                        sürgette Brétailt, hogy vágjon neki az útnak egyedül. De másfelé, hogy ne
                        találkozzék velünk. Brétail Oranban várta Russelt. Helyette Lorsakoff,
                        Laporter és Grison jött. Brétailt is megzsarolták. Úgy mint engem. Fénykép
                        és jegyzőkönyv a halott Russelről. Brétail szörnyű gyanúba keveredhet:
                        megölte a tanárt. Ha az esküdtszék felmenti is, a gyanút senki sem moshatja
                        le róla. És levelekkel is zsarolták. Russel felesége és a titkár már régen
                        szerették egymást. Valamikor az asszony néhány levelet írt hozzá, állítólag
                        kompromittálók voltak, és ezeket Lorsakoff ellopta. Russelné és Brétail
                        szörnyű helyzetbe került. Engedelmeskedniük kellett. Brétail beismerte, hogy
                        a terv birtokában van. Azt mondta, hogy hajlandó osztozni az árán, de nem
                        adja ki a kezéből, csak a vásárlónak. Ő akar megalkudni. Lorsakoff ebbe is
                        beleegyezett, de csak úgy, ha Brétail minden lépését ellenőrizheti. Laporter
                        meg én mint inasok vigyáztunk a titkárra a házban. Ha kimozdult, Lorsakoff
                        vagy Grison állandóan a sarkában volt.</p>
					<p>Brétail húzta, halasztotta az ügyet. Először azt mondta, hogy kidolgozza az
                        odavetett tervet, azután sokáig alkudozott a vevővel, akit Grison hozott.
                        Később feleségül vette Russelnét. A tervet nem látta senki. Nem is
                        sejtették, hogy hol őrzi. Hiszen egy őserdőben hevenyészett vázlat nem
                        valami hatalmas tervrajz. Esetleg csak egy szelet papír. Lehet, hogy a
                        zsebében van, de eldughatta egy gyufaskatulyában. A zsarolók valósággal
                        rátapadtak. Egyre dühösebbek lettek. Dr. Brétail most már a szemükbe
                        nevetett, ha feljelentéssel fenyegették. Hiszen ők is bűntársak lettek. Ha
                        sikerül rákenni Brétailra a vádat Russel haláláért, nem tudják semmivel sem
                        megmagyarázni, hogy miért hallgatták el a tudomásukra jutott bűntényt ennyi
                        ideig.</p>
					<p>A helyzet most az volt, hogy kölcsönösen egymás nyakán tartották a kezüket.
                        De aki a másik torkát összeszorítja, az önmagát megfojtja. Éjszakánként
                        Laporter nemegyszer kutatta át a házat a térkép után, de fogalma sem volt,
                        hol lehet. Brétail továbbra is kifogásokkal húzta az időt. Közben feltűnt a
                        háznál Corot kapitány; általában olyankor, ha Brétail nem volt otthon. Úgy
                        látszott, hogy az asszonnyal jól értik egymást.</p>
					<p>Azon a napon sirokkó volt... Csontig sajgó meleg szél fújt, a bal dobhártyám
                        kettős lüktetéssel dobolt a carotis ér izgalmától. Koponyát repesztő nyomás
                        terpeszkedett a város fölé. A szobámba mentem, hogy ledőljek. Ilyenkor
                        órákig feküdtem az ágyon, és csak a konyak segített rajtam... Fél üveggel
                        ittam ki egy hajtásra, szokásom szerint, és végigdőltem az ágyon, hogy
                        aludjam... Egyszer csak forró lett a fejem, rángani kezdett a karom... a
                        lábam... kiáltani, felugrani nem tudtam... Mi ez?...</p>
					<p>Mintha valami lidércnyomásos álombeli jelenet játszódna le: nyílt a
                        szekrényem ajtaja, és kilépett belőle félmeztelenül, átdöfött orral a törpe
                        pigmeus főnök: Illomor!</p>
					<p>Kiáltani, üvölteni akartam, mert a karom, lábam a tamtam és a síp ritmusára
                        mozdult, de csak feküdtem tehetetlenül, rángatózva és a főnök csendesen
                        megszólalt:</p>
					<p>- Ez volt a fogadalmam.</p>
					<p>Egy pisztolyt tett az asztalomra, és rövid irdei nyelven, egy
                        szájrándulással, mintha csak köpne, ezt mondta:</p>
					<p>- Nogad!</p>
					<p>Ölj!</p>
					<p>- Még láttam, amint lándzsáját emelgetve, a törpe négerek hosszú lépéseivel
                        elmegy... Azután tüzek lobogtak fel, sípok szóltak, tamtam hangzott, és
                        torkokból felszökő néger dalok...</p>
					<p>Többre nem emlékszem...</p>
					<p>Hamuszínű arccal meredt maga elé, rekedten a sok beszédtől és a rémületes
                        emlék fojtogatásától.</p>
					<p>- ...Mikor magamhoz tértem, megkötözve feküdtem az ágyamon. Laproter vizes
                        ruhával törölgette az arcomat. Sejtheted, mi történt...</p>
					<p>- Ne, ne... - mondta Galamb iszonyodva... - Ne mondd... Gondolom...</p>
					<p>Hallgattak.</p>
					<p>...Hajnal derengett a sivatag felett, és a szállongó porsziporkák már
                        megvillantak néhol a fehéres virradásban.</p>
					<p>Kölyök lárvaszerű, dermedt arccal suttogta:</p>
					<p>- Mind a hármat... én... a kivi mámorában. Laporter bizonyára
                        megakadályozhatta volna.</p>
					<p>Felharsant az ébresztő. Futólépésben kellett visszamenni a táborba...</p>
					<p>- A legfontosabbat... - lihegte futás közben Kölyök. - ...még nem mondtam...
                        Laporter kényszerített a légióba... Ők el tudták intézni, hogy ehhez a
                        századhoz kerüljek...</p>
					<p>- Majd ráérsz...</p>
					<p>- Nem, nem... most kell. Laporter akarta, hogy beálljak... Aut-Taurirttól
                        utat építenek... Az elveszett Russel-féle átjáró helyett a Batalanga
                        földön... Az egyenlítő őserdején át... Lehetetlen vállalkozás... mégis
                        meglesz... százával hullanak el az emberek... Ezzel a századdal sokan
                        vannak, akik meg akarják akadályozni... Engem azért kényszerített Laporter
                        és Grison...</p>
					<p>Elfulladt a futástól, nem kapott levegőt, de megpróbált beszélni...</p>
					<p>- Laporter a légióban van, és... a neve...</p>
					<p>Már nem jött hang a torkán, csak futni tudott, sípoló tüdővel... De még a
                        nevet akarta mondani, és...</p>
					<p>Lövés dördült!</p>
					<p>Kölyök futás közben egy szaltószerű bukfenccel elterült a porban, a hátára
                        gurult, és szétcsapta a karját. Azután nem mozdult, csak a szája sarkán
                        kibuggyant a vér...</p>
				</div>
			</div>
			<div type="group">
				<head>Tizennegyedik fejezet</head>
				<div type="chapter">
					<head>1</head>
					<p>- Ŕ terre!</p>
					<p>Megismétlődött a jelenet.</p>
					<p>Ki-ki a földre tette fegyverét, és a hadnagy a kapitánnyal végigment. Galamb
                        kilépett a sorból, és feszesen megállt.</p>
					<p>A kapitány végignézte:</p>
					<p>- A puskád?</p>
					<p>- Nem találom, mon commandant!</p>
					<p>A hadnagy meglepetten felismerte a katonát:</p>
					<p>- A te fegyvereddel azt a vastag embert is megsebesítették. Hol voltál, mikor
                        a lövés történt?</p>
					<p>A merénylőnek megint nem sikerült Galambot eláztatni. Öten is jelentkeztek,
                        hogy az áldozat mellett futott.</p>
					<p>Egy altiszt jött puskával a kezében.</p>
					<p>- Itt a domb mellett, ötven lépésre a sebesülttől találtam.</p>
					<p>- Ez a te puskád? - kérdezte a hadnagy Galambot.</p>
					<p>- Oui, mon adjudant.</p>
					<p>- Különös. Neked mindig alibid van, és közben a puskád gyilkol.</p>
					<p>Semmit sem tudtak megállapítani, de Galambot, habár teljesen igazolták a
                        katonák, a megmagyarázhatatlan gyanú, a bizalmatlanság rosszindulatú
                        homálya fogta körül.</p>
					<p>A menetoszlop folytatta útját. A Kölyök bal vállát érte a lövés, és a tüdőt
                        is megsértette. Az ezredorvos és a vörös szanitéc ápolás alá vették.</p>
					<p>A Szaharának olyan vidékén meneteltek, amerre évekig nem vetődik el ember.
                        Vergődve, küszködve haladtak. A lábuk olykor bokán felül süppedt az izzó
                        talajba, elégette, felsebezte a bőrüket, és a napi másfél liter poshadt
                        vízadag nem enyhítette nyomorúságos állapotukat. A végsőkig ingerlékeny és
                        ideges volt ember, állat egyaránt. Még Galamb is dühös lett. Sok vacak por
                        ment a szájharmonikájába, és vagy egy fél hanggal hamisan fújt. Később
                        egészen eldugult. Pillanatnyi lelkiállapota is kissé emlékeztetett egy
                        eldugult szájharmonikára. Szerette ezt az ijedt, sápadt gyereket. Szegény.
                        Milyen szomorú eset, ha az ember ilyen fiatal korában az alkohol élvezete
                        miatt gyilkos lesz. De egyszer csak kiszabadul innen ez a fiú, és akkor majd
                        azt a tanácsot adja neki, hogy járjon zenés kávéházba, az jót tesz
                        lelkiismeretfurdalás ellen. Igen! Ezt a tanácsot fogja adni, ha már ez a
                        kedves gyerek hozzá fordult bánatával. És majd azt is ajánlja neki, hogy ne
                        csavarogjon állandóan Afrikában, mert ez nem vezet jóra, inkább nézzen
                        valami állás után, mondjuk, legyen vasutas vagy hírlapíró, és a szolid élet
                        idővel helyrehozza.</p>
					<p>Fene ezt a szájharmonikát!</p>
					<p>- Közlegény... - kérdezte a kavargó homokzivatarban hörögve a káplár, aki
                        végigment a szakaszon... - Maga rinocérosz?!... Pléhből van?! Hőőő... Az
                        emberek rakásra döglenek, és itt szájharmonikákkal bíbelődik?... Hőőő...
                        khm... Khm... Szétszakad a tüdőm!</p>
					<p>A déli áramlás sűrű portölcséreket kavart.</p>
					<p>Galamb udvarias érdeklődéssel nézett rá:</p>
					<p>- Valaki rosszul lett?</p>
					<p>- Ember! Négyen kaptak hőgutát délután!</p>
					<p>- Az a naptól lehet.</p>
					<p>Az emberek rogyadozva köhögtek, a kavargó portölcsérek az ötvenfokos, izzó
                        légáramlásban jajgató pokollá tették a menetoszlopot, és Galamb a
                        körömpiszkálójával a szájharmonika oldalán egy srófot próbált
                        meglazítani...</p>
					<p>Mennél közelebb értek az egyenlítőhöz, annál kínzóbb volt ez az állandó
                        vándorlása a pornak. A passzát zónájában jártak. Mintha a forró talaj
                        füstölögne, úgy röpköd állandóan a homok, és az összezsugorodó nap
                        parázsszerűen izzik a porfátylak mögött.</p>
					<p>- Zárkózni! Zárkózni! - ordítja a káplár, mert percenként felbomlik a
                        menetoszlop.</p>
					<p>- Nincsen srófhúzója véletlenül? - szólítja meg kedvesen Galamb.</p>
					<p>- Nom de Dieu... - Az altiszt szitkozódva, köhögve botladozik tovább a
                        porban. Egy katona kizuhan a sorból, többen a fejüket fogják és jajgatnak...
                        A páncélkocsi a kis kaliberű ágyúkkal leállt. Három szédelgő mechanikus a
                        gépből kirezgő benzinpárák fölé hajolva dolgozik az óriási gépezetben...
                        Valaki megérinti a félájult szerelőt. Galamb áll mögötte:</p>
					<p>- Legyen szíves, kérem, hogyha ezzel a munkával kész, akkor hozza rendbe a
                        szájharmonikámat is...</p>
					<p>...Csak az mentette meg az életét, hogy hirtelen lehajolt, és így a kalapács
                        néhány centiméterrel a feje mellett zúgott el.</p>
				</div>
				<div type="chapter">
					<head>2</head>
					<p>Este, mikor lehűlt a levegő, erőltették a menetelést. Az egyenlítő felől
                        szüntelenül szállongó portölcsérek jeges, fehér sugárzásban terjengtek.</p>
					<p>A gróf úr, aki aránylag jól bírta az utat, a hidegtől ideges lett. Hlavács, a
                        suszter ment mellette. Egyszerre csak arra lett figyelmes, hogy előkelő
                        bajtársának vacog a foga.</p>
					<p>- Sohasem hittem volna, hogy emberek erre képesek - mondta Hlavács.</p>
					<p>- Én jól bírok mindent, csak a hideget nem - felelte vacogva. Előkelő külseje
                        most először sínylette meg a szolgálatot. Magas homloka körül őszülő haja,
                        klasszikus arca és remek, férfias alakja semmivé váltak ebben a
                        didergésben.</p>
					<p>- Kedves Hlavács kolléga... Én nem sajnálnék tizenöt frankot magától, ha
                        szerezne nekem egy... inget... amit felvennék ez alá... Nincs több
                        fehérneműm... és két ingben kevésbé fáznék... Nem... valami úri dolog...
                        kettős fehérneműt hordani... De itt olykor... fel kell adni... az
                        etikettet...</p>
					<p>- Csakugyan ennyi pénzt áldozna? - kérdezte Hlavács.</p>
					<p>- Szavamra... Van talán egy felesleges inge?</p>
					<p>- Az nincs, de lophatok éppen egyet - morfondírozott a cipész. - Milyent
                        szeretne?</p>
					<p>- Nem vagyok barátja az ilyesminek... de az eset oly kivételes, hogy
                        eltekintek!... Ha szabad választanom a század ingei között, akkor... ezét a
                        Harrincourt-ét szeretném. Úgy is mindegy, hogy kitől lopja. Vagy sem?...
                        Harrincourt-nak finom inge lehet...</p>
					<p>- Kérem. Legyen Harricourt-é, de akkor húsz frankot fogok kérni.</p>
					<p>- Miért éppen húszat?</p>
					<p>- Micsoda kérdés? Egy finom ing mindenhol drágább. Nadov ingét olcsóbban is
                        számíthatom.</p>
					<p>Ez ellen a gróf úr nem tudott érvelni.</p>
					<p>Nyolcnapos menetelés után elérték az utolsó térképezett oázist, Agadirt.
                        Erről is inkább csak tudták, hogy van. A század fele beteg volt. Pokoli zaj,
                        bőgés, csörömpölés töltötte be a kis oázist, amely már porral betemetve,
                        elképzelhetetlen légyfelhőkkel feküdt a vigasztalan Szahara egyhangú, sárga
                        síkján...</p>
					<p>Az állatok nyerítettek és üvöltöttek, mert a legyek fürtökben csüngtek róluk.
                        Mindenféle védekezés hatástalannak bizonyult ellenük.</p>
					<p>A portyázók és a légionisták között helyezkedtek el a rabok és a hatalmas
                        bennszülött csendőrök. Nem volt ajánlatos a szabadcsapatot a katonasággal
                        összeereszteni... Még így is kiütött a ribillió, mert kávézni a
                        legionáriusok most is csak odajárnak a vén kávéfőzőhöz, egy pohár meleg
                        italra. Titokban még pálinkát is kaptak, bár ez a kantinos szabadalmai közé
                        tartozott. De a kantinosnak nem volt kmirha pálinkája. Ez egy szörnyen
                        átható, pomádé- és keserűmandula-illatú, erős szesz, amit mindenféle
                        virágból erjesztettek. A kávéfőző körül mindig egy kis karéj légionista ült
                        törökülésben, és megvitatták az eseményeket. Örömmel üdvözölték a közeledő
                        Galambot. Mint ő mondta, az arabbal együtt Zenés Kávéházat nyitnak a
                        Szaharában.</p>
					<p>De ma nem a szokott bakugrásokkal jött. Komoran bandukolt, és nem vette elő a
                        hangszerét sem, miután leült...</p>
					<p>- Elszomorít a helyzet - mondta sötéten.</p>
					<p>- Engem is... - legyintett az óriási Nadov, mert igazán reménytelenül
                        állomásoztak itt, betegen, rongyosan, egy ijesztően halálos pontján a
                        világnak, elzárva a társadalomtól.</p>
					<p>Galamb élénken emelte fel a fejét.</p>
					<p>- Szintén ellopták egy ingedet? Elképzelhetetlen, hogy milyen meglepetések
                        érhetik az embert a Szaharában... Ellopták az ingemet... Mindössze két ingem
                        volt... Egész finomak... A másik is ilyen kék-sárga csíkos volt, fehér
                        pöttyökkel, mint ez, itt rajtam. Valódi műselyem... - Nagyon szomorú
                        volt.</p>
					<p>- Parancsolsz kávét, rumi úr, vagy kmirhát... - rikácsolta fülsértő, rekedt,
                        sipító hangján a vén arab. - Erős szagú, jó ízű kmirhát... vagy finom
                        kávét...</p>
					<p>- Kávét adjon, kisfiú - mondta búsan. Ha valakit magázott, az feltűnő jele
                        volt nála a rosszkedvének.</p>
					<p>- Nekem kmirhát - lépett oda izzadtan Rikajev, a dán borbély -, de gyorsan...
                        phű... a hőség... - ő is kigombolta a zubbonyát, mint a többiek - ... és a
                        legyek... a legyek megölnek... - Ezrével zsongtak, kinyíló szájakba,
                        szemekbe repültek, a kávéfőző hiába lengette rongyát. Tömött csomókban
                        zsongtak. Galamb megkapta a kávéját, és búsan kevergette. A kávéfőző bement
                        az udvarba, és hozott egy nagy kannát, ebben tartotta a tartalék pálinkáját,
                        de most megcsúszott és szörnyű!... az egészet Galamb nyakába öntötte.
                        Végigfolyt rajta a maró szagú ital tetőtől talpig.</p>
					<p>- Hülye! - kiáltotta kétségbeesetten Galamb, és felugrott. - Ez a szörnyű
                        szag most napokig gyilkolni fog.</p>
					<p>- Bocsáss meg, rumi úr - rikoltotta papagájsirámát az öreg, és rongyával
                        törölgetni kezdte. - Ó, de átkozott ügyetlen vagyok...</p>
					<p>A katonák röhögtek. Legalább valami derűs mozgalom kavarta fel az oázis
                        áporodott, rekkenő melegét.</p>
					<p>Ekkor harsant fel Troppauer Hümér csataordítása:</p>
					<p>- Ide hozzám, katonák!</p>
					<p>Ötven goumier-val verekedett a költő.</p>
				</div>
			</div>
			<div type="group">
				<head>Tizenötödik fejezet</head>
				<div type="chapter">
					<head>1</head>
					<p>Benid Tongut, a legdurvább goumier körüljárta a lehullott rongyként pihenő
                        foglyokat, akik még szörnyűbb helyzetben voltak, mint a katonák. Eddig már
                        vagy tucatot temettek el a sivatagban. Létszámukat az indulásnál úgy
                        állítják fel, hogy harminc százalékkal kevesebb fog megérkezni belőlük.</p>
					<p>Ápolatlan, cinikus külsejű, vigyorgó, torzonborz halálfejek, vadul villogó,
                        bennszülött tekintetek, fáradt, szomorú, intellektuális arcok, valamennyien
                        a biztos halál apatikus tudatában, utálkozó, fásult grimasszal állták a
                        goumier-k csattogó korbácsát.</p>
					<p>Barbizon, egy zömök, bronzbőrű korzikai bandita volt a legtekintélyesebb
                        ember a rabkolóniában. A pihenő közben éppen dalolt valami szerelmes olasz
                        nótát a naplementéről, és amikor befejezte a dalt, egy majomállkapcsú,
                        borjúszemű, vastag, borostás ember lépett hozzá:</p>
					<p>- Engedje meg, hogy fejedelmi énekért megajándékozzam egy fél tábla bagóval.
                        Én költő vagyok.</p>
					<p>- Köszönöm. Nevem Barbizon. Bandita voltam Korzikán.</p>
					<p>- Ennek is örülök - mondta a vastag költő - ugyanis sokan mondják, hogy
                        hasonlítok Napóleonra. - És előrehúzta deres, hosszú, ritkás haját a
                        homlokára.</p>
					<p>- Csakugyan emlékeztet rá... Különösen a hangja... Kérem, itt mögöttem
                        fetreng egy sikkasztó, azt hiszem, napszúrása van, és nekem már nincs meg a
                        vízadagom, nem adna a magáéból?</p>
					<p>- Parancsoljon... - A jólelkű Troppauer odanyújtotta kulacsát. Barbizon
                        gyorsan megitatta a sikkasztót, de egyszer csak olyan korbácsütést kapott,
                        hogy kiejtette a kulacsot, és a víz kifolyt.</p>
					<p>- Piszok bandita! Hát ha elfordulok, máris pimaszkodsz... te... te... - és a
                        megdühödött Benid Tongut még kétszer csapott le.</p>
					<p>Mielőtt harmadszor is üthetett volna, valaki megfogta a karját. Troppauer
                        volt. Szelíd, lírai hangon mondta:</p>
					<p>- Csendőr úr... A biblia azt mondja: Ne menjen le a nap a te
                        haragoddal...</p>
					<p>- Mi?... Menjen a fenébe! És eressze el a kezemet... - Kirántotta a
                        csuklóját, de a másik a zubbonyát fogta meg:</p>
					<p>- Szeresd felebarátodat, mint tenmagadat!... Legyen istenes, csendőr úr...
                        hiszen maga is csak ember...</p>
					<p>A csendőr szitkozódva mellbe taszította a költőt:</p>
					<p>...Később, mikor magához tért, két társa egy csöbör felett tartotta, és az
                        orrát törölgették. Az edényben a víz piros volt, és Benid Tongut sohasem
                        akarta elhinni társainak, hogy a költő mindössze egy pofont adott neki.</p>
					<p>Ez a pofon kissé mozgalmassá tette az egyhangú tábori életet. Először is
                        Galamb, mikor meglátta költő barátját a goumier-öklök között, hogy
                        elsősegélyt nyújtson addig is, amíg odaér, a tízliteres kannát belehajította
                        a goumier-k közé. Ez mindjárt egy kis levegőt csinált, mert ketten a földre
                        zuhantak, és a többi szétrebbent.</p>
					<p>...Általános verekedés kezdődött. Az egyik csendőr, akinek tüzet fogott a
                        ruhája, üvöltve verte magát a földhöz, egy másik pisztolyt rántott, de ennek
                        az arcába vágtak egy bőristránggal, hogy felismerhetetlen lett.</p>
					<p>Futólépésben érkezett Latouret őrmester, mögötte a megerősített őrség,
                        szuronyt szegezve.</p>
					<p>- Fixe!... En joue!...</p>
					<p>Egy pillanat alatt nem volt verekedés.</p>
					<p>Ilyesmiben nem ismertek tréfát a sivatagban. Jött az orvos a vörös
                        szanitéccel. A sebesülteket elvitték. A többi állt...</p>
					<p>A vizsgálat gyorsan ment. Az ítélet is. Barbizont kikötötték. Troppauer és
                        Galamb egy hétig fele vízadaggal menetel, a többi katona és a goumier-k,
                        akik részt vettek a verekedésben, kettős szolgálatot látnak el huszonnégy
                        óráig.</p>
					<p>- Megőrültél! - szidta Galamb Troppauert, amikor a kaszárnyaáristomnak
                        megfelelő tábori szolgálatot látták el söprűvel. - Mit vered a csendőröket?
                        Gyere a századhoz verset olvasni, ezeket már megnevelted.</p>
					<p>- Nem akartam neki verset olvasni. Csak bántott egy jóravaló banditát, és
                        tudod, hogy milyen rajongó vagyok... Idéztem a bibliát ennek a baromnak...
                        Mit tehet ilyen helyzetben egy költő?</p>
					<p>- De minek kellett úgy szájon vágni, hogy fejest repüljön az oázis másik
                        végébe?</p>
					<p>Troppauer elfogódottan morzsolgatta az ujjait.</p>
					<p>- Istenem... Költő vagyok. Mit csináljak?</p>
				</div>
				<div type="chapter">
					<head>2</head>
					<p>- Bizonyos vagy benne, hogy eljutunk Aut-Taurirtig? - kérdezte Gardone
                        kapitány Finley hadnagytól gyakorlat előtt a sátorban.</p>
					<p>- A felszerelés megfelelő. Ellátták a csapatot mindennel. Sajnos, az
                        emberanyag rossz.</p>
					<p>Gardone nagyon szenvedett. Arcán a sápadt, napégette kreol szín sárga,
                        egészségtelen vegyüléke ült. Nehezen lélegzett, és patakokban folyt a
                        verejték róla... Pedig idáig lovon tette meg az utat.</p>
					<p>- Azután - folytatta Finley hadnagy - félek, hogy nem egy gyanús alak van
                        itt, különleges megbízatással. Ezt az őrületes útépítést a dzsungelen át
                        angol Guineáig szívesen megakadályozná néhány nagyhatalom. Gyanús, rejtélyes
                        esetek fordulnak elő. Például a két titokzatos lövés... Csak az nyugtat meg,
                        hogy valószínűleg a francia titkosszolgálat tisztjei közül is vannak itt
                        néhányan.</p>
					<p>Gardone szemhéjai fáradtan hunyódtak.</p>
					<p>- Mi?... Tisztek?... Ugyan! Hol?</p>
					<p>- Mit lehet azt tudni. Talán a szabadcsapattal, de lehet a légionisták között
                        is vagy a transzporttal...</p>
					<p>- Ezek rémregények! Francia tiszt nem áll be közlegénynek, nem, nem hagyja
                        verni magát mint rab a goumier-ktől... Ilyesmi lehetetlen.</p>
					<p>A hadnagy mosolygott.</p>
					<p>- Hogy mennyire lehet, azt bizonyítja Poisson kapitány esete, aki tavaly még
                        Ain-Szefrában volt parancsnok. Egy évig szolgált Yves őrnagy mint közlegény,
                        hogy megtudja a lázadás igazi okát. Jelentése után Poissont nyugdíjazták.
                        Két hadnagyot, akik állandóan vadászgattak, és az őrmesterre bízták a
                        szolgálatot, kidobtak Szudánba.</p>
					<p>- Én nem lennék ilyesmire képes...</p>
					<p>Nagyot sóhajtott, és egy vizes kendőt borított az arcára.</p>
					<p>A tábor élénk nyüzsgésén látszott, hogy ez az utolsó pár óra vonulás előtt.
                        Mindenki elkészült a bizonytalan ideig tartó menetelésre. Akiktől elvonták a
                        fél vízadagot, azok utoljára még ittak egy jót. Ezek közé tartozott Galamb
                        is. A jókedvét ismét visszanyerte. Az ő kedélyén az sem fogott, hogy
                        szédelgett a saját szagától a nyakára öntött kmirha miatt.</p>
					<p>Egyszer csak a barnabőrű, ősz bajuszú arabot pillantotta meg, aki Murzukban
                        jósolt. Nini! Hát ez hogy került ide?!</p>
					<p>- Halló! Öreg varázsló! Maga autóbuszon jött?!</p>
					<p>- Én a szabad harcosokkal vagyok, rumi úr - mondta a varázsló. - Megyek
                        veletek mindenhová.</p>
					<p>- Nagyon okos, legalább nem unatkozunk. De hol hagytad a kis kacskaringós
                        barátodat?</p>
					<p>- Képzeld, uram, ellopták. Hallottál még ilyet?</p>
					<p>- Miért ne? A vadnyugaton lovat lopnak, a Szaharában viperát. Egész kedves
                        kis állat.</p>
					<p>- Én aggódom - csóválta a fejét a varázsló -, sok gazságot követtek már el
                        kígyóval. Akinek szarvasviperája van, az bárkit megölhet. Elég, ha ellopja
                        az ingét...</p>
					<p>Galambnak tátva maradt a szája:</p>
					<p>- Mi ... Mi ez már megint... Ingét? Mit mondasz?</p>
					<p>- Ha valakit itt meg akarnak ölni, akkor az illető viselt ingét betömik egy
                        zsákba, amelyben vipera van. A kígyónak nem adnak enni, döfködik a zsákot,
                        szóval kínozzák az állatot. Azután éjjel, közel ahhoz a helyhez, ahol az ing
                        tulajdonosa van, kibocsátják a kígyót. A vipera száz ember közül is azt
                        fogja megmarni, akinek az inge a zsákjában volt.</p>
					<p>- Mi? Nem rossz...</p>
					<p>- Ez évszázados módja a gyilkolásnak, mindenki ismeri errefelé, és egy úr azt
                        mondta, hogy... messze Indiában is csinálják... Szálem...</p>
					<p>Az arab mélyen meghajolt, azután elvegyült a nyüzsgésben.</p>
					<p>Hopp!</p>
					<p>Persze! Már tudja, hol látta. A meghajlás... Megvan!</p>
					<p>A lakáj!</p>
					<p>Az Avenue Magentán, doktor Brétail villája előtt, mikor azt a női szellemet,
                        akkor látta először... A nő a villa hátsó kapuján csengetett, és a lakáj
                        eresztette be. Ez volt! Hiszen ez csak bemázolta magát. Ez fehér ember!
                        Halló! No, megállj, te büdös filmszínész!... Merre van... Nem láttak, kérem,
                        egy kígyóbűvölőt, aki barnára van festve, de lakáj... Marha maga!...
                        Halló... Nézd csak, hát hová tűnt!... Meg kell fogni! Ez tud valamit a
                        kísértetről, aki mostanában is sűrűn megjelenik előtte, de csak álmában, és
                        nagyon kellemesen viselkedik... Hé!...</p>
					<p>De hiába kereste. Az álarabot mintha a föld nyelte volna el. Senki sem tudott
                        róla, sehol sem látták...</p>
					<p>Az a dolog, amit az ingről mondott, marhaság. Neki mindig ilyen izéket
                        mesélnek. Egy kígyó nem véreb. Majd Sherlock Holmes nyomozni megy, és
                        pórázon vezet egy viperát, hogy szagolja a tettes nyomát. Mindenfélét
                        beszélnek itt egy hiszékeny embernek. Olyanok, mint a matrózok, akik
                        halálhajóról meg tengeri kígyókról regélnek az újoncoknak. Még szerencse,
                        hogy nem esett a fejére. Valaki ellopta az ingét, mert bukott a szép
                        mintára.</p>
					<p>Takarodó után mindenki lefeküdt, mert tudták, hogy másnap mennek tovább.
                        Éjféltájban iszonyú ordítás verte fel a tábort. Négyen aludtak egy sátorban,
                        közöttük Galamb is. Egy Kramartz nevű közlegény rohant ki üvöltve...
                        Szarvasvipera harapta meg, és olyan mélyen mart bele a katona felsőkarjába,
                        hogy nem bírta visszarántani a fogát. Csak kint a sátor előtt hullott le
                        róla, és nyolc puskatus csapott egyszerre a hüllőre.</p>
					<p>A szerencsétlen Kramartz néhány perc múlva meghalt. A szarvasvipera ellen
                        nincs védekezés...</p>
					<p>Galamb ijedten állt ott. Amikor az általános riadalom lecsillapodott, egy
                        távoli pálma alá ült. A többiek ismét visszafeküdtek. Holnap menetelni
                        kell.</p>
					<p>Galamb azonban kissé megrendült. Nem értette teljesen a dolgot, mert hiszen
                        ha az ő ingét lopták el, akkor miért marta meg a vipera Kramartzot? Vagy
                        elromlott a kígyó szaglása?... Végeredményben vipera is lehet náthás...
                        Milyen egyszerű lett volna minden, ha őt marja meg. Most már nem volna
                        gondja rá, hogy milyen módon patkoljon el.</p>
					<p>Lehet, hogy Kramartz halálának ő az oka?... De hát ha az ő ingével váltották
                        meg a viperát, hogy került a kígyó Kramartzhoz? És ki lopatta el az
                        inget?... Csak a szellem lehetett! A nő! A háromszögű anyajeggyel... A
                        sivatag szelleme... Na, csak kerüljön a szeme elé...</p>
					<p>Valaki megérintette a vállát:</p>
					<p>- Jó estét.</p>
					<p>A lovaglóruhás kísértet állt mellette.</p>
				</div>
			</div>
			<div type="group">
				<head>Tizenhatodik fejezet</head>
				<div type="chapter">
					<head>1</head>
					<p>Valahol egy felriadt papagáj rikoltozott. Különben néma csend. A kísértet itt
                        áll vele szemben...</p>
					<p>- Nos? - kérdezte hűvösen a nő.</p>
					<p>Galamb vigyorgott.</p>
					<p>- Jó, hogy jön, éppen most gondoltam, hogy furcsa dolgok történnek a tábor
                        körül, és ha legközelebb hazajárni látom, akkor megkérdezem, nem tud-e
                        közelebbit...</p>
					<p>A nő idegesen kiáltott rá:</p>
					<p>- Mondja kérem! Maga nem érez semmit, ha így szemtől szemben áll egy nővel,
                        akit meggyilkoltak?! Akinek a haláláért ön is felelős!</p>
					<p>- Ezt a gyanúsítást a legerélyesebben kikérem magamnak!</p>
					<p>- Nézze, kérem, én régen figyelem magát - mondta remegő hangon a nő. -
                        Elismerem, hogy bámulatra méltó idegei vannak, csodálatosan színészkedik, és
                        amit tesz, az meghaladja a hírét, de mégiscsak van szíve, azt hiszem...
                        Láttam, hogy segít a gyengéknek.</p>
					<p>- Asszonyom! Én lassan megszoktam, hogy időnként sürgősen közölnek velem
                        valamit, amit nem értek, és amihez semmi közöm sincs... Beletörődtem, hogy
                        ne higgyék el azt, ami igaz, és tudjanak rólam valamit, ami nem igaz, de
                        most talán mégis mondhatna valami közelebbit!...</p>
					<p>- Felesleges, hogy színészkedjen előttem... Én tudom, hogy maga ki!</p>
					<p>- Nem mondaná meg nekem is? Hadd tudjam én is!</p>
					<p>- Ön Yves őrnagy!</p>
					<p>Galamb elkeseredetten kiáltott:</p>
					<p>- Hát ezzel az őrnaggyal a sírba visznek, és akkor majd én is hazajárok, mint
                        nagysád.</p>
					<p>A nő egy pillanatig bizonytalanul nézte.</p>
					<p>- Szóval, kicsoda maga, a saját bevallása szerint?</p>
					<p>- Harrincourt. Jules Manfred Harrincourt elcsapott tengerészkadét és
                        filharmonikus. Ezek után szabad tudnom, hogy az ön személyében kit
                        gyászoljak?</p>
					<p>A nő önkéntelenül elmosolyodott. De azután megvetően lebiggyesztette a
                        száját:</p>
					<p>- Ezt a mesét akarja elhitetni velem? Ne próbálkozzék ilyesmivel...</p>
					<p>- Kérem, elmondok magának őszintén mindent. Remélem, megbízhatok egy
                        kísértetben, hiszen odalent talán mégsem pletykáznak... Hát tessék
                        meghallgatni.</p>
					<p>...És Galamb elmondott mindent. Az akadémián kezdte, folytatta a
                        főfelügyelővel, és leszámítva apróbb mellékvágányokat, amikor kitért néhány
                        hölgyismerősére, vidám nótákra, aránylag összefüggően előadta az
                        ügyet...</p>
					<p>A nő állandóan gyanakvással nézte... Kissé alátámasztotta az elbeszélést a
                        fiú állandó, gyerekes vigyora. Végül bizonytalan hangon megszólalt:</p>
					<p>- Hiszen könnyen bebizonyíthatja, hogy maga nem Yves őrnagy... Ez esetben a
                        maga számára nem bír értékkel egy ócska óra...</p>
					<p>- Sajnos, odaadtam Macquart-nak...</p>
					<p>- Mi?! - A nő sápadtan, reszketve nézett rá. - Hiszen nekem azt mondták...
                        hogy Macquart... Nem megy el...</p>
					<p>- De sebaj. Azért ott volt. És elvitte az aranyórát...</p>
					<p>- Ki beszél itt aranyóráról? Egyszerű karóra, krokodil fejjel...</p>
					<p>- Az megvan! Boldogan odaadom, bár nem az enyém... Tessék... Ördög és
                        pokol!... Kérem - mondta Galamb -, az órát ellopták...</p>
					<p>Az óra nem volt a csuklóján...</p>
				</div>
				<div type="chapter">
					<head>2</head>
					<p>A nő felkacagott.</p>
					<p>- És én már kis híján elhittem ezt a komédiát...</p>
					<p>- Kérem, esküszöm...</p>
					<p>- Ne esküdjön!... És én elég bolond voltam... Még kételkedtem abban, hogy
                        kicsoda... Nem akartam hinni, hogy színészkedik... megtévesztett a
                        komédiázása...</p>
					<p>- Kérem, higgye el...</p>
					<p>- Ugyan!... Az órát majd eljuttatja oda, ahol várják, és én vagyok az oka,
                        mert megmentettem.</p>
					<p>- Mitől, kérem?</p>
					<p>- Ember! Ha magát nem önti le az arab kávéfőző kmirha pálinkával, akkor most
                        halott. Én ostoba, megmentettem magát!</p>
					<p>A kmirha! A kígyó hiába kereste az ing tulajdonosát, mert a szörnyű kmirha
                        szaga fogta őt körül. Hogy dolgavégezetlenül ne távozzon, megmarta szegény
                        Kramartzot. Tehát az ő életét az arab kávéfőző mentette meg.</p>
					<p>Illetve, ez a nő... Elég rosszul tette! De mindenesetre a szimpátia jele a
                        megboldogult részéről...</p>
					<p>- Kérem, higgyen nekem... - könyörgött a férfi. - Nem örülök, hogy az
                        életemet megmentette, mert ez nálam sorscsapásnak számít, de boldog vagyok,
                        hogy foglalkozott velem... és... rokonszenvesnek talált. Ugyanis én nagyon
                        sokat foglalkozom magával gondolatban.</p>
					<p>Megfogta a kezét. Jó meleg női kéz. Halottban ritkaság. De ez ingerülten
                        kiszakította a csuklóját.</p>
					<p>- Ne merészeljen hozzám nyúlni.</p>
					<p>A nő ismét eltaszította, és futott... Galamb utána... Most nem tűnsz el, mint
                        a sivatagban!... Hopp! Ott a fordulónál nem mehet tovább, mert egy
                        mimózasövény zárja el az útját.</p>
					<p>A nő futott... a sövényhez ért, Galamb nagy ugrásokkal követte, és már szinte
                        elérte, amikor a fák közül úgy csapták fejbe, hogy ájultan zuhant a
                        földre.</p>
				</div>
			</div>
			<div type="group">
				<head>Tizenhetedik fejezet</head>
				<div type="chapter">
					<head>1</head>
					<p>Magához tért, zúgott a feje. Nem érzett fájdalmat, csak az az illúziója volt,
                        mintha egy hordó volna a nyakán, amelyből tízezer bezárt méh szeretne
                        szabadulni.</p>
					<p>Virradt...</p>
					<p>Megtapogatta a fejét a tarkója körül. Kissé dagadt volt, és sajgott az
                        érintésre...</p>
					<p>A mindenségit! Alaposan kupán vágták.</p>
					<p>Visszament a táborba.</p>
					<p>Szóval, a kísértet mentette meg. És a kávéfőző útján. Persze! A kávéfőző
                        hallotta, hogy ellopták az ingét, tudta, hogy eltűnt a kígyó, és
                        valószínűleg sejtette az összefüggést. Ezért nyomban leöntötte őt a büdös
                        pálinkával. Hogy egy ilyen sivatagban mi minden lehetséges... Az ember az
                        életével játszik!... És ha legalább elveszítené... De ne adj’ isten...</p>
					<p>Szóval a kísértetnek szimpatikus volt. Kár, hogy nem hisz neki... Pedig
                        milyen szívesen odaadta volna azt az ízléstelen barokk vacakot. Egy
                        krokodilfejnek mintázott óra... Pláne kattintható födéllel, amilyent ma már
                        csak nyugalmazott tűzoltó csővezetők hordanak, mellénybe fűzött
                        rézlánccal... De hát ellopták... Az ördög tudja, kinek kell...</p>
					<p>Trará!... Trará!...</p>
					<p>Sorakozó!</p>
					<p>Hoppla! Gyerünk csak a többiek közé, hogy legyen alibi. Ilyenkor szoktak az ő
                        puskájával ölni!</p>
					<p>De most kivételesen nem történt ehhez hasonló. Mindenki rohant a szakaszához,
                        az emberek felsorakoztak, a motorok berregtek, a kocsik zörögtek,
                        káromkodás, pufogás, vezényszavak, azután indulás...</p>
					<p>Troppauer beállt a sorba. Már kutya baja. Az oázisban végleg kipihente a
                        sebesülését. Előreszólt Galambnak:</p>
					<p>- Hol a fenébe kószáltál? Mindenfelé kerestelek már... Ez a Kölyök üzent.
                        Veled akar beszélni... A kórházkocsin van, elég rossz bőrben...</p>
					<p>- Sajnálom, hogy nem voltam itt... Szegény, amint lehet, hátramegyek...</p>
					<p>Hosszú fütty, és nagyon távolról egy éles hang:</p>
					<p>- Indulás!</p>
					<p>Délután, az egyórás pihenő közben Galamb hátrament a vöröskeresztes
                        kocsihoz.</p>
					<p>- Halló, fiú... Mi újság?! - kiáltott a betegre.</p>
					<p>Sárgás, csontvázzá fagyott arccal, tüzelő szemekkel feküdt ott Kölyök, és
                        élénken mozgatta a fejét, amikor Galambot meglátta, mintha már türelmetlenül
                        várná...</p>
					<p>- Beszélned nem szabad... - intett neki Harrincourt. - Majd levelezünk: Itt
                        van ceruza és papír. Írjál, mint a Troppauer, csak megértsem...</p>
					<p>A beteg bólintott, elvette a blokkot, és felírta:</p>
					<p>„Én öltem meg Brétailt, az asszonyt és Corot kapitányt. Csak ketten voltunk a
                        házban. Laporteur és én. Mielőtt a rendőrséget értesítettük, kényszerített,
                        hogy vele együtt átkutassuk a szobát. A halott kapitány kezéből kis cédula
                        hullott ki. Gyűlölöm Laportert. Az írást nyomban megsemmisítettem. Ez állt
                        rajta: »Figyelnek bennünket. Ha meg akarja majd tudni, hogy hány óra van,
                        igazítsa be a napon a mutatókat. Éjfélkor pontos órája lesz. Dr. Brétail.«
                        Tudtam, hogy ezzel fontos nyomot semmisítek meg. Laporter kitanított, hogy
                        mit mondjak a rendőröknek.”</p>
					<p>Galamb elolvasta a cédulát.</p>
					<p>- Öregem, az egész marhaságból nem sokat értek. De azt a Laportert szívesen
                        megrugdosnám, kár, hogy nincs itt a légióban ...</p>
					<p>A beteg ámultan nézett rá. Miután Galamb zsebre tette a papírt, egy másikat
                        kapott fel, és izgatottan írt:</p>
					<p>„Laporter itt szolgál velünk, az álneve...”</p>
					<p>- Garde ŕ vous!</p>
					<p>Galamb felugrott. Az ezredorvos állt ott.</p>
					<p>- Mi ez itt, kaszinó? Takarodjon azonnal!</p>
					<p>Galamb eliszkolt.</p>
					<p>Micsoda marhaságokat firkált a Kölyök? De ha ez a Laproter csakugyan itt van,
                        azt nagyon megtanítja bokszolni.</p>
					<p>- Bocsánat... - ahogy lelépett a szekérből, a gróf úrba ütközött. Nézd csak!
                        Ez itt hallgatózott? Csak nem ő a Laporter?</p>
					<p>- Mondja - szólt rá nyersen a gróf úrra - nem álnéven él maga itt a katonák
                        között? Mi?!</p>
					<p>- De kérem...</p>
					<p>- Semmi kérem! Vigyázzon magára! És ne ólálkodjon itt a kocsi körül, mert ha
                        továbbra is bántja ezt a fiút, megjárhatja... Hogy hívják magát? Nem
                        Laporternek?! Mi?!</p>
					<p>- Szó sincs róla...</p>
					<p>- Na, hát szerencséje van. - És otthagyta.</p>
					<p>A gróf sötét tekintettel nézett utána. A szanitéc jött elő oldalról.</p>
					<p>- Goromba fráter... - mondta a vörös.</p>
					<p>- Szóval, maga szerint nincs remény? - kérdezte a szanitécet a gróf.</p>
					<p>- A doktor azt mondta, hogy ha még egy kicsit rázza a szekér, akkor meghal,
                        mert vérömlése lesz...</p>
					<p>- Nincs semmi esély, hogy meggyógyuljon?</p>
					<p>- Abszolúte semmi - legyintett a vörös, és előhúzott egy darab kenyeret.
                        Nagyot harapott belőle. - Nyitva van egy ér, és nem záródhat be. Műtétet
                        kellene csinálni, de itt nem lehet.</p>
					<p>- Köszönöm... - egy pénzdarabot adott át a szanitécnek, és elgondolkozva
                        továbbment.</p>
					<p>Galamb meg éppen leverte a bardáját, mikor jött az altiszt a szakaszhoz:</p>
					<p>- A portyázók között két tífuszos van - hirdette harsányan. - Mindenki
                        tisztogassa gondosan a ruháját, hogy féreg meg ruhatetű lehetőleg ne legyen
                        rajta, mert az terjeszti főként a nyavalyát. A fehérneműt mosni kell.
                        Karbolos vizet ad a szanitéc.</p>
					<p>Fene egye meg, gondolta Galamb. Most nincs egy váltás inge. Ellopták a
                        pimaszok. Na, mindegy. Ezt, ami rajta van, kimossa, amíg pihennek. Elő a
                        szappannal! Kibontotta táskáját, amelyben a holmija volt.</p>
					<p>De alig nyúlt bele, nyomban meglepetten ejtette a földre, hogy mindene
                        szétgurult. Ott volt az inge.</p>
					<p>A szép, színes inge, kissé gyűrötten, de ott volt a táskában.</p>
					<p>Halló! Ez aztán az öröm... Nahát, igazán tisztességes orgyilkosok. Mivel a
                        viperának nincs rá szüksége, visszahozták a gyönyörű inget.</p>
					<p>Nagy örömmel bontotta ki. És akkor következett a másik nagy meglepetés: az
                        ingből a földre hullott valami, koppanva.</p>
					<p>A karóra!</p>
					<p>A szép, krokodilusos karóra, amit a kísértet úgy kért, és amit elloptak, itt
                        van! Benne volt a megkerült ingben...</p>
				</div>
				<div type="chapter">
					<head>2</head>
					<p>Csak éjfélkor indultak tovább. Most már igen közel lehettek
                        Aut-Taurirthoz.</p>
					<p>A menetoszlopban felbomlott a szokott rend. Lehetetlenség volt ilyen
                        útszakaszon fegyelmezni az embereket. Gardone kapitány mint valami elolvadt
                        viaszbáb ült a lován, csak a pálinka tartotta benne a lelket. Nem volt képes
                        ellátni a tisztét. Finley hadnagy intézkedett helyette.</p>
					<p>A porban, melegben hetek óta menetelő század embertelen feladatot végzett, és
                        minden egyes katona utolsó erejét is elhasználta.</p>
					<p>Éjszaka a legénység szanaszét hevert egy táborban, amelynek semmiféle
                        formációja sem volt, nem vették körül fallal, és aki akarta, az leverte a
                        bardát, aki nem akarta, az csak úgy odahullott a földre, és nyomban ájult
                        álomba merült.</p>
					<p>Ezalatt elöl egy acetilénlámpa fényénél Latouret őrmester szétteregette a
                        térképet. A tisztek körülülték. Finley nézte az irányt, a vörössel jelölt
                        megtett utat.</p>
					<p>- Lehet, hogy itt, Agadir után, mikor megkerültük a hammadát, eltértünk
                        néhány fokkal a helyes délkeleti iránytól.</p>
					<p>- Nem valószínű, mon adjudant - mondta Latouret -, mert akkor Bilmaóba
                        kellett volna érnünk.</p>
					<p>Nem messze tőlük a vörös szanitéc egy lámpát tartott, és az ezredorvos
                        koffeininjekcióval élesztgette Gardone kapitányt.</p>
					<p>- Kitartunk tovább, délkeleti irányban - zárta le a megbeszélést Finley. -
                        Félóránként adjanak jelt kék röppentyűvel, talán meglátnak bennünket
                        valamerről.</p>
					<p>Ezen a tengernyi néptelen földdarabon valahol van egy apró helyőrség, mint a
                        gombostű a szalmakazalban; ha nem bukkannak rá hamarosan, akkor végük.</p>
					<p>Hajnalodott. A szétterülő nap fényénél a látóhatár legtávolabbi széléig az
                        őrjítően egyforma, izzó, sárga dombhullámok végtelenje fogta körül őket.</p>
					<p>- De hát... Meddig megyünk még? - lihegte Gardone, jóformán alig tartva magát
                        a nyeregben. Finley a fogát szívta.</p>
					<p>- Azt hiszem, eltévedtünk...</p>
					<p>Ezt megértette a kapitány. A rémülettől szinte leszédült a lóról. Eltévedtek
                        a Szaharában?</p>
					<p>- Eh bien!... Sergent!... - kiáltotta egy rekedt hang durván Latouret-re. -
                        Minek menjünk, mondják, hogy rompez... Rompez! A mindenségit neki! legalább
                        dögöljünk meg békességben, hagyják lefeküdni az embert vagy leülni...</p>
					<p>- Majd rád sózok még egy golyószórót! Ostoba bleu! Estére megérkezünk...</p>
					<p>- Jól tudja, hogy eltévedtünk! Mondják meg becsületesen! Maga se hiszi, amit
                        mond.</p>
					<p>Az őrmester szitkozódva továbbment. A déli hőségben nagy pihenőt tartottak.
                        Este már nem akartak továbbmenni. Finley és Bruce hadnagy az altisztekkel és
                        a töredék engedelmeskedő csapattal félkaréjjá fejlődtek, gépfegyvereket
                        szegeztek a századra. Finley közéjük hajtotta a páncélkocsit, ő maga
                        pisztollyal a kezében járt közöttük, ordított sorban mindegyikkel...</p>
					<p>Pokoli volt. A tisztek maguk is érezték, hogy ez nem lázadás, ez az idegek
                        csődje.</p>
					<p>A züllött karaván még egyszer megindult. Többször nem fog. Ez bizonyos volt.
                        Sem gépfegyverrel, sem ágyúval ezt a csapatot lábra állítani már nem lehet,
                        ha még egyszer megáll.</p>
					<p>A csüggedés mindig újra és újra lábra kapott, pedig még csak alkony volt, és
                        a távoli ég aljáig nem látszott más, csak a Szahara.</p>
					<p>Ekkor valahol a sorok között halkan zizegni kezdett valami...</p>
					<p>Egy szájharmonika!</p>
					<p>Egyre vidámabban, egyre játékosabban szüremlettek elő a hangok, és a hülye
                        Kréta, aki az elmebetegek közismert szívósságával jóformán szótlanul, de
                        vigyorogva jött Orantól, váratlanul nagyot rikkantott.</p>
					<p>Ettől elnevették magukat néhányan. Az agyalágyult, felpiszkálva a tetszéstől,
                        artikulátlanul énekelni kezdi a harmonika hangjára:</p>
					<p>
                        „Le sac, ma foi, toujours au dos...”
                    </p>
					<p>Bolond katonanóta arról, hogy: „Szavamra, a zsák mindig a háton, csak menni,
                        menni, és sohasem ölelni.”</p>
					<p>Először csak röhögtek, de azután a teherautó kormánya mellett az egyik sofőr
                        rákezd énekelni: Ki tudna egy szájharmonikának ellenállni? Mire a rőt és
                        ibolyaszínre puffadt napot elnyelik a távoli dombhullámok, az egész század
                        énekel bolondul, és a halálba menők utolsó, hányaveti energiájával:</p>
					<p>
                        „Le sac, ma foi, toujours au dos...”
                    </p>
					<p>Egy szájharmonika mózesi pálcájára melódia buggyant a kimerült lelkek dermedt
                        sziklájából.</p>
					<p>Később Galamb egy körömpiszkálóval hangszerelte a zenekart, mert a Szahara
                        kissé árt ennek a kényes instrumentumnak.</p>
					<p>Finley tudta, hogy mit jelentett ez a harmonikázás. Talán az életüket.
                        Odament Galambhoz, és megveregette a hátát.</p>
					<p>- Jó volt a harmonikázás!</p>
					<p>- Pedig nem is vagyok igazán formában. Szeriőzt jobban játszom. - És máris
                        rázendített a légió szerelmi dalára:</p>
					<p>
                        „L’amour m’a rendu fou...”
                    </p>
					<p>...És mentek...</p>
					<p>Éjfél felé egyszer csak, feleletül a ki tudja hányadik rakétára, hosszú kék
                        fénykígyó kúszott fel távol a sötét mennybolt közepéig... Azután még
                        egy...</p>
					<p>Harsogó örömüvöltésbe tört ki a század. Az emberek ujjongva ölelgették
                        egymást, sapkáikat a levegőbe dobálták. Egymás után lőttek a világító
                        pisztollyal, és mindegyikre érkezett a távolból egy kék fénykígyó
                        feleletül...</p>
					<p>Aut-Taurirt adja a jelzést!</p>
				</div>
				<div type="chapter">
					<head>3</head>
					<p>Messze voltak még az erődtől. Eddig nem tévesztették el az irányt. Az út volt
                        ilyen lehetetlenül hosszú.</p>
					<p>Mikor Finley hadnagy ismét odaért a sor mentén Galambhoz, a katona kilépett
                        eléje vigyázzállásba:</p>
					<p>- Nos? - kérdezte Finley. - Jó katona vagy! Kérhetsz valamit.</p>
					<p>- Egy pajtásom nagybeteg, és szeretném, mon adjudant, meglátogatni a
                        kórházszekéren. Szegény úgyis egyedül van.</p>
					<p>- Ezt honnan tudod?</p>
					<p>- Már régen látom, hogy az orvos meg a szanitéc elöl vannak a kapitány úrnál.
                        Másnak meg nem szabad a szekérre szállni. Dél óta nem volt, aki vizet adjon
                        szegénynek, vagy a sebét bekösse.</p>
					<p>- Eredj! Altiszt! Ez az ember engedélyt kapott rá, hogy a szekéren ápolhassa
                        a barátját. Vegye be a napiparancsba!</p>
					<p>Ezzel lehetetlenné tette, hogy az orvos, akinek feljebbvalója volt Finley,
                        lezavarja a szekérről Harrincourt-t.</p>
					<p>Galamb boldogan indult el a kocsi felé. Elsősorban kedvelte a Kölyköt, azután
                        pedig most már foglalkoztatta fantáziáját az ügy. Itt van például a nő.
                        Világos, hogy az is ugyanabban az ügyben settenkedik, amiért Kölyökre
                        rálőttek. Sőt Troppauerre is rálőttek. Mi köze lehet az elszánt költőnek
                        ehhez az ügyhöz?</p>
					<p>Nyilvánvaló, hogy néhány gyilkosság, egy katonai titok és sok alattomos ember
                        rejtélyének kulcsa: a Kölyök! De most már nem lesz hanyag. Felhágott a
                        kerékagyra, és belépett a szekér ponyvája alá. Visszahőkölt, és dermedten
                        állt meg. A Kölyök ott feküdt az ágyon holtan.</p>
					<p>Megölték.</p>
				</div>
			</div>
			<div type="group">
				<head>Tizennyolcadik fejezet</head>
				<div type="chapter">
					<head>1</head>
					<p>Már órák óta halott volt. Egészen különös módon ölték meg. Hat vagy nyolc
                        vörös pontot találtak a testén. Hogy ez mitől származott, azt nem tudták
                        megállapítani. Csípésnek, horzsolásnak tűnt fel. Csak a bőrfelületén
                        látszott, mintha két ujjal megcsípték volna néhány helyen. A test pórusain
                        néhány helyen vér szivárgott, egészen apró cseppekben, a bőrön
                        keresztül.</p>
					<p>- Ilyen tünetről tanultam, de ez nem azonos eset - mondta az orvos. - A
                        dél-amerikai korallkígyó csípésétől az áldozatnak elzáródnak a főerei, és a
                        vér, miután felgyülemlett az artériában, kinyomul a pórusokon. De ezen az
                        emberen nincs kígyómarás, és nem Dél-Amerikában vagyunk. Egy bizonyos,
                        megölték.</p>
					<p>Galamb ismét gyanún felül állt. Mikor ő a sátorba lépett, a Kölyök már régen
                        halott volt.</p>
					<p>A tisztek sötét pillantással méregették Galambot. Jól tudták, hogy ez a
                        század furcsa embereket is rejtegethet. Figyelmeztették őket fentről,
                        mielőtt elindultak, hogy a gyanús egyénekre nagyon vigyázzanak...</p>
					<p>- Vasra kell veretni... - mondta Gardone, mikor Finley jelentette neki az
                        esetet. - Kihallgatjuk, és erős fedezettel Timbuktuba küldjük, a
                        haditörvényszékhez.</p>
					<p>- Milyen jelentéssel? Hogy a puskájával lőttek, amikor nem volt ott? Megöltek
                        egy beteget, akihez látogatóba ment?</p>
					<p>- Nem kell ügyvédeskedni! Ez katonaság. Akkor már nem küldhetjük sehová, ha
                        felrobbantja az épülő műutat vagy a lőszerraktárt.</p>
					<p>- Ha nem veszed rossz néven, kapitány úr, erről lebeszélnélek. Kérdezzük ki
                        elsősorban az őrmesterét! A haditörvényszék csak akkor tehet vele valamit,
                        ha módot adsz rá, hogy vádat emeljen.</p>
					<p>- Csak ne okoskodj - felelte Gardone, mert az erőd közelsége visszaadta
                        elbizakodottságát, és szégyellte, hogy a biztos halál tudatában gyengének
                        mutatkozott.</p>
					<p>- Az őrmestert mindenesetre meghallgatom, azután majd úgy intézkedem, ahogy
                        azt speciális, magasabb katonai szempontok pillanatnyilag előírják.</p>
					<p>Jött Latouret.</p>
					<p>Elmondta, hogy Harrincourt altiszti iskolába járt, de szökés miatt megvonták
                        tőle kedvezményes beosztását. A menetelést úgy bírja, mint aki már járt
                        Afrikában, de ezt tagadja. Katonai magatartása ellen nem eshet kifogás,
                        legfeljebb egy-egy altiszt sérelmezi, hogy néha „öregem”-nek szólítja
                        őket...</p>
					<p>- Na látod!... - mondta diadalmasan Gardone. - Az illető újoncnak áll be,
                        pedig a chef szerint nyilvánvaló, hogy járt Afrikában. Ez igazolja gyanúmat.
                        Latouret őrmester! Az illetőt tartsa szemmel. Kemény szolgálatot osszon ki
                        rá! Semmi baja nem lesz, ha ez a gyanús fickó nem bírja a fáradalmakat...
                        Rompez!</p>
					<p>Finley hallgatott, és Latouret kiment.</p>
					<p>- Persze te másképp tettél volna... - mondta fölényesen a kapitány. - Jegyezd
                        meg, barátom, hogy a katonaságnál néha kegyetlenül elővigyázatosnak kell
                        lenni. Itt a gyanús alakok olyan beosztást kapnak sorban, hogy elpatkolnak.
                        Ilyesmit vártak tőlem odafent, mikor megbíztak a különleges
                        feladattal...</p>
					<p>Mivel Finley még mindig nem szólt semmit, hivatalosabban folytatta:</p>
					<p>- Intézkedj, hadnagy úr, hogy ez a banda tisztességesen felfejlődjék, és ne
                        úgy vonuljon be az erődbe, mint valami cigánykaraván! Mert azt meg kell
                        mondanom, hogy mialatt gyengélkedtem, a rend úgyszólván teljesen
                        felbomlott. Sajnos nem tudok mindenhol magam ott lenni...</p>
					<p>Finley összecsapta a bokáját, és ment.</p>
					<p>Az őrmester jelentett a sátor előtt:</p>
					<p>- Négy tífuszgyanúst előírás szerint hátrahagyok, hogy a helyőrségből
                        intézkedjenek majd elkülönítésükről.</p>
					<p>- Hogy akarja hátrahagyni őket?</p>
					<p>- Bardával, gyógyszerrel és élelemmel. Harrincourt közlegény felügyelete
                        alatt.</p>
					<p>Finley tetőtől talpig végigmérte az őrmestert, és megvetően mondta:</p>
					<p>- Szabályszerű. Rompez!</p>
				</div>
				<div type="chapter">
					<head>2</head>
					<p>Finley nem lett volna dühös, ha tudja, hogy Galamb mennyire örül a kegyetlen
                        szolgálatnak. Hohó! Hiszen itt tífuszt lehet kapni! Elsőrangú haláleset a
                        hivatás teljesítése közben!</p>
					<p>A többiek már a távolban menetelnek Aut-Taurirt felé. Hajnalodott, és ő ott
                        ült a sátor előtt. Bent a négy beteg.</p>
					<p>Borzasztó nyomás ült a szívén. Megszerette a Kölyköt. Istenem... Istenem...
                        szegény... De csúf, rossz élete volt, és milyen szörnyű, gyalázatos módon
                        ölték meg ezt a kedves, ijedt fiút... De most már nem hagyja annyiban!
                        Olvasott ő épp elég detektívregényt ahhoz, hogy tudja, mit kell tenni.
                        Nagyon egyszerű:</p>
					<p>Elsősorban következtetni kell. Mégpedig vaslogikával.</p>
					<p>Nézzük csak! A fiút csak ez a Laporter ölhette meg. Ki lehet Laporter?
                        Vaslogikával kell kitalálni.</p>
					<p>Nem megy.</p>
					<p>Na jó, ezt nem kívánhatjuk még egy detektívtől sem. Lehet, hogy a nő keze van
                        a dologban. Ki lehet ez a nő? Mindegy. A nő nem ölt meg senkit. Nagyon
                        egyszerű és logikus, ha kell, vaskövetkezetességgel bebizonyítja. Nagyon
                        egyszerű... Miért nem ölte meg Kölyköt ez a nő? Válasz: Mert nem ölte meg és
                        kész. Tehát ki ölte meg? Laporter. És kicsoda Laporter? Ennek a grófnak van
                        olyan úri lakáj képe, és settenkedik a szekér körül... Hm... Ez tehát a
                        vaslogika első számú közellensége: a gróf.</p>
					<p>Most egyszerre új ötlete támadt. Hopp! Megvan! Őt itt már több alkalommal
                        összetévesztették egy őrnaggyal. Bizonyos Yves nevűvel. Mi következik ebből?
                        Hogy itt a légióban van egy álruhás őrnagy. Marhaság. Miért járjon egy
                        őrnagy bakaruhában, amikor lovon is mehet, ha a saját uniformisát veszi fel?
                        Igen, de ez egy titkos őrnagy. Nyomoz. Laporter után!...</p>
					<p>Megvan!</p>
					<p>Ez az őrnagy látta, hogy összetévesztik valakivel, és hagyta nyugodtan, hogy
                        tévedjenek. Így mindenki őt szekálja, mialatt az őrnagy távolról figyel.</p>
					<p>De ki lehet az őrnagy?</p>
					<p>Most nézzük meg először az órát. Nézzük meg, hátha valami okirat van eldugva
                        benne...</p>
					<p>Kinyitotta az órát. Semmi. Közönséges, vacak, régimódi óra. Felnyitotta hátul
                        is a fedelét, de csak a szerkezetét látta. Elöl a számlapra valami súlyos
                        tárgy hullhatott valamikor, mert nyolc-tíz helyen elrepedt. Végeredményben
                        megállapította, hogy semmit sem rejtettek el benne.</p>
					<p>És mégis. Ez az óra irtózatosan sokat jelenthet. Most már biztos.</p>
					<p>Összegezzünk tehát: meg kell tudnia, hogy melyik katona Laporter, ki az
                        őrnagy és ki ez a nő aki nagyon szép, különösen, ha dühös.</p>
					<p>Laporter lopta el az inget és az órát.</p>
					<p>Az őrnagy az, aki visszalopta ezeket a holmikat. Ez bizonyos... Meg kell
                        tudni, hogy ki az, aki visszalopta az inget.</p>
					<p>- Visszaadni. Harrincourt-nak... az inget.</p>
				</div>
			</div>
			<div type="group">
				<head>Tizenkilencedik fejezet</head>
				<div type="chapter">
					<head>1</head>
					<p>...Máris beugrott a sátorba. Négy lázas, hánykolódó beteg feküdt ott.
                        Mindegyiknek tüzelt az arca...</p>
					<p>Biztos, hogy az egyik az őrnagy.</p>
					<p>Aki az ingről tud!</p>
					<p>...Nézzük csak! Ez itt jobboldalt a derék dr. Minkusz. Na, ez ugyan nem az
                        őrnagy. Iszákos, nehézfejű, mindig álmos alak. Ennek nincs köze ilyen
                        kémkedési ügyekhez. Ez itt mellette egy berber. Hátravan tehát a másik két
                        beteg: Hlavács, a cipész, és Rikajev, a dán borbély.</p>
					<p>Várt.</p>
					<p>Nemsokára megszólalt Hlavács:</p>
					<p>- Harrincourt... inge...</p>
					<p>Hlavács: Yves őrnagy!</p>
					<p>Bravó, Galamb! Most közelebb jutottál a probléma megoldásához. A kis Hlavács,
                        aki cipésznek adja ki magát, alapjában véve őrnagy a francia hadseregben.
                        Mit tesz a szimat...</p>
					<p>Megitatta a betegeket. Puszta kézzel nyúlt hozzájuk. Otthagyták neki a
                        karbolt, de nem használta. Így csak megkapja a tífuszt. Az egyik beteg
                        zubbonyát felvette. A másiknak az ivópoharát használta. Ezzel legalább
                        húszmillió bacilust nyelt. Így. Most szépen vár, amíg szédülni kezd, és fáj
                        a feje. Az a tífusz.</p>
					<p>Kiült a sátor elé, és várt rá. Néhány órát ült így.</p>
					<p>Végre távol feltűnt egy menet. Egészségügyi katonák jöttek egy ponyvás
                        autóval. Finley hadnagynak a legelső dolga volt, amikor megérkeztek, hogy
                        intézkedjék.</p>
					<p>Először a betegeket rakták fel. Azután a sátrat és a holmit.</p>
					<p>Galamb a sofőr mellett ült. Azt remélte, hogy tífusza van már. Figyelte, hogy
                        mit érez. Csüggedten sóhajtott.</p>
					<p>Csak egyetlen rossz érzés sajgott benne.</p>
					<p>Nagyon éhes volt.</p>
				</div>
				<div type="chapter">
					<head>2</head>
					<p>Galamb nem ment fel a szobájába. Kisétált az erődből. Itt szabad kilépés
                        volt, mert hiszen az erődtől eltávolodni amúgy sem lehetett.</p>
					<p>Átsietett a portyázókhoz. A nő vagy a kígyóbűvölő csak ott lehetett. A
                        katonák között nem rejtőzhettek útközben. Sorra vette a tábort. Minden egyes
                        embert megnézett, minden sátorba bement. Sehol sem találta őket. De hát a
                        levegőn át csak nem közlekedhetik a nő egy szál lovaglóruhában! És hová
                        tűnhetett a sivatagból a varázsló? Az sem szállt fel talán luftballonon? A
                        mindenségit!</p>
					<p>Egy bizonyos volt. Itt nem bújhattak el sehol, a katonák között viszont
                        nincsenek. Egy szakállas arab szólította meg a kóválygó légionistát.</p>
					<p>- Mit keresel, uram?</p>
					<p>- A kígyóbűvölőt.</p>
					<p>- Aki Murzukban jósolt a ruminak?</p>
					<p>- Azt hát.</p>
					<p>- Nem jött velünk. Ott maradt Murzukban.</p>
					<p>- Körösztapád... Az maradt Murzukban az egész családjával! Én beszéltem
                        útközben a varázslóval!</p>
					<p>- Kizárt dolog, uram...</p>
					<p>Hm... Ez egy kész bolondokháza. De itt a vén kávéfőző! Az is benne van a
                        társaságban! Aki leöntötte kmirhával, hogy becsapja a viperát.</p>
					<p>- Mondd csak kedves barátom, ismered te a kávéfőzőt, aki veletek utazik, és
                        mindenütt feketét főz?</p>
					<p>- Abu el Kebirt?</p>
					<p>- Igen. Abu el Kebirt! Az a vézna, gyulladt szemű nebuló... Hol van?</p>
					<p>- Szegény... Tegnap éjjel meghalt... De rumi úr... ilyen csúnyán
                        káromkodni...</p>
					<p>Hátat fordított. Elég volt. Ez meghaladja egy mesterdetektív képességét.
                        Slussz. Nem lehet tovább. Az emberek egy része eltűnik, a továbbiak
                        meghalnak, mint ez az Abu el Kebir... Mindenki meghal, csak ő nem, akinek ez
                        olyan sürgős és fontos lenne...</p>
					<p>Utóbb kiderült, hogy felesleges volt aggódnia. Különlegesen kedvező alkalmat
                        kínált Aut-Taurirt mindazoknak, akik valamilyen oknál fogva szerettek volna
                        sürgősen meghalni.</p>
					<p>A helyőrség néhány száz méternyire a Niger vidéki őserdőtől, a puszta
                        sivatagban épült, és már a kora délelőtti órákban ötven fokig emelkedett a
                        hőség. Edzett trópusi ember számára is őrjítő volt az itt-tartózkodás. De
                        hogy a sivatagnak egy ismeretlen szerencsétlenségében is részesüljenek az
                        emberek, speciálisan ezen a helyen a közeli őserdőből dúsan hömpölygött a
                        rothadó mangrove-mocsarak bűze, a dzsungel penészes lehelete: kínzó főfájás,
                        csontot őrlő reuma, betegségek és miazmás gőzök... A szaharai hőség egyetlen
                        egészséges tulajdonsága, a szárazság, az sem volt meg itt. A dzsungel sűrű
                        párái nedves, rossz szagú rezgéssel terpeszkednek a forró erőd fölé.</p>
					<p>Galamb visszatért az erődbe. Az udvar úgyszólván teljesen üres volt. Felment
                        a legénységi szobába. Az emberek félholtan a kimerültségtől, aludtak. Ezeket
                        ugyan alaposan kifárasztotta a menetelés. De hol a csodában vannak az
                        idevalósi katonák?</p>
					<p>A napos tizedes valami táblázatot csinált az asztalnál, vonalzóval és tollal
                        húzta alá a sorokat.</p>
					<p>- Mondja, kérem, igaz az, hogy a most érkezett századon kívül itt nincs
                        katona?</p>
					<p>- Hát én mi vagyok? Gardedám? Marha!</p>
					<p>- És még hányan vannak altisztségeden kívül?</p>
					<p>- Ha nem számítom azt, aki holnapra meghal, akkor: én, az őrnagy, két altiszt
                        és kilenc közlegény meg én. Az összesen tizennégy.</p>
					<p>- Magát már egyszer mondta. Vagy két példányban intézkedik?</p>
					<p>A tempós beszédű, mély hangú, nyugodt tizedes felnézett, és szelíden csak
                        ennyit mondott:</p>
					<p>- Fogja be a pofáját!</p>
					<p>Azután gondosan odaillesztette a léniát, húzott egy sort, majd szótagolva
                        elmondta, amit írt:</p>
					<p>- Há-rom tisz-ta kö-peny. Pont.</p>
					<p>Galamb végigdőlt az ágyon. Igaz volt tehát, amit Murzuktól idáig szokásos
                        légiórémhírnek tartottak: Aut-Taurirtból senkit sem váltanak le. Már több
                        századot küldtek ki, és mindössze kilenc közlegény maradt életben. Hadnagy
                        egy sem...</p>
					<p>...Ezen a szomorú statisztikán tűnődött Gardone is. Ott állt az őrnagy előtt.
                        Delahay finom, vékony csontú, törékeny alkatú ember volt. Választékos modorú
                        katona, közelebb a hatvanhoz, mint az ötvenhez. Kényes ügyekben sokat adtak
                        a véleményére. Nyájas, apró arca olykor ravasz kifejezést vett fel, ilyenkor
                        malíciózus volt. Ezen a szörnyű helyen teljesített szolgálatot mint
                        parancsnok közel egy éve, de csak az utolsó hetekben lett beteg. Örökké
                        vidám arca bágyadt volt, bőre egészségtelen sárga színt kapott, és erőtlenül
                        ült egy fotelben, a bagószagú századirodában. Előtte Gardone állt.</p>
					<p>- És nem lehetne jobb egészségügyi felszereléssel segíteni ezen a helyzeten?
                        - kérdezte.</p>
					<p>Delahay fáradt arcán ravasz grimasz futott át:</p>
					<p>- De mennyire... Már magam is gondoltam ilyesmire. Kérünk a
                        hadtestparancsnokságtól egy kis magaslati levegőt. - Hogy ne sértse meg a
                        tréfával Gardone-t, nyomban hozzátette: - Nyugodjunk bele, barátom, hogy a
                        földnek van néhány pontja, ahol nincs megfelelő környezet arra, hogy az
                        emberek életben maradjanak. Katonáknak lehet arrafelé dolguk, és akkor nem
                        szabad a részletkérdésekkel törődni. Ez a helyzet itt is...</p>
					<p>Gyenge volt, és különben is ritkán szokott sokat beszélni. Elhaló hangon
                        hagyta abba, és lehunyt szemmel hátrahajtotta a fejét. Gardone idegesen
                        járkált.</p>
					<p>- Csak azt csodálom, hogy az emberek itt engedelmesen százszámra meghalnak,
                        és sohasem fordult elő lázongás.</p>
					<p>- Nem lehet... lázadás... A hátsó erőd... udvarban... van egy páncélszekrény,
                        amelynek - hihetetlenül bonyolult kombinációs zára van... Nyolc betű és
                        nyolc szám... A páncélszekrényben van a vízcsap... Mindennap kétszer... egy
                        órára... én magam kinyitom... Rajtam kívül egy tiszt ismeri... a
                        kombinációt... Ha az adjutánsom és én hirtelen meghalunk... akkor huszonnégy
                        órán belül... szomjan hal a helyőrség, és szomjan hal valamennyi rab... Mert
                        az erdőbe is innen vezet egy elágazó cső.</p>
					<p>- És hol van az adjutáns? - kérdezte Gardone kissé hökkenten. Delahay nyomban
                        látta, hogy gyáva emberrel van dolga.</p>
					<p>- Én vagyok az utolsó tiszt az erődben - felelte. - Az adjutánsom tegnapelőtt
                        meghalt.</p>
					<p>- Akkor mondd gyorsan... - kiáltotta Gardone, elrémülve a gondolattól, hogy a
                        beteg öregember minden pillanatban meghalhat, és magával viszi a sírba a
                        vízcsap páncélszekrényének a nyitját.</p>
					<p>- Miután most két tiszt van, mert olyan állapotban vagyok, hogy helyettes
                        parancsnokról is gondoskodnom kell, neked és Finleynek egyszerre mondom
                        meg.</p>
					<p>Gardone nagyokat nyelt. Csak jönne már az az átkozott Finley! Hiszen az a
                        vén, beteg ember minden pillanatban meghalhat.</p>
					<p>- Talán mégis jobb lenne, ha megmondanád őrnagy úr...</p>
					<p>- Minek? Én még elhúzom egy ideig... Azután... itt nem szabad visszariadni a
                        haláltól. Ezer formában les rád naponta...</p>
					<p>A kapitány nagy megkönnyebbülésére belépett Finley.</p>
					<p>- Kérlek, Finley, az őrnagy úr a kombinációs zárról akar közölni
                        valamit...</p>
					<p>- Igen, igen... - mondta Delahay, és lassan kiválasztott sovány, apró
                        ujjaival egy szivart a tárcájából. Levágta gondosan a végét, és rágyújtott.
                        Azután Finleyhez fordult:</p>
					<p>- Finley... Finley... Te nem vagy francia?</p>
					<p>- Az apám angol volt, de én már Franciaországban születtem.</p>
					<p>Ebben a barnára sült, markáns arcú, szigorú szemű tisztben volt valami
                        különös keménység. Az orrcimpái sokszor rezdültek meg a visszafojtott
                        indulattól.</p>
					<p>- Kérlek, Finley - mondta Gardone. - Az őrnagy úr közli velünk egy zár
                        kombinációját, amely a vízcsaphoz...</p>
					<p>- Igen... igen... - legyintett az őrnagy. - Ami az itteni viszonyokat illeti,
                        a gyarmati hadsereg szemétjét küldik ide Aut-Taurirtba. Ezenfelül rabok... a
                        létszámukat nem tudjuk. Közéjük vegyülni nem ajánlatos. A mérnököket
                        valahogy megtűrik.</p>
					<p>- És nem lehet rendet teremteni?</p>
					<p>- Mi behajtjuk a rabokat az őserdőbe, de utánuk menni nem tudunk... - Gardone
                        megremegett, mert az őrnagy felsóhajtott, tenyerével a mellét dörzsölte és
                        egy undorodó szájmozdulattal elnyomta a szivarját.</p>
					<p>- Az őserdőt nem hagyhatják el, mert egy órára való élelmük és ivóvizük
                        sincs. Az utat építeniük kell, különben nem kapnak enni meg inni... De
                        bemenni közéjük vizsgálatot folytatni, büntetni... lehetetlen. Én fáradt
                        vagyok és gyönge. Nektek kell intézkedni. És mindig azt teszitek, amit
                        akartok, és amit jónak láttok. Idő és emberélet nem számít. Aki idejött, ha
                        rab, ha közlegény, ha kapitány, bevágta maga mögött az ajtót - mondta az
                        őrnagy. Azután felírt valamit egy papírra. - Ezt nyomban meg kell
                        tanulnotok... Sehova sem szabad felírni... A kombináció titka jelenti a
                        hatalmat... a helyőrség felett... ha kiszivárog, ha megtudják... akkor
                        végeznek velünk...</p>
					<p>Finley mindössze ránézett a lapra. Gardone sokáig járkált fel és alá, hogy
                        megtanulja. De másnap csak Finley segítségével tudta kinyitni a
                        vízcsapot...</p>
				</div>
			</div>
			<div type="group">
				<head>Huszadik fejezet</head>
				<div type="chapter">
					<head>1</head>
					<p>Reggel ötkor sorakozó. Latouret kijelölte az őrséget, beosztotta az embereket
                        szolgálattételre, és összeállította a corvée-t.</p>
					<p>Ez volt a legrosszabb szolgálat. Az őserdei műút kezdeténél őrizni a
                        rabokat...</p>
					<p>A corvée, ötven ember, teljes harci felszereléssel. Három szakasz, nyolc
                        óránként váltja egymást. Elfoglalnak egy pozíciót a műút kezdeténél, a
                        sivatag és az őserdő között, szemmel tartják a rabokat, és a parancsuk úgy
                        szól, hogy: a legcsekélyebb zavar esetén lőni. Ők vigyáznak, hogy a rabok
                        nyolc kiküldöttje átvegye az ellátást és egyéb holmit. Ha nyolcnál több rab
                        közeledik a corvée-hoz: lőni.</p>
					<p>A leapadt létszám mellett valamennyi altiszt és közlegény (nem több húsz
                        embernél) a corvée-hoz volt beosztva. Az igazi őrség mégiscsak a víz és az
                        élelem volt, amelyből a rabok nem tartalékolhattak. Mert az őrségtől távol,
                        benn az erdőben azt csináltak a foglyok, amit akartak.</p>
					<p>Ha légionistát avval büntettek, hogy a rabok közé küldték, ez egyértelmű volt
                        a halálos ítélettel, mert ha eltűnt a corvée szeme elől, a foglyok
                        agyonverték. Ezt jól tudták itt a katonák, és ha valakit mondjuk egy hét
                        travaux forcés-val büntettek, visszatartották az azonossági plakettjét. Ha
                        lejárt a büntetése, akkor beírták a helyőrség naplójában, hogy az ilyen és
                        ilyen számú közlegényt elhalálozása miatt törölték a század létszámából.</p>
					<p>A corvée fásultan üldögélt teljes felszereléssel az udvaron, amikor
                        felharsant az olasz Battista káplár hangja:</p>
					<p>- Debout! En route! En avant, marche!</p>
					<p>Vonult az ötven ember.</p>
					<p>Az egyik hadnagy, Hilliers a rabok közé ment. Az útépítéshez hozták, műszaki
                        tiszt volt. Delahay figyelmeztette, hogy legyen kedves a rabokhoz és
                        igyekezzék jóba lenni velük. Mert a mérnököt nem ölik meg. Arra szükség van
                        az építéshez, de azért őt sem védheti meg más, mint a rabok jóindulata.</p>
					<p>A corvée átadja a reggelit. Nyolc rab mogorván tolja el a kiskocsin,
                        tisztelgés nincs. Ellenséges pillantások.</p>
					<p>A forró napon embertelenül szenved az őrség. A dzsungelből millió szúnyog jön
                        ki, és legyek raja zsong az ételmaradékok között. Elviselhetetlen. Mindenki
                        vérzik a moszkitók csípésétől.</p>
					<p>Kinint osztanak. Galamb titokban kiköpi. Így biztosan maláriás lesz. Örömmel
                        tűri a szúnyogcsípéseket. Kizárt dolog, hogy ne legyen közöttük
                        maláriaterjesztő.</p>
					<p>A büdösség szörnyű. A rabok felől pestises szag árad. Rongyokba burkolt
                        csontvázak ténferegnek, kopácsolnak a táborban. Most itt elöl kezdenek
                        működni. Nézd csak... A kabátujjakból fehér sétapálcák lógnak ki kar
                        helyett és a pofacsontjuk úgy kiszögell, mintha át akarná döfni a puszta
                        bőrt, ami még rajtuk maradt...</p>
					<p>Galamb mellett Kréta állt. Sárgán és hülyén, de nyugodtan. Őt irigylik a
                        katonák, mert a paralitikus elhalt idegrendszere nagymértékben érzéketlen a
                        testi kínokkal szemben...</p>
					<p>- Vedd be a kinined! - kiabál rá Kobienszki káplár a hülyére.</p>
					<p>- Köszönöm, nem fáj a fejem...</p>
					<p>Kobienszki belevág Kréta arcába. Galambnak ökölbe szorul a keze...</p>
					<p>- Vedd be, mert széttöröm a fejedet!</p>
					<p>- Akkor fájni fog - vigyorog a hülye, vérző orral. Galamb kilép a sorból,
                        feszesen.</p>
					<p>- Alázatosan jelentem, a bajtárs gyengeelméjű.</p>
					<p>- Mi?! Te jelentesz?!... Te... kiállsz a corvée-ból? - A káplár felemelte az
                        öklét, de Galamb keze kissé lecsúszik a puskaszíjon, mintha súlyba készülne
                        a fegyverével. Kobienszki jó emberismerő, tudja, hogy ha üt, akkor ez a
                        puska lerepül a vállról, és beléje szalad a szurony...</p>
					<p>- Már bevettem a kinint... - jelenti Kréta vigyorogva. De Kobienszki
                        elordítja magát:</p>
					<p>- Gamberics! Pelli! Hammer és Bouillon! A moi! - Négy régi ember volt.
                        Nyomban odajöttek egy altiszttel. - Lefegyverezni ezt a közlegényt és gúzsba
                        kötni!</p>
					<p>Galamb nyugodtan tűrte mindezt. Odadobták a porba. Leesett a kepije, de nem
                        tette fel senki. Úgy feküdt, fedetlen fővel a perzselő napon.</p>
					<p>- Négy ember vigye az erődbe! Egy óra kikötés... - mondta keményen. -
                        jelenteni az őrmesternek, hogy elhagyta a corvée-t!</p>
				</div>
				<div type="chapter">
					<head>2</head>
					<p>A legénység undorral nézte az ablakból a megszokott látványt. Az udvar
                        közepén a napon, derékig levetkőztetve, egy oszlophoz kötötték Galambot.
                        Hátul összehurkolt csuklóinál fogva felhúzták, hogy éppen csak lábhegye
                        érintette a földet, azután megerősítették a kötelet.</p>
					<p>Tizenöt perc múlva elájult. Akkor leoldozták, végigöntötték. Egy óra alatt
                        négyszer ájult el, és négyszer kezdték elölről az egészet. Azután felvitték
                        a szobájába, és az ágyra dobták. Latouret kemény arckifejezéssel nézte végig
                        a büntetést. Most fekhet félholtan a pimasz. Majd ha estig nem tér magához,
                        egy napra a gyengélkedőbe mehet...</p>
					<p>Nem hitt a szemének, amikor tizenöt perc múlva bement a kantinba, és ott ült
                        Galamb egy üveg bor előtt, vidáman szájharmonikázva...</p>
					<p>- Közlegény! - ordította Latouret.</p>
					<p>Felugrott. Az őrmester csendesen folytatta:</p>
					<p>- Ide hallgasson, közlegény. Magát Kobienszki feljelentésére két nap
                        pelote-ra terjesztettem fel, de a kapitány úr hozzácsapott még három napot,
                        dupla megterheléssel és két óra futólépéssel...</p>
					<p>Ilyen büntetés nem létezett. Ezt senki sem bírhatta ki. Eredetileg a pelote
                        naponta egyszer víz és kenyér, délben egy órát futni, húsz kiló kővel a
                        hátizsákban. Gardone azonban, aki Galambot mint gyanús embert el akarta
                        pusztítani, negyven kiló követ, öt napot és két óra futást rótt ki. Latouret
                        várta, hogy a közlegény vidám arca megrándul. Tévedett. A csodába! Hiszen
                        felragyog a szeme, és vigyorog.</p>
					<p>- Mit röhög! Ember! Ettől elpatkol!</p>
					<p>- Alázatosan jelentem, köszönöm a büntetést.</p>
					<p>Belökték a cellule-be, egy piszkos, nedves verembe. Pad nincs a cellule-ben.
                        Most csakugyan el fog patkolni, és megszabadul ettől a homályos mesétől.
                        Végre is mi köze egy halott embernek ilyen szövevényes svindler
                        históriákhoz? Ő azért jött ide, hogy a tízezer dolláros kötvényt
                        hozzátartozói örököljék. Ez meg fog történni azon nyomban, ahogy agyvérzést
                        vagy tüdőembóliát kap a napon, és kész. Hála a kapitánynak, megoldotta a
                        problémát. Azért a profosz által hozott kininadagot ismét eldobta. Pedig
                        most már nem is szükséges maláriát kapni. A pelote is elég lesz. De ami
                        biztos, az biztos! Kinin nem kell!</p>
					<p>Délben ötven fok volt, amikor Battista tizedes elharsogta:</p>
					<p>- Pas de gymnastique... en avant... marche!</p>
					<p>Futott a napon. Egész könnyen ment. A legénység elszörnyedve látta az
                        ablakból, hogy teljes háromnegyed órát fut, és csak akkor esik össze. De már
                        tíz perc múlva fut tovább. Uramisten: teljes félórát. Azután háromszor
                        tizenöt percet. Latouret valahol a raktárban ült ezalatt, és komoran
                        pipázott.</p>
					<p>Hogy mit gondolt közben, azt nem lehet tudni.</p>
					<p>Két legény mint valami rongyot vitte be az egyesbe, és odadobta a piszkos
                        földre a csuromvizes, ájult embert.</p>
					<p>Latouret látta másnap, amikor elővezették. Most végre letört a fiú! Az arca
                        beesett, a szeme fáradt, és rekedten jelentkezik...</p>
					<p>- Hé! Maga hencegő alak! - szólt oda neki. - Egy napra kérheti a büntetés
                        felfüggesztését, ha vallásos ember: holnap áldozócsütörtök van.</p>
					<p>- Köszönöm, mon chef! Nem kérem a büntetés megszakítását, a cellámban fogok
                        imádkozni.</p>
					<p>- Hát akkor... pas de gymnastique! Maga!... Maga... ilyen alak gebedjen meg!
                        - mormolta dühösen, és lesietett a raktárba pipázni. - Hát ez nem törik meg
                        soha... ez a... ez a...</p>
					<p>Két nap múlva már ötpercenként elájult, és érezte, hogy a szíve, az
                        érrendszere, a tüdeje teljesen kimerült. Holnapra vége a heccnek... Anette
                        húga és az édesanyja ezután nyugodtan élhetnek.</p>
					<p>Forró, büdös éjszaka volt. Aléltan hevert a piszkos kövön. Egy patkány
                        rágcsált valahol.</p>
					<p>Isten veled, te szép kis rejtély... Hogy is van? A halott ember körül
                        eloltogatja egy tiszt a villanyt... Lambertier a szökőkútnál várja, és
                        Macquart ugyan nem jött el... de sebaj!</p>
					<p>Csak a nőt látná még egyszer... Ez a nő, ez más, ez... ez szép! Legalább
                        énekelne még egyszer... Ekkor kinyílt a börtönajtó, és Galamb örömmel
                        konstatálta, hogy íme, megőrült, és nyomban vége, mert az ajtón az arab
                        kávéfőzőt látta belépni...</p>
					<p>Abu el Kebirt, aki meghalt!</p>
				</div>
			</div>
			<div type="group">
				<head>Huszonegyedik fejezet</head>
				<div type="chapter">
					<head>1</head>
					<p>Csuromvizesen, lihegve feküdt a verejtékben, és nézte... Szólni alig
                        tudott... A kávéfőző most odamegy a pelote-hátizsákhoz... A hold betűz az
                        ablakon... Tisztán látni a trachomás szemét, hosszú, ősz szakállát... Nézd
                        csak... A köveket kiteszi egy batyuba.</p>
					<p>Hé!... Hát ez mi? Most fadarabokat rak a kövek helyére a pelote-ba.</p>
					<p>Összeszedte minden erejét, és feltápászkodott.</p>
					<p>- Nem... mész onnan... te taknyos!</p>
					<p>Abu el Kebir ajkához emelte az ujját... Azután a köveket a batyuval a hátára
                        vette, és kisurrant.</p>
					<p>Galamb nem bírt mozdulni... de ez... hát ezt mégsem lehet... Na, mindegy.
                        Majd szól az őrvezetőnek, hogy adják vissza a köveit.</p>
					<p>Elaludt.</p>
					<p>Mikor felrázták reggel, zúgó fejjel, támolyogva állt lábra. Na. Ma vége van.
                        A buta álmára még emlékezett. Abu el Kebir, a halott kávéfőző a kövekkel...
                        Az őrvezető fogja a zsákot, és a hátára teszi...</p>
					<p>Mi ez? Hiszen alig van súlya! Negyven kiló kő, és nem is érzi. Pedig a zsák
                        éppúgy dudorodik...</p>
					<p>Hát ezt nem lehet, kérem... hagyják őt meghalni. Dühösen fordult az őrvezető
                        felé, és...</p>
					<p>Battistának fenyegetően villant a szeme, miközben szíjazta a hátizsákot, és
                        rámordult a foga között:</p>
					<p>- Hallgass, kutya... mert!...</p>
					<p>Kérem...</p>
					<p>Az más. Feleselni itt nem nagyon lehet, és ha az őrvezető is benne van néhai
                        Kebir disznóságában, akkor sajnos hallgatni kell, mert különben Battista
                        travaux forcés-ra megy.</p>
					<p>A pehelykönnyű, hatalmasan dudorodó zsákkal kilépett az udvarra. Szép dolog,
                        mondhatom... Egy légióban ilyesmi... Korrupció, panama és szélhámosság!
                        Pfúj! Meggondolhatta volna, mielőtt ide jött elhalálozni. Hiszen ezek a
                        biztosító malmára hajtják a vizet... Szent Isten! Itt mindenki szájtátva
                        nézi, mert ő úgy fut, mint valami zerge... Nana... ebből nagy baja lehet
                        Battistának... Elvágódott.</p>
					<p>Minden meggyőződés nélkül feküdt, lehunyt szemmel. Később ismét futott.
                        Miután visszavitték a börtönbe, tíz perccel később megjelent Battista egy
                        nagy tál étellel és borral. Valamit mondani akart, hogy őt éheztetni kell,
                        kenyéren és vízen! De Battista szeme ismét villant:</p>
					<p>- Ha kinyitja a száját, levágom... maga... maga... disznó!</p>
					<p>Amikor kitöltötte a büntetését, Latouret maga elé rendelte. Uram, Atyám!</p>
					<p>Ez hízott!</p>
					<p>- Rompez! ... Rompez, gazember, mert... széttiprom!</p>
					<p>„Csak tudnám, hogy miért olyan gorombák” - gondolta, miközben a
                        szájharmonikájáért ment a legénységi szobába. Hát igazán, mit csinált ő,
                        hogy így szidják és fenyegetik?</p>
					<p>Kifújta a szájharmonikáját, eldobta a kininadagját, és a kantinba ment.</p>
				</div>
				<div type="chapter">
					<head>2</head>
					<p>Az emberek csendben ültek. Ez volt a gyarmat legsivárabb, legcsendesebb
                        kantinja. A corvée, az egyhangúság, az őrjítő hőség letargikus félholtakká
                        tette a katonákat. Megszámlálhatatlan sokaságú légy döngött a
                        helyiségben.</p>
					<p>- Halló, uraim! Hiszen ez itt nem is kantin, hanem gyászülés. - Galamb élénk
                        kiáltása szinte szétfröcskölte a forró, nyomasztó levegőt. Az emberek
                        megmozdultak. Azután felhangzott a szájharmonikán, hogy:</p>
					<p>
                        „Le sac, ma foi, toujours au dos...”
                    </p>
					<p>Néhányan énekeltek. Még a hülye Kréta is vigyorogva mozgatta a kezét. Olykor
                        felrikkantott. Ezen mindenki nevetett. Pedig tragédia nélkül ez a nap sem
                        múlt el.</p>
					<p>A párás, dögletes, pipafüsttől súlyos esti kantingőzben félájultan főttek az
                        emberek.</p>
					<p>Behallatszott az induló corvée trombitája. És nyílt az ajtó...</p>
					<p>Troppauer rohant be... Riadtan, ijedten...</p>
					<p>- Fiúk... a puskám... eltűnt!</p>
					<p>Döbbenten hallgattak el. Ez a travaux forcés-t jelent. Biztosan és
                        menthetetlenül! A vastag költő szomorú bárgyú szemével tanácstalanul nézett
                        körül...</p>
					<p>Pencroft odadobott egy frankot a söntés bádogpolcára, és csendesen kiment.
                        Hildebrandt ülve maradt.</p>
					<p>- Micsoda hülyeségeket beszélsz?! - rivallt rá Galamb. - Mi az, hogy eltűnt a
                        puskád? Egy Lebel gyorstüzelő nem mesebeli tündér...</p>
					<p>- A... az állványra tettem. Most őrszolgálatra kell mennem, és... nem
                        találom... Eltűnt...</p>
					<p>Puskatus dobbant az ajtóban. Az őrség!</p>
					<p>- Közlegény! Nem jelentkezett a corvée-nál! Öt perc múlva munkaruhában
                        kihallgatásra megy.</p>
					<p>...Galamb szájharmonikája is elnémult. Legjobb barátja, a nagy fejű, vastag
                        költő délután elindult travaux forcés-ra!</p>
					<p>Két hetet kapott, de végre is mindegy. Első nap megölik. Latouret megengedte
                        neki, hogy utoljára még beszéljenek egymással.</p>
					<p>Galamb nem tudott szólni. Csak nyelt, mert valami fojtogatta a torkát, és
                        hosszasan szorongatta barátja kezét. Ez mosolygott. Széles, bohóc száját
                        megnyalogatta közben. Oly csúnya volt és oly kedves. Zavartan simogatta
                        kékes szőrzetét majomállkapcsán, egyik csámpás lábáról a másikra nehezedett,
                        végül átadott egy csomó írást Galambnak.</p>
					<p>- A műveim - mondta fennkölten, - száztíz válogatott Troppauer. Őrizd meg.
                        Ezzel tartozol az utókornak...</p>
					<p>- Debout! - kiáltott a káplár, és Troppauer elindult a corvée-val. Az
                        őserdőben kezdődő műútnál egyedül ment tovább.</p>
					<p>Néhány perc múlva eltűnt a szemük elől. Jól tudták: örökre.</p>
					<p>Troppauer csendesen kacsázott a műúton a dzsungel belseje felé. Hilliers
                        hadnagy éppen ellenőrizte, amint lerakják és kiöntik a hideg bitumen
                        burkolatot a letisztított földre.</p>
					<p>- Az ezernyolcszáz-hatvanötös közlegény két hét travaux-ra jelentkezik.</p>
					<p>A hadnagy beírta a noteszébe, és intett.</p>
					<p>- Menjen a bungalow-hoz.</p>
					<p>Ment...</p>
					<p>A nagy fák eltakarták a tiszt elől. Hilliers sóhajtott. Jól tudta, hogy a
                        katona eltűnik. Szörnyű. És nem lehet tenni semmit. Út kell mindenáron.</p>
					<p>...Troppauer már messziről látta a foglyok gúnyos és fenyegető csoportját a
                        sátorház körül álldogálni. Valami megszorította a mellkasát...</p>
					<p>Egy hatalmas alak a csoport szélen fenyegetően rázta az öklét messziről.
                        Tarzanszerű, félmeztelen ember volt, csontos, lóidomú fejjel és övig érő
                        Mikulás-szakállal. A kezében dorongot lóbált.</p>
					<p>- Fiúk! Egy katonával megint kevesebb... - kiáltotta a Tarzan. - De ezt
                        messzebb ássátok el, mert a múltkori idecsődítette a hiénákat.</p>
					<p>És elindult, hogy elsőnek üssön a közeledőre. Troppauer egy pillanatig arra
                        gondolt, hogy elfut. De hová? Körül az őserdő járhatatlan sűrűje. Ment
                        tovább, egyenesen.</p>
					<p>- Kutya! Piszok, véreb! - kiáltotta a Mikulás külsejű vadember, és felemelte
                        a dorongot. De valaki elkapta a karját, és mint valami kis csomagot dobta
                        félre.</p>
					<p>- Ezt az embert nem bántja senki!</p>
					<p>A darócba bújtatott, félig penészes csontvázak fenyegető rikácsolással
                        közeledtek...</p>
					<p>Barbizon, a korzikai bandita állt Troppauer előtt, kiterjesztett karral.</p>
					<p>- Ez volt az a katona, aki vizet adott, hogy megitassanak téged, Grumont. Ez
                        verte meg miattunk a goumier-t. Aki hozzányúl, azzal én végzek. A Madonnára
                        mondom...</p>
					<p>A korzikai fenyegetése magában véve még nem bizonyult volna hathatósnak. A
                        bozontos hajú Mikulás-Tarzan akkor torpant vissza, amikor azt hallotta, hogy
                        a katona megitatott egy rabot. Ezek a félholt idegbeteg alakok a szörnytett
                        és az érzelgés között ingadoztak hisztérikus lelkiállapotukban. Troppauert
                        vállon veregették, és vigyorogtak rá.</p>
					<p>A köpcös kihúzta magát, és legszélesebb mosolyával mondta:</p>
					<p>- Akkor, ha megengedik, felolvasom egy költeményemet - és kivett egy piszkos
                        lapot. - Hajnali rózsák a Szahara felett. Írta: Troppauer Hümér!</p>
					<p>A rabok rémülten álltak.</p>
				</div>
				<div type="chapter">
					<head>3</head>
					<p>Galamb véresre csípette magát a szúnyogokkal, és eldobta a kinint. Egyetlen
                        grammot sem szedett még. Rikajev már kininsüketséget kapott a sok malária
                        elleni védekezéstől. Galamb pedig csak hagyta, hogy csípjék a moszkitók,
                        mert tudta, hogy ha kórházba kerül maláriával, az már annyi, mintha
                        elpatkolt volna.</p>
					<p>De este a kantinban megint csak nem a láz kínozta, hanem türelmetlen éhség.
                        És mikor végre hozták a vacsorát, Rikajev egyszer csak lebukott a székről,
                        fél méterre dobta magát a hidegrázásban, és összeszorított fogai úgy
                        csikorogtak, mint amikor két érdes kavicsot dörzsölnek össze...</p>
					<p>Az orvos csak ránézett a dánra:</p>
					<p>- Malária... - állapította meg legyintve. És Rikajevet vitték...</p>
					<p>Becsületszavamra a sors ugrat - mondta magában elkeseredetten Galamb.</p>
					<p>Pedig meg kell halni! - ismételgette magában, és nagy falatokat nyelt le a
                        vacsorájából. Szegény Troppauer! A verseit eltette abba a viaszosvászon
                        zsákba, melyben Grison tárcáját őrizte és a csontlapot a 88-as számmal.</p>
					<p>Most Hlavács vánszorgott be a kantinba. Éppen hogy felgyógyult a
                        lázrohamából, amit tífusznak hittek. Odaült Galamb asztalához, némi
                        bűntudattal, szerényen. Hlavács igazán cipész volt. Két évvel ezelőtt
                        felgyújtotta a műhelyét, és biztosítási csalásért bezárták. Kiszabadulása
                        után a légióba állt, és nem is sejtette, hogy lopási ügyéből kifolyólag a
                        fantaszta Galamb egy valóságos, titkos őrnagyot sejt benne!</p>
					<p>Galamb összecsapta bokáját az asztal alatt, és kacsintott. Most jutott csak
                        eszébe, hogy Hlavácsot nem látta, mióta megtudta, hogy ő Yves őrnagy.
                        Persze, az állítólagos cipész ezt nem is sejti, mert lázas volt. Még egyszer
                        rákacsintott a cipészre, aki hökkenten nézte, azután közel hajolt, és a
                        fülébe súgta:</p>
					<p>- Mindent tudok...</p>
					<p>Hlavács halálsápadt lett... Most jön az ingügy!</p>
					<p>- Nem értem... - hebegte.</p>
					<p>Galamb megint kacsintott, és csak ennyit mondott jelentősen, halkan:</p>
					<p>- Az ing!... Elszólta magát lázálmában...</p>
					<p>Hlavács ajkai remegtek, és megkapaszkodott a székben.</p>
					<p>- Könyörgök... én, én... ha megtudják...</p>
					<p>- Megbízhat bennem... én rendes fiú vagyok... És kitűnő nyomozó... Ezt
                        elhiheti...</p>
					<p>- Kérem... - hebegte Hlavács -, nekem Spoliansky mondta... én igazán nem
                        tehetek...</p>
					<p>- Jó, jó... A fontos az, hogy ön adott esetben számíthat rám. Én kis híján
                        francia tengerésztiszt lettem. A kardbotomat elvették, de a hazaszeretetemet
                        nem. Vive la France... Pszt... - és szájára tette az ujját. - Én tudok
                        hallgatni. De megmondom: rám számíthat... Viszontlátásra... őrnagy úr!</p>
					<p>És kilebbent. Hlavács zsibbadtan ült, és verejtékét törölgette. Istenem...
                        Milyen bajba jön, ha ez az ember csakugyan megőrült.</p>
				</div>
			</div>
			<div type="group">
				<head>Huszonkettedik fejezet</head>
				<div type="chapter">
					<head>1</head>
					<p>Gardone kapitány arca is felvette azt a sárgásbarna, epeszerű árnyalatot,
                        amely az erős nap és a hevesen fellépő vérszegénység két ellentétes
                        színének, a sápadtnak és a barnának egy különös, viaszkreol vegyüléke. A
                        feje naphosszat zúgott, és sok pálinka tette csak elviselhetővé számára ezt
                        a halálos beosztást.</p>
					<p>Galamb valósággal mániája lett a semmittevésben, tehetetlen dühében,
                        ingerlékenységében. Még a sivatagban a fejébe vette, hogy „ezt a gyanús
                        egyént” elpusztítja. És egyre azt jelentik, hogy megúszta a halálos
                        büntetést! Dühöngött, hogy sok ráuszított altiszt dacára ez még él, itt,
                        ahol olyan könnyen osztogatják a halált. Minden elkeseredését levezette
                        ebben a gyűlöletben, amit valami gyanakvással magyarázott.</p>
					<p>Most is jön szemben. És fütyörészik! Rárivallt:</p>
					<p>- Közlegény! Hol a derékszíja?</p>
					<p>Szemben áll vele a forróságtól izzó erődudvaron.</p>
					<p>- Nem vagyok szolgálatban, mon commandant, - felelte Galamb.</p>
					<p>- Hol a derékszíja?</p>
					<p>- Paquetage után mindig száradni hagyom, hogy ne kenődjön el a viasz.</p>
					<p>- A szakaszvezetőnek jelenti, hogy derékszíj nélkül jött át az udvaron.
                        Rompez!</p>
					<p>Kobienszkinek már sok kellemetlensége volt azért, mert ez a légionista még
                        itt lábatlankodik. Értette ő jól a kapitányt, és hogy Galamb még élt, az
                        igazán nem az altiszt jóakaratán múlott.</p>
					<p>Dühtől eltorzult arccal hallgatta végig Galamb jelentését, azután ez a
                        torzulás átment egy állati vigyorgásba.</p>
					<p>- Hát most majd elbánok veled. Piszok bleu! Huszonnégy óra en
                        crapaudine...</p>
					<p>Latouret őrmester a kapitányhoz ment. Ez a büntetés még két és fél órára is
                        tilos volt. Huszonnégy óra, ezen vidéken, voltaképpen kínhalált jelentett.
                        Nem vállalhatta a felelősséget. A kapitány azonban nagyon lehordta:</p>
					<p>- Itt nem vagyunk a hadtápnál! Itt különleges viszonyok vannak, és sok minden
                        szabályellenes. De másképp nem megy.</p>
					<p>Latouret ment a fogolyért. Ez már a munkaruhába öltözve várta... és... nom du
                        nom... vigyorgott!</p>
					<p>- Harrincourt. Huszonnégy órát kap en crapaudine. Meg kell mondanom, hogy ezt
                        nem nekem köszönheti... És ha... Mit vigyorog! Maga barom! A huszonnégy óra
                        alatt tízszer is meghal!</p>
					<p>Csak egyszer add, uram Isten, végre. Csak egyszer - imádkozott magában
                        Galamb, és határozottan boldog volt.</p>
					<p>Vitték az őrségre. A kapu melletti őrházban laktak a goumier-k is,
                        Spolianskyt, a gróf urat verte éppen az altiszt egy derékszíj csatos
                        végével.</p>
					<p>- Te kutya! Elaludtál az őrségen? Te piszok... te... Engem büntet meg a
                        hadnagy úgy, te nyomorult... te alszol?</p>
					<p>Gyengébb fizikumú ember a trópuson sokszor ájulásszerűen elalszik étkezés
                        után. Hiába minden, ez az álmosság leküzdhetetlen. Spoliansky vérző arccal
                        bukott a földre.</p>
					<p>- Ezt a Spolianskyt kössétek a másik csirkefogó mellé két órára.</p>
					<p>Az en crapaudine középkori büntetés. A bokát és a csuklót megkötik, azután a
                        hason fekvő ember hátán addig húzzák, amíg a kéz- és lábfejek összeérnek.
                        Így lökik be egy letakart verembe.</p>
					<p>Érezte, hogy a feje tele van vérrel, és a szíve vadul kalimpál, ahogy hason
                        fekszik a veremben.</p>
					<p>Mellette a szerencsétlen Spolianskyt kötötték meg. A napon ötven fokon felül
                        volt, ami a Szaharában nem ritkaság. A vermet lefedték ponyvával. Szörnyű
                        hőségnek kell lenni itt fél órán belül.</p>
					<p>Hm... a vér már lement a fejéből, és a szíve is egész rendesen dobog.
                        Mégiscsak órák kellenek majd hozzá, hogy így meghaljon...</p>
					<p>- Harrincourt... - nyögte Spoliansky - én nem bírom ki... két óráig...</p>
					<p>- Ugyan, menjen! Két óráig akár pikétet is lehet így játszani.
                        Szájharmonikáról nem is szólva.</p>
					<p>- De... nekem tágult aortám van...</p>
					<p>- Hát minek jön a Szaharába, ha ilyen előkelő? Ne mozogjon lehetőleg, mert
                        akkor lassabban kering a vér, és nem szorítja úgy el a kötél.</p>
					<p>- Maga... miért mozog... akkor?</p>
					<p>- Mert én szeretnék meghalni...</p>
					<p>A meleg már kezdett megsűrűsödni a ponyva alatt, és a két ember kilégzésétől
                        megrekedt széndioxid még halálosabbá tette az izzó nyomást. A ponyva, mintha
                        fűtött kályha oldala volna, úgy ontotta rájuk a perzselő forróságot, és nem
                        engedte át a visszasugárzó hőt.</p>
					<p>- Harrincourt... - lihegte a másik - hallgasson meg... Nem akarom a sírba
                        vinni... amit tudok... Meg kell mondjam... ki vagyok...</p>
					<p>- Gárdatiszt, és elkártyázta, vagy őrgróf, és megölte. Oly mindegy...</p>
					<p>- Én állami ember voltam Lengyelországban...</p>
					<p>- Miniszteri tanácsos?</p>
					<p>- Nem... Hóhér...</p>
					<p>- Tessék?</p>
					<p>A gróf úr hóhér? Ezzel a külsővel? Miért? Szegény Troppauer olyan, mint egy
                        hóhér, és költő. Ez meg inkább költőnek látszik, és hóhér... Na, szépen
                        vagyunk itt az inkognitókkal.</p>
					<p>- Igen... Én hóhér voltam... Öröklött mesterség, az apám is az volt...</p>
					<p>- Ne vegye a szívére...</p>
					<p>Spoliansky nagyot sóhajtott. A másik oldalára fordult, ettől kissé
                        megkönnyebbült.</p>
					<p>- Hallgasson meg, Harrincourt... bár nem vagyok érdemes rá... el akartam
                        lopni az ingét...</p>
					<p>- Maga is?... Hát az egész század az én fehérneműmben akar járni? - Lihegve
                        hagyta abba. - Azért kutya egy dolog.</p>
					<p>- Egy katona vállalkozott rá hogy elhozza... El is hozta... és ekkor
                        lecsapott rám az a... Pencroft. Azt mondta, ha nem adom oda az inget,
                        feljelent... maga tudja... milyen szörnyű... meglincselik a tolvajt. Ezért
                        voltam kiszolgáltatva neki...</p>
					<p>- Hű a mindenségit... már nagyon nehéz.</p>
					<p>- Elvette az inget... Én bolond... elmondtam neki a titkomat... a
                        találmányomat... Engem ugyanis azért csaptak el... mert feltaláltam
                        valamit...</p>
					<p>- Nem tette helyesen... Állami ember éljen a hivatásának.</p>
					<p>- Hát... Ez volt a baj... én a hóhérságot mint ... vallásos ember... fogtam
                        fel... Fájdalom nélkül... akartam... kivégezni... feltaláltam egy módot...
                        De nem fogadták el... pedig az akasztás szörnyű... elhiheti.</p>
					<p>- Ha maga... mondja...</p>
					<p>- Én azt hittem... ha bebizonyítom nekik... akkor beleegyeznek... és egy
                        elítéltnél alkalmaztam... mielőtt még kivezették volna... a vesztőhelyre...
                        de nem sikerült jól... és elcsaptak... Azóta tökéletesítettem a
                        találmányt... és annak éltem, hogy ezt... átadjam az emberiségnek... A bűnös
                        ne szenvedjen, ha meghal... Azért álltam a légióba... hogy itt, ha van...
                        menthetetlen sebesült vagy beteg... kipróbálom...</p>
					<p>Galambnak hirtelen egy ötlete támadt:</p>
					<p>- Mondja! A szanitéccal maga suttogott... Mikor a Kölyök sebesülten
                        feküdt...</p>
					<p>- Igen... megbeszéltem vele..., hogy ha az orvos lemond... akkor megengedi,
                        hogy kipróbáljam...</p>
					<p>- Maga ölte meg?!!</p>
					<p>- Nem... Mert... mikor én alkalmazni akartam... Ez egy hosszú, hajlított
                        sodrony... csipeszekkel. A csipeszek beállíthatók, és ha ráhelyezik a
                        sodronyt... egy testre... akkor minden csipeszt egy... főér... fölé
                        helyezhet... Úgy van hajlítva... a rúd, és ha felső végén lenyom... egy
                        csatot... akkor a csipeszek becsukódnak... valamennyi ér egy pillanat...
                        alatt elzárul... a szív nyomban megáll... az agyműködés... a légzőcentrum...
                        meg, ha az artéria radiális és... jaj...</p>
					<p>- A gyilkosságról beszéljen - lihegte Galamb.</p>
					<p>- A szanitéc... mondta... hogy jobban lett Kölyök... és van remény... ezért
                        nem tettem meg. De az a gazember... elvette... az érszorítót és... és... ő
                        ölt vele...</p>
					<p>- Pencroft?!</p>
					<p>- Igen... - Magasra dobta magát, és hörögve hullott vissza. Egy siralmas
                        sóhajjal tette hozzá: - De van egy másik neve is...</p>
					<p>- Laporter!</p>
					<p>- I... Igen!... Jaj!</p>
				</div>
				<div type="chapter">
					<head>2</head>
					<p>Tehát Pencroft azonos Laporterrel? Gondolhatta volna... Ó, de buta volt...
                        hiszen mikor ő a „Si l’on savai”-t játszotta Murzukban... Kölyök azt
                        kiáltotta: „gyilkos”, és Pencroft torkának ugrott...</p>
					<p>Még azt látta, hogy Spolianskyt elkötik mellőle, és vizet öntenek rá...</p>
					<p>Meghalt?</p>
					<p>Őt újra letakarják... Érzi, hogy a szája habzik... Mennyi idő telhetett el?
                        Sötét lesz minden... Zúgva kalapál az agyában a vér, és... elveszti az
                        eszméletét... Vége... Hála Istennek, most már vége... - ez volt a búcsúzó
                        utolsó reflexgondolata.</p>
					<p>Arra tért magához, hogy a kórházi ágyon fekszik, és az orvos elgondolkozva
                        hajol föléje. A kapitány is. A vörös szanitéc magasra tartja a lámpát.
                        Latouret őrmester a háttérbe. Mi ez? Kibírta a huszonnégy órát?</p>
					<p>Brandyt öntenek a szájába. Ettől jól átmelegszik, és a vére keringésbe jön. A
                        mindenségit ennek az elpusztíthatatlan szervezetének!</p>
					<p>Az ezredorvos a szívét hallgatja.</p>
					<p>- Vasból van ez az ember. A szívverés máris ütemes...</p>
					<p>- Őrmester... - szólt a kapitány - ha jobban van a beteg, kísérje a
                        századirodába... Jobbulást, barátom...</p>
					<p>Mi?... Mi az, hogy barátom? És jobbulást? Mióta van ez az ember ilyen jóba
                        vele?... Mi történt? Hát ezek összeesküdtek a biztosítóval, hogy ő ne tudjon
                        meghalni? Miféle izé ez megint?...</p>
					<p>De még nem volt annyi ereje, hogy beszéljen.</p>
					<p>Előzőleg ez történt. Délután négykor vesztette el az eszméletét. És fél ötkor
                        érte jött az őrség a kapitány vezetésével. Velük volt az ezredorvos és a
                        szanitéc hordággyal. Ha félórával később jönnek, már nem él.</p>
					<p>Hogy mi történt?</p>
					<p>Finley Delahayhoz ment, és a betegen fekvő őrnagynak jelentette, hogy egy
                        legényt, aki útközben kitűnően megállta a helyét, en crapaudine kikötöttek
                        huszonnégy órára.</p>
					<p>- Mit?... - kiáltotta az őrnagy. - Altiszt! Mondja a kapitány úrnak, hogy
                        kéretem!</p>
					<p>Gardone elsősorban kis híján kardot rántott Finleyre. De az őrnagy
                        tökéletesen fedezte a tisztet.</p>
					<p>- Én kértem Finleyt, hogy tegyen jelentést a büntetésekről - mondta Delahay.
                        - Nem állt módjában eltitkolni az esetet.</p>
					<p>- Nos hát... Szerintem ez a közlegény kém. Új beosztásomnál figyelmeztettek
                        fentről, hogy ügyeljek itt a gyanús elemekre, és mivel nem tudom bizonyítani
                        a közlegény bűnösségét, ami azonban kétségtelen, pusztulnia kell! Emberélet,
                        szolgálati szabályzat nem számít, ha fontos katonai érdekek
                        parancsolnak!...</p>
					<p>- Ha így van, ahogy mondod - felelte az őrnagy -, már régen át kellett volna
                        kutatni a holmiját. Finley, fuvass sorakozót, és amíg az emberek lent
                        állnak, vizsgáld meg annak a legénynek a hátizsákját!</p>
					<p>- Én is jövök - mondta a kapitány.</p>
					<p>...A viaszosvászon zsákot felbontva, elsősorban Troppauer versei kerültek
                        elő. Azután megtalálták a 88-as titkosszolgálati őrnagyi igazolványát.
                        Vezérkar D. osztály...</p>
					<p>Gardone halálsápadt lett...</p>
					<p>Visszatett mindent, de a kis táskát és a tartalmát felvitte a
                        századirodába.</p>
					<p>- Kérlek... te azt hiszed? - dadogta.</p>
					<p>- Azt hiszem... - felelte Finley -, hogy a vezérkar D. osztályához őrnagyi
                        rangban csak egy tiszt van beosztva: Yves. Azt hiszem, hogy ez az ember,
                        akit kiköttettél: Yves őrnagy.</p>
					<p>- De... de hát... ki az, aki... megköttette őt en crapaudine?... Hé,
                        őrmester... Őrség... Orvos és hordágy - közben a zsákot átadta Finleynek. -
                        Zárd be, kérlek a pénzszekrénybe.</p>
					<p>Finley bezárt mindent a pénzszekrénybe, és átadta a kulcsot Gardone-nak, aki
                        azonnal elindult Galambért.</p>
					<p>...Harrincourt makkegészségesen, és éppen ezért szomorúan ott állt a kapitány
                        előtt.</p>
					<p>- Közlegény!... Itt néhány baromi ember aljasan bánt magával! Ezeket
                        megfenyítem. Latouret állandó corvée-szolgálatba került, a két altisztet
                        cellule-be küldtem. - Valamivel halkabban mondta: - Amikor ide áthelyeztek,
                        figyelmeztettek, hogy segítségére kell lennem néhány bizalmas
                        kiküldöttnek... Azért bíztak meg engem, mert... van stratégiai érzékem...
                        Minden kívánságát mondja meg, és én teljesítem...</p>
					<p>Galamb az egészet nem értette, de habozás nélkül rávágta:</p>
					<p>- Egy barátomat, Troppauert, travaux forcés-ra ítélték...</p>
					<p>A kapitány ismét elsápadt. A mindenségit, az is a titkosszolgálat embere
                        lesz. Itt olyan botrányba keveredik, mint az Ain Szefra-beli kapitány... hű,
                        de kínos!</p>
					<p>- Miért nem bízott meg bennem, őr... közlegény? Az az ember bizonyára halott
                        már... Latouret és elsősorban Finley kegyetlensége idézte elő... - Felvette
                        a kagylót. - Őrparancsnok?... A corvée közölje a rabokkal, hogy addig nem
                        nyitjuk meg a vízcsapot, amíg nem szolgáltatják ki a travaux-ra ítélt
                        katonát. Legalábbis a sorsáról biztosat kell tudni... - Letette a kagylót,
                        és a páncélszekrényhez ment. - Itt megőriztük néhány holmiját... Ha tetszik,
                        átveheti... Nem akartam, hogy hozzáférjen valaki.</p>
					<p>Gardone ámultan lépett hátra. A szekrénynek az a retesze, ahol a
                        viaszosvászon zsák feküdt, most üres volt.</p>
				</div>
			</div>
			<div type="group">
				<head>Huszonharmadik fejezet</head>
				<div type="chapter">
					<head>1</head>
					<p>- Sajnos, a táska eltűnt - mondta a kapitány Galambnak -, de ha szüksége van
                        valamire... megbízhat bennem...</p>
					<p>- Engem kapitány úr... elsősorban... Troppauer...</p>
					<p>- Ja, igaz, a másik katona... - Csengett a telefon, felvette. - Igen? Rendben
                        van. Azonnal induljon őrjárat a corvée-tól, és hozza az erődbe. - Letette a
                        kagylót, és Galambra nézett: - Érdekes. Az a Troppauer nevű katona él. Ha
                        akarja, eléje mehet...</p>
					<p>- Hurrá! - kiáltotta Galamb mindenről megfeledkezve, és rohant...</p>
					<p>Kissé soványan, de mosolyogva és egészen rongyosan érkezett vissza. Hosszasan
                        ölelgették egymást. A költő teljes testi épségben jelentkezett szolgálatra
                        az őrmesternél. Azután felmentek a legénységi szobába, hogy Troppauer
                        átöltözzön az uniformisába.</p>
					<p>- Hogy maradtál életben? - kérdezte Galamb.</p>
					<p>- Egyszerűen. Nem ütöttek agyon - magyarázta a költő vidáman. - A tanulság
                        az, hogy nem árt olykor egy goumier-t felpofozni. Azóta is viszket a
                        tenyerem, ha azt a gyönyörű Benid Tongutot meglátom odalent. Az a korzikai
                        bandita, akinek akkor vizet adtam, protezsált az agyonverő osztagnál.
                        Közbenjárt egy félmeztelen úrnál, hogy ne öljön meg... Viszont... te... Itt
                        van egy kényes ügy... Ezek a rabok furcsán viselkedtek...</p>
					<p>- Nem figyeltek oda, amikor felolvastál?</p>
					<p>- Nem. Ezért aránylag kevés verekedésem volt. Ellenben... lázadni
                        akarnak...</p>
					<p>- Mit beszélsz?</p>
					<p>- Bizonyosat nem tudok. Egy bennszülött pigmeus járt náluk. Ilyenek laknak az
                        erdőben... Valami szokota törzs fog átjönni. Csak meg kell várniuk amíg apad
                        a Niger. És akkor fellázadnak a rabok. Itt az erőd katonái között is sokan
                        tudnak a dologról... Kobienszki is benne van és ez a Hildebrandt nevű.</p>
					<p>- De a víz?... A vízhez csak a tisztek férnek hozzá.</p>
					<p>- Valaki jön majd, és hoz magával robbantót. Ha van ekrazitjuk, akkor
                        felrobbantják a csövet, és vízhez jutnak.</p>
					<p>- Mit csináljunk?... Ha feljelentjük őket, akkor sok légionistát bajba
                        keverünk. Viszont én francia kadét vagyok...</p>
					<p>- Én meg költő, és az ilyen emberek hazaszeretete közismert. A ördög tudja,
                        mit kell itt tenni. Bajtársainkra nem árulkodhatunk...</p>
					<p>- Én már tudom, mit kell tenni. Tanácsot kérünk az őrnagytól. Lelepleztem egy
                        álruhás őrnagyot. Abban megbízhatunk.</p>
					<p>- Kicsoda az illető?</p>
					<p>- Hlavács! - vágta ki diadalmasan.</p>
					<p>- Sohasem hittem volna róla... - csodálkozott Troppauer. - Hlavács cipész?...
                        Nem tudott hová lenni.</p>
					<p>Hlavácshoz mentek, aki egy üveg bor mellett szomorkodott a kantinban...
                        Galamb leült melléje.</p>
					<p>- Baj van... - súgta. Hlavács elfehéredett.</p>
					<p>- Tudtam, hogy ez a Spoliansky elárul... - azt hitte, hogy a lengyel
                        vallomást tett ellene az inglopás miatt.</p>
					<p>- Nem ilyesmiről van szó. Troppauerben megbízhat, ő költő. Holnaputánra
                        lázadást terveznek. - Odaszólt a kantinos pincérének. - Mit lábatlankodsz
                        itt? Hozz egy üveg bort!</p>
					<p>A barna bőrű fiatalember a söntéspolchoz ment, és bort mért ki.</p>
					<p>- Nem értem... - felelte Hlavács. - Mit akarnak maguk?</p>
					<p>- Nézze... szükségünk van a tanácsára. Itt valami lázadás készül, a katonák
                        el akarják foglalni az erődöt...</p>
					<p>Az arab fiú odaállította a bort, és töltött.</p>
					<p>- Valamit tenni kell - sürgette Galamb. - Ezt lássa be, őrnagy úr...</p>
					<p>- De kérem... - hüledezett Hlavács.</p>
					<p>- Bocsánat... - vonta vissza Galamb. És ugyanakkor dühösen mordult a
                        suhancra: - Nem mész innen?!</p>
					<p>- Maga mondja meg, mit tegyünk - biztatta Troppauer.</p>
					<p>Hlavács idegesen törölte meg a homlokát. Csak tudná, mit akarnak ezek? Remegő
                        kézzel egy pohár bort hajtott fel.</p>
					<p>- Először is... Kik a lázadók? És... hát... hányan vannak azok, akik nem
                        lázadnak?... - jegyezte meg bátortalanul, nagy kínban.</p>
					<p>- Nagyszerű. Megtudjuk, kik a lázadók.</p>
					<p>- Illetve - szólt bele Troppauer -, megtudjuk, kik azok, akikben
                        megbízhatunk. Ez már fél győzelem.</p>
					<p>- Győzelem! Erre iszunk - mondta a cipész, mert minden alkalmat megragadott
                        az ivásra.</p>
					<p>- Nadov és Rikajev velünk tartanak - kezdte a felsorolást Troppauer.</p>
					<p>- És Spoliansky - folytatta Galamb. - Van államhűség az olyan emberben, aki
                        nyugdíjas volt. Továbbá Minkusz doktor is rendes fiú, azután itt van
                        Pilotte, ez a vén katona...</p>
					<p>- Egészségére! - ivott Pilotte-ra örömmel a cipész.</p>
					<p>- Én már tudom, hogy ön mit gondol - fordult Galamb ambiciózusan Hlavácshoz,
                        és levette a zubbonyát, mert a forróság elviselhetetlen volt. - Ön arra
                        gondol, hogy mi összeszedjük a megbízható embereket, és szükség esetén
                        helyreállítjuk a rendet.</p>
					<p>- Valahogy így... - jegyezte meg Hlavács bizonytalanul.</p>
					<p>- A rabok mind velük tartanak, és sok legionárius is - szólt közbe
                        Troppauer.</p>
					<p>- Azt hiszem, előbb úgy teszünk, mintha velük tartanánk - mondta Galamb -,
                        nem gondolja?</p>
					<p>- Dehogynem... - felelte kínban a cipész. - Csak azért... Vigyázni kell...
                        Egészségükre!</p>
					<p>- Nyugodt lehet - bíztatta Galamb, és felvette a zubbonyát. - Gyere - mondta
                        Troppauernek. Meghajoltak Hlavács előtt, és mentek, hogy felkeressék
                        Pilotte-ot.</p>
					<p>- Okos ember, az biztos - mondta Troppauer, mikor már kint voltak az
                        udvaron.</p>
					<p>- Na hallod, barátom. Egy titkosszolgálati őrnagy... De ennek a
                        Pencroft-Laporternek szívesen ütném ki vagy két szemét. Csak Spolianskyt nem
                        szabad belekeverni... Azért kímélem jelenleg... Mi bajod?</p>
					<p>A költő elfogódottan simította meg gorillaállkapcsát.</p>
					<p>- Tudom, hogy nem szívesen válsz meg tőlük - mondta lesütött szemmel. - De
                        mégis kérlek, a műveim, amelyeket rádbíztam...</p>
					<p>Galamb hallgatott. Hogy közölje a szörnyű hírt?</p>
					<p>- Pajtás - felelte azután letörten. - Légy erős...</p>
					<p>- Szent Isten!</p>
					<p>- A versek egy viaszosvászon táskában voltak és ellopták valamennyit... -
                        Hallgattak. A költő sóhajtva állt. Galamb megpróbálta vigasztalni. - A
                        tárcám is mellette volt... tizenötezer frankkal.</p>
					<p>- Eh, mit pénz! A verseimet... akarta a nyomorult. Tudom, hiszen meg akart
                        ölni értük... Ó!...</p>
					<p>Egy könny hullott ki a szeméből...</p>
					<p>Szótlanul mentek egymás mellett. Pilotte a legénységi szobában volt, pőrére
                        vetkőzve. Az öreg katona is nehezen állta a hőséget.</p>
					<p>- Ide hallgass, vén zupás - kezdte Galamb. - Arról van szó, hogy néhányan itt
                        piszkoskodni akarnak. Nem tudom, te hogy vagy vele, de én még ezen a
                        gyalázatos helyen is azt mondom, hogy Franciaországot nem árulom el. Neked
                        mi a véleményed?</p>
					<p>Pilotte gondolkozott.</p>
					<p>- Mit akartok?... Ha verekedni kell, számíthattok rám, de nem árulkodom
                        senkire...</p>
					<p>- Nem is azt akarjuk - nyugtatta meg Galamb.</p>
					<p>- Csak verekedni - szólt álmodozva a költő, és megnyalta a száját. Ezután
                        felkeresték Spolianskyt, aki aznap jött ki a kórházból.</p>
					<p>- Nézze - magyarázta Galamb -, ön állami ember, aki hűséggel tartozik
                        hazájának. A hóhéri kar szégyene lenne, ha egy is akadna közöttük, aki
                        méltatlannak bizonyulna a fekete nyakkendő és a keménykalap viselésére.</p>
					<p>- Uraim - jelentette ki előkelően Spoliansky -, önök megbízhatnak bennem. Én
                        államhű vagyok. Nem egy gazembert akasztottam már fel, de csak a haza
                        szolgálatában.</p>
					<p>- És bebizonyította - dicsérte tovább Galamb -, hogy katona is tud lenni, ha
                        minden kötél szakad...</p>
					<p>Minkusz, Nadov és Rikajev, aki felgyógyult első lázrohamából, csatlakozik
                        hozzájuk. Ezeket azzal befolyásolták, hogy Hlavács titkosszolgálati őrnagy,
                        és ő mondta, hogy útban van egy büntető csapat. Hlavács személyét ezután más
                        szemmel nézték, és néhányan szívesen fizettek neki bort. A cipész nem
                        értette a váratlan népszerűség okát, de belenyugodott, mert kellemes
                        dolognak tartotta az ivást.</p>
					<p>- Most gyere a kantinba - mondta Galamb, mivel néhány emberük már volt, és
                        látta, hogy Troppauert verseinek elvesztése mennyire lesújtja. - Játszok
                        neked néhány szép dalt.</p>
					<p>De a költő komoran ment mellette, és nagyot sóhajtott.</p>
					<p>- A legszebb verseimet lopták el. Közte volt az eposzom is: „Holnap indul a
                        század csuklógyakorlatra. Írta Troppauer Hümér.” Ez neked nagyon
                        tetszett...</p>
					<p>Leültek egy sarokasztalhoz. A vendéglős bort hozott, és Galamb a zsebébe
                        nyúlt a szájharmonikájáért.</p>
					<p>Elámult.</p>
					<p>A harmonika helyett Grison tárcáját vette elő, benne volt a titkosszolgálati
                        jegy, a tizenötezer frank, a notesz és az újságcikk...</p>
					<p>Ostobán nézte.</p>
					<p>- Mi ez? - kérdezte Troppauer.</p>
					<p>- Ez volt a viaszosvászon zacskóban... Ami eltűnt a század
                        pénzszekrényéből... Most itt van a zsebemben!</p>
					<p>- A verseim! Az is ott volt! - kiáltotta a másik izgatottan. - Nézd meg a
                        zsebed!</p>
					<p>De hiába kotorászott a zsebében. A versek eltűntek.</p>
					<p>- Nincs - dadogta Galamb. - Visszaadott mindent... még a tizenötezer frankot
                        is...</p>
					<p>- Gondolhattam volna - mondta keserűen a költő -, tudta a gazember, hogy mit
                        akar. Majd bolond lesz a tizenötezer frankot megtartani, amikor ellophatta
                        valamennyi eredeti Troppauert.</p>
					<p>A szája megremegett, és nagy, szürke szeme nedvesen csillogott...</p>
				</div>
				<div type="chapter">
					<head>2</head>
					<p>Galamb vészjóslóan felemelkedett.</p>
					<p>Hohó! Ezt senki más nem tehette a zsebébe, mint az arab suhanc, aki állandóan
                        az asztalnál lábatlankodott a levetett zubbonya körül! De hol van a fiú?</p>
					<p>Otthagyta Troppauert, és szó nélkül kisietett. A söntéspult mögött a konyha
                        felé ment. Ott senki sem volt. Átment a konyhán. Egy kis kővel körülvett
                        kertbe ért, ahol törölgetnek, krumplit tisztítanak, és mosogatóvizet öntenek
                        ki.</p>
					<p>Megvan! Ott áll a fiú, és cipőt tisztít.</p>
					<p>Elkapta.</p>
					<p>- Beszélj, te ördögfióka, mert kitekerem a nyakadat! Hogy került ez a holmi
                        hozzád?</p>
					<p>- Megmondok mindent... csak eressz el... uram...</p>
					<p>De ahogy lazult a szorítás, a fiú kisiklott a kezéből, és befutott a házba, a
                        konyha melletti keskeny úton. Galamb elkapta a csuklóját... Mindkettőjük
                        keze a bejáró és a fal közé szorult. De a suhanc kiszakította magát, és
                        beugrott egy szobába, ahol a kantinos lakott. Galamb nekifeszítette a
                        vállát, a zár könnyen kitört, és máris ott állt a küszöbön.</p>
					<p>Egy hatalmas altiszti revolver feszült a gyomrának a suhanc remegő
                        kezében...</p>
					<p>- Ha hozzám nyúl, lelövöm!</p>
					<p>Meglepetten nézte a barna bőrű kölyök elszántan villogó szemét. Azután a
                        kezére nézett. Elzsibbadt az ámulattól. Ahol a karfa lehorzsolta a bőrt,
                        fehér színű volt, és egy háromszögű anyajegy látszott! A szellem! Ez nem
                        barna arab suhanc, hanem fehér nő! Ijedten lépett hátra.</p>
					<p>- Bocsánat... nem tudtam... hogy...</p>
					<p>Az arab követte a katona pillantását. Meglátta a kezén a jelet... Ijedten
                        eltakarta. Csend volt.</p>
					<p>- Milyen ostoba voltam... - mondta aztán szomorúan. - Sejthettem volna, hogy
                        rájön, ha visszateszek mindent a zsebébe...</p>
					<p>- Na hallja - legyintett fölényesen Galamb -, ön nem tudja, hogy én közben
                        kitűnő nyomozó lettem? De kérem. Most mondja meg nekem, kicsoda ön. Mert
                        kísértetekben csökönyösen nem hiszek...</p>
					<p>A nő egy másodpercig gondolkozott.</p>
					<p>- Magde Russel... Az apám volt az a kutató, akit gyalázatosan meggyilkoltak,
                        és az anyám lett később... dr. Brétailné.</p>
					<p>- Értem... ezért hasonlít rá... és az anyajegy...</p>
					<p>- Kérem... Én most nem mondhatok semmit. Sokáig azt hittem, hogy maga... maga
                        hazaáruló. Például, amikor az órát kértem... Ott az oázisban. Hiszen
                        emlékszik?</p>
					<p>- Halványan... felelte rosszkedvűen, és megtapogatta a tarkóját...</p>
					<p>- Később meggyőződtem róla valaki révén, hogy maga... egész... rendes
                        és...</p>
					<p>Galamb csillogó szemmel lépett hozzá és megfogta a kezét:</p>
					<p>- Régen vágytam már egy ehhez hasonló társalgásra... Mert meg kell
                        mondanom...</p>
					<p>- Ne... Ne mondjon semmit - vágott közbe gyorsan a leány, és tűzpiros
                        lett.</p>
					<p>- Ja, igaz... a karóra, ha parancsolja...</p>
					<p>- Nem baj... Csak tartsa magánál... de kérem - tette hozzá, őszinte
                        aggódással -, vigyázzon magára, mert ezért meg akarják ölni.</p>
					<p>- De nem teszik! - kiáltotta elkeseredetten.</p>
					<p>Felharsant a kürt. Takarodó.</p>
					<p>- Mikor látom... - kérdezte gyorsan Galamb.</p>
					<p>- Talán... lesz alkalom még... Kérem, bízza ezt rám. Most nem vagyok a magam
                        ura, de megígérem, hogy rövidesen találkozunk...</p>
					<p>Nem akadályozhatta meg, hogy Galamb megcsókolja a kezét. De úgy látszott,
                        hogy nem is akarja.</p>
				</div>
			</div>
			<div type="group">
				<head>Huszonnegyedik fejezet</head>
				<div type="chapter">
					<head>1</head>
					<p>Különös nyugtalanság látszott a helyőrség katonáin, Itt is, ott is csoportok
                        suttogtak. Kobienszki, ez a kegyetlen ember, most komázik a bakákkal, és
                        Latouret-t meg Battistát sanda szemmel nézték, morogtak a hátuk mögött.</p>
					<p>Finley este a beteg Delahaynál beszélt az altisztek jelentéséről. Ha az
                        őrnagy állapota kissé javult, a tisztek beültek a szobájába egy csésze
                        teára, mert még ebben a teljesen elgyengült állapotában is Delahay volt a
                        helyőrség lelke.</p>
					<p>- Így a száraz évszakban mindig nyugtalanok - mondta, amikor Finley az
                        altisztek jelentéseiről beszámolt. - Az is lehet, hogy a cafard dühében
                        megkísérelnek valamit... de végre is a vízcsap révén... félnapi
                        szomjaztatással ebben a pokoli melegben megfékezhetitek őket...</p>
					<p>- Nem gondolod - jegyezte meg Gardone -, hogy mégis sikerülhet nekik
                        erőszakkal feltörni a páncélszekrényt?...</p>
					<p>- Nincs rá... mód - felelte Delahay, és nagyot sóhajtott. - Csak
                        ekrazittal... lehetne felrobbantai... Éppen ezért... robbantószer nincs az
                        erőd... raktárában...</p>
					<p>Delahay visszahanyatlott a párnájára:</p>
					<p>- Itt azon múlik... a siker... hogy melyik esetben alkalmaztátok... a
                        könyörtelen szigort, és mikor... hunytok szemet... Ezt tudni kell... Most
                        hagyjatok... aludni...</p>
					<p>Fáradtan visszahanyatlott.</p>
					<p>Az irodában egy szemüveges, kövér civil várta a tiszteket.</p>
					<p>- Dr. Borden vagyok. Egy vöröskeresztes különítménnyel jöttem Timbuktuból. A
                        Niger-misszió engedélyt kapott arra, hogy orvosi vizsgálatot tartson a rabok
                        között.</p>
					<p>Gardone megnézte az írást. Szabályszerű engedély volt doktor Borden és
                        kísérete számára, akik a Niger vidékén vérvizsgálatot vesznek, hogy
                        ellenőrizzék az álomkór terjedését.</p>
					<p>- Hányan vannak? - kérdezte fásultan a kapitány.</p>
					<p>- Hárman. Az erődön kívül áll a tipróláncos autónk. Két ápoló jött el rajtam
                        kívül. Három hónappal ezelőtt már voltunk itt, és a rabok örültek nekünk,
                        mert hasznos dolgokat osztottunk ki közöttük.</p>
					<p>Gardone aláírta az engedélyt, és intézkedett, hogy a corvée elkísérje a
                        misszió embereit.</p>
					<p>Doktor Borden visszament az autóhoz, és beült a sofőrülésre. Még két ember
                        volt a kocsiban.</p>
					<p>- Minden rendben van - mondta a társainak.</p>
					<p>Macquart és Lorsakoff voltak vele.</p>
					<p>Az autó belsejében négy-öt hatalmas csomag hevert, vöröskeresztes
                        jelzéssel.</p>
					<p>Ekrazit volt mindegyikben.</p>
				</div>
				<div type="chapter">
					<head>2</head>
					<p>Reggel Spolansky félrevonta Galambot:</p>
					<p>- Ma délután, ha a második corvée-t váltják, kezdődik! A rabok állítólag
                        fegyverhez és ekrazithoz jutottak. Felrobbantják a vízcsapot. Egyesülnek a
                        corvée-val. Kobienszki is velük tart.</p>
					<p>- A pimasz...</p>
					<p>- Nemcsak ő. Jóformán valamennyi katona. A többség mindenre képes, mert nem
                        bírja idegekkel a tétlenséget, a fullasztó, forró egyhangúságot, és képesek
                        a vesztükbe rohanni, csak azért, hogy tegyenek valamit. Ezt onnan tudom,
                        mert egy időben lélektannal is foglalkoztam.</p>
					<p>- Jól tette... Szóval, nem gondolja, hogy szólni kellene Finleynek... vagy
                        valami?... - töprengett Galamb.</p>
					<p>- Szerintem késő. Az embereket megvadították. Igazán nem kellett hozzá sok
                        ezen a helyen. Az események most már úgy gördülnek, egyre nagyobb iramban,
                        mint a lavina. Ezt egy regényben olvastam.</p>
					<p>- Mi megpróbálunk majd mindent, ami emberileg lehetséges. Elsősorban
                        haditanácsot tartunk. A délutáni eset felkészülten fog találni
                        bennünket...</p>
					<p>Galamb elment megkeresni Hlavácsot, és bekapcsolta Troppauert is a
                        haditanácsba.</p>
					<p>A száraz évszak legnyomasztóbb, utolsó ciklusában voltak. A levegő szinte
                        érezhető súllyal nehezedett az emberekre, a csontok belülről feszültek, és a
                        déli légáramlás félőrültté tette a helyőrség katonáit.</p>
					<p>Délben jelentkezett az irodában Hilliers, és egy rab volt vele: Barbizon. A
                        hadnagy utasítására a corvée keresztülengedte egy hatalmas műszertáskával.
                        Hilliers azonnal Gardone-hoz sietett.</p>
					<p>- Ez az ember Barbizon. A titkosszolgálat küldte a rabokkal. - Átadta
                        Barbizon igazolását. Az állt rajta, hogy a bandita egy hazafias
                        cselekedetéért kegyelemben részesült, és felvették a titkosszolgálathoz.
                        Mint megfigyelőt beosztották az aut-taurirti rabok közé.</p>
					<p>- Nos? - kérdezte Gardone, miután megnézte az írást. - Van valami
                        jelentenivalója?</p>
					<p>- Épp elég - felelte a bandita. - Ma kitör a lázadás. A rabok közé, mint
                        vöröskeresztes emberek ügyes szervezők furakodtak be. Ekrazitot is
                        hoztak.</p>
					<p>Gardone elsápadt.</p>
					<p>- A lázadást - folytatta Barbizon - nem lehet megakadályozni. Nagyszerűen
                        szervezték meg a zavargást. Már Oranban készen volt a terv. A
                        szabadcsapatokban és a corvée-ban a goumier-k és a rabok között túlsúlyban
                        vannak az embereik. Egy megbízható őrjáratra való csoport sincs közöttük. Az
                        ekrazit a legveszélyesebb. Ha az erdőn kívül felrobbantják a csövet, ahol
                        elágazik a rabok tanyája felé, akkor mi itt víz nélkül maradunk. Ezenfelül
                        egy erdei törzsfőnök is sokszor megfordul a rabok között, és azzal bíztatja
                        őket, hogy a szokota törzs átjön a Niger túlsó oldaláról, és ha elfoglalják
                        az erődöt, akkor a szokoták egy titkos átjárón Angol Guineába vezetik
                        őket.</p>
					<p>Gardone sápadtan dörzsölte az állát. Ez nagyon vigasztalanul hangzott. Finley
                        kiszólt:</p>
					<p>- Battista! - Mikor belépett az olasz káplár, parancsot adott: - Latouret
                        intézkedjen, hogy négy gépfegyvert hozzanak fel és húsz hevedert.</p>
					<p>Az olasz elsietett.</p>
					<p>- A rabok este, megbeszélt fényjelre, a corvée-val egyesülnek, behatolnak a
                        helyőrségbe, és gyorsan elintézik, aki még ellenáll...</p>
					<p>- Hilliers - mondta Finley - menj légy szíves, adj parancsot, hogy zárják le
                        az erődöt, Latouret vitessen fel a mellvédre gépfegyvereket, te meg Barbizon
                        nem törődtök semmivel, ami belül történik, csak vigyáztok, és ha a corvée a
                        rabokkal tér vissza, akkor lekaszálni őket! Ez még segíthet. - Hilliers és
                        Barbizon elsiettek. Gardone tehetetlen volt. A halálfélelem jegesen
                        nehezedett a szívére.</p>
					<p>- De hát - mondta végre rekedten -, ha mindent tudtak... miért nem szóltak?
                        Hogy segítséget kérjünk... Egy hét alatt Timbuktuból itt lehetnek...
                        szpáhik...</p>
					<p>- Azt hiszem - felelte Finley -, ezt a lázadást szándékosan hagyták így
                        megérni... van itt néhány ember, akik a titkosszolgálattól ezeket a
                        szokotákat követve akarják megtalálni a Russel-féle átjárót...</p>
					<p>Hallgattak. Battista tért vissza a hevederekkel. Ledobta őket. Nyugodtnak
                        látszott, és mégis nyomasztó volt, ahogy a golyóval kirakott öveket
                        elrendezte.</p>
				</div>
				<div type="chapter">
					<head>3</head>
					<p>Galamb az utolsó nagy haditanácsot tartotta Hlaváccsal és Troppauerrel.
                        Természetesen bor mellett, mintha ártatlanul mulatoznának.</p>
					<p>- Tizenhat emberre számíthatunk - mondta Galamb. - Bennünket is
                        felszólítottak, hogy tartsunk velük. Kitérő választ adtunk. Most mi a
                        teendő?</p>
					<p>- Hát... - felelte bizonytalanul a cipész - elsősorban talán... tudni kéne...
                        hogy mit akarnak... És hát hogy mit tehet tizenhat ember... ennyi ellen...
                        Én nem tudom... Őszintén szólva... - Ő azt sem tudta, hogy miért kell a
                        lázadókat leverni. De hát ki mer itt vitatkozni két őrülttel?</p>
					<p>- Ma délután - mondta Troppauer - a corvée már rabokkal tér vissza. Jelt
                        adnak nekik innen az erődből.</p>
					<p>Pencroft jött be, és merőn nézte őket.</p>
					<p>- Mit suttognak? - mondta kihívóan. - Ide hallgasson, Harrincourt!
                        Legokosabb, ha belátja, hogy kár volt idáig fáradni. Maga megért engem! Nem
                        fontos, hogy más is értse. Kár az ilyen okos emberért. Mert most már
                        elkésett a sugdosással. Érti?</p>
					<p>- Van egy érzésem, Pencroft - felelte vidáman Galamb. - Mi még rövidesen
                        összeverekszünk egymással. Maga nagyon erős, és kitűnően bokszol. Mindig
                        örülök, ha ilyen embernek kiverhetem a fogait...</p>
					<p>Pencroft gúnyos mosollyal végignézte, azután kiment.</p>
					<p>- Majd szólj, ha pofozod - mondta Troppauer Galambnak. - Én is szeretnék
                        néhányat ütni rá.</p>
					<p>- Még egy utasítást - szólt Galamb Hlavácshoz. - Mi történjék, ha kezdődik
                        itt a hecc?</p>
					<p>- Kérem... én nem szeretnék... tanácsot... adni - felelte nagy kínban. Mit
                        akarnak tőle? Nem akar ujjat húzni ennyi lázadóval. - A leghelyesebb lenne
                        talán... - nyögte ki végül - a rumot és alkoholt felhozni... a pincéből...
                        Mert. Ugyanis a raktárban sok jó ital van...</p>
					<p>Galamb felugrott:</p>
					<p>- Zseniális! Remek!...</p>
					<p>A távolabb ülő katonák felfigyeltek, ezért kissé halkabban folytatta:</p>
					<p>- Köszönjük. Nagyszerű ötlet volt. Igen... a rum!</p>
					<p>Csak tudnám, minek örül... - töprengett Hlavács. Ha lázadás van, és úgyis
                        főbe lőnek mindenkit, legalább berúgnak előbb, ez logikus. De miért
                        zseniális?</p>
					<p>- Érted? - mondta Galamb Troppauernek, amikor kiértek az udvarba. - Elsőrangú
                        ötlet. Ha itt elkezdődik a hecc, feltörjük a raktárt. Igyák le magukat, akik
                        az erődben vannak, mi viszont nem iszunk rumot...</p>
					<p>- Esetleg egy pár kortyot megkockáztathatunk - vetette közbe a poéta. - Mert
                        ha már...</p>
					<p>- Nem! Mi józanok maradunk - felelte erélyesen Galamb. Elvált Troppauertől.
                        Négy napja nem látta a leányt.</p>
					<p>Délben kis cédulát talált a tányérja mellett: „Ötkor várom” - csak ennyi állt
                        a papíron.</p>
					<p>Éppen öt óra volt. Sietett a kantin mögé. Amikor a szobához ért, az ajtó
                        csendesen kinyílt, Magde várta.</p>
					<p>Galamb boldogan vigyorgott. Az arab suhanc helyett a fehér bricseszes
                        kísértet fogadta. A szép, szomorú arcú nő, aki énekelt a sivatagban.</p>
					<p>- Csak rövid ideig lehetünk együtt... - mondotta Magde Russel. - Ezt sem
                        szabadna megkockáztatni.</p>
					<p>Galamb elsősorban megcsókolta a kezét.</p>
					<p>- Nyugodt lehet. Bízzon bennem.</p>
					<p>- Vigyázzon, mert itt lázadás készül...</p>
					<p>- Tudok róla - felelte vigyorogva. - Most már elárulom magának, hogy Hlavács
                        nem cipész, hanem francia őrnagy. Az ő segítségével leverjük a lázadást.</p>
					<p>Magde félig sírva, félig nevetve fogta meg a fiú kezét:</p>
					<p>- Az istenért, ne tegyen semmit, maga olyan gyerekes, könnyelmű,
                        meggondolatlan...</p>
					<p>- Téved - felelte öntelt vigyorral. - Azok az idők már elmúltak. Most jobb
                        lenne, ha magáról beszélne valamit...</p>
					<p>- ...Azt már tudja, hogy Russel leánya vagyok. Az apám ideges, zsarnok ember
                        volt szegény. Jószívű, zseniális, de szertelen, hirtelen haragú... Miatta
                        elkerültem tizenhat éves koromban otthonról. Nem fértünk össze. Én is
                        színésznő lettem, mint az anyám... Azután jött ez a tragédia... Az apám
                        eltűnt... Ma már tudom, hogy megölték. Az anyámat úgy szerepeltették az
                        ügyben, mintha megcsalta volna a második férjét, Brétail doktort. Anyám
                        régen szerette Brétailt, és szenvedett az apám mellett, de mindig
                        becsületes, tiszta nő volt. Ezért elhatároztam, hogy kiderítem az
                        igazságot. Elsősorban szegény anyám ártatlanul meghurcolt becsületéért
                        vállaltam ezt a keserves harcot. De az apám nagy felfedezése, az átjáró,
                        amelyért annyit küzdött, elválaszthatatlanul hozzátartozott szegény anyám
                        tragédiájához. És ebben a küzdelemben senki sem volt mellettem, csak egy
                        régi szolga, egy félvér, aki eljött annak idején velem együtt az apám
                        házából. Mahmud volt az, akit maga egyszer mint inast, egyszer mint
                        bennszülött jóst látott, aki a viperával mutogatta magát Murzukban. Magam is
                        jó munkát végeztem, színésznő voltam, értek a maszkírozáshoz. Megfigyeltem
                        az apám expedíciójáról visszatért embereket. Tudtam, hogy a bűnös ezek
                        között van. Hogy elvegyülhessek a külvárosban, ahol európai nő nem
                        fordulhat meg feltűnés nélkül, burnuszt vettem fel, barnára festettem a
                        bőrömet, és ami lehetetlenné tette, hogy felismerjenek: férfimaszkot tettem
                        fel... Ha emlékszik még az öreg kávéfőzőre Oranban, az Avenue
                        Magentán...</p>
					<p>Galamb kis híján hanyatt esett.</p>
					<p>- Mi?... Maga?... Csúf, vén férfi volt?... Szakállat ragasztott?... Hopplá!
                        Megvan! Hát ezért nem láttam bemenni a házba, ahonnan kijött! Burnuszban ült
                        ott... Szakállal! És amíg én a lábszárvédőmet varrtam... addig átöltözött
                        nőnek, és úgy jött ki... Én meg követtem, és nem értettem... Maga volt az
                        orani kávéfőző!</p>
					<p>- És én voltam Abu el Kebir is, a trachomás, vézna nebuló, hosszú, ősz
                        szakállal, rikácsoló hanggal...</p>
					<p>Galambnak újra leesett az álla.</p>
					<p>Azután magához rántotta a lányt és megcsókolta.</p>
					<p>- Ne haragudjon - dadogta a katona -, maga az életemet mentette meg! Egy
                        csókkal le sem róhatom a hálámat...</p>
					<p>- Most... ne rója tovább a háláját. Mahmud mindenhová elkísért mint
                        kígyóbűvölő is. Amikor rájött, hogy a viperáját ellopták, és a maga inge is
                        eltűnt, figyelmeztette, hogy vigyázzon, pedig ő azt hitte, hogy maga
                        hazaáruló, de én... én már akkor... akkor... Szóval, már gyanakodtam, hogy
                        esetleg tévedés. Ezért még leöntöttem... magát kmirhával is... -
                        hátraugrott. - Nem, most ne rójon hálát... Szóval, ezért volt...</p>
					<p>- És a karóra?...</p>
					<p>- Ez a karóra... rejti a tervet, hogy hol az átjáró, de senki sem tudja
                        megfejteni az óra titkát.</p>
					<p>Hallgattak. Galamb megfogta a kezét. Magde nem húzta el.</p>
					<p>- Nem lenne jó, ha megnéznénk még egyszer az órát? - mondta a katona. - Talán
                        kisütünk valamit... Várjon! Most jut eszembe... A szegény Kölyök firkált
                        néhány sort.</p>
					<p>A papírlap, amire a beteg írt, még ott volt a zubbonyában. Elfeledkezett
                        róla. A nő kikapta a kezéből, és izgatottan olvasta:</p>
					<p>„Figyelnek bennünket. Ha meg akarja tudni, hány óra van, igazítsa be a napon
                        a mutatókat, és nézze figyelmesen a másodpercmutatót. Éjfélkor pontos órája
                        lesz...”</p>
					<p>- Az isten szerelmére, hogy lehet ilyen felületes... - suttogta remegő hangon
                        a leány. - Hiszen ez nagyon fontos... Már régen tudni kellett volna...</p>
					<p>Odavitte az órát az ablakhoz, és felkattintotta a fedelét. A nap rávilágított
                        a repedezett számlapra. A nő forgatta a felhúzót... Talán kinyílik valami
                        titkos hasadék... Percekig próbálta hiába...</p>
					<p>- Egy ötlet! - kiáltotta Galamb. - Azt mondja az utasítás: „Éjfélkor pontos
                        órája lesz...” Állítsa mindkét mutatót a tizenkettesre. Az éjfél.</p>
					<p>- Lehet...</p>
					<p>Sebesen forgatta a mutatókat. Mikor egymás fölé értek a tizenkettesre, várt.
                        Semmi...</p>
					<p>A nő sóhajtva visszaadta.</p>
					<p>- Vegye fel... És kérem - mondta, mialatt Galamb megerősítette csuklóján a
                        karórát -, nagyon kérem... vigyázzon magára, mert...</p>
					<p>- Halló! Hát ez mi! - Pencroft lépett be. - No nézd csak! Igazán érdekes.</p>
					<p>Galamb rosszkedvűen fordult a leányhoz.</p>
					<p>- Bocsásson meg, Magde, de sajnos most kénytelen leszek ezt az urat félholtra
                        verni... pedig nem illik így viselkedni egy hölgy jelenlétében - és mert
                        közben Pencroft a közelébe ért, úgy vágta pofon, hogy beleesett fejjel a
                        szekrénybe, áttörte az ócska bútor ajtaját, és mindenféle holmikkal együtt a
                        földre esett.</p>
					<p>Azonnal felugrott, és Galambra vetette magát. Négy-öt bokszütés ült mindkét
                        részről, és Galamb látta, hogy emberére talált. Mintha pöröllyel sújtották
                        volna fejbe, olyan súlyos volt Pencroft ökle.</p>
					<p>Magde ijedten húzódott a szoba sarkába, és öklét a szájába gyömöszölte, hogy
                        ne sikoltson.</p>
					<p>Vadul csapkodtak. Egy ütés állon találta Galambot. Hátratántorodott, azután
                        fejjel Pencroft gyomrának szaladt, majd rávetette magát, és két kézzel verte
                        az arcát. Mindketten vérbe borultan tépték, csapkodták egymást. Most
                        előkerül egy rohamkés... Magde halkan felsikolt... Galamb hátraugrik, de
                        hiába. Pencroft döf. Megragadta a csuklóját. Dulakodnak... Ha az amerikai
                        kiszabadítja a kézét a rohamkéssel, akkor vége... Galamb bal öklével alulról
                        felcsap a gengszter állára... Ez hátraszédül. Ugyanaz az ököl még egyszer
                        lecsap, és egy rúgás... Pencroft már támolyog, és a csuklóját még mindig nem
                        bírja kiszabadítani. Galamb bal ökle most már, mint valami gép, nyugodtan,
                        pontosan lecsap még egyszer... még egyszer, orrán, száján vagy állán találja
                        ellenfelét, és Pencroft lehanyatlik... Egy rúgás... Nem mozdul... Galamb
                        lihegve néz a leányra:</p>
					<p>- Azt hiszem - mondta -, átmenetileg lezártuk ezt a nézeteltérést. Most
                        elsősorban kötözzük meg az emberünket, és tegyük félre a kritikus időre...
                        Az nem árthat.</p>
					<p>Mialatt beszélt, máris letépte egy csomagról a kötelet, és összekötözte
                        Pencroft kezét, lábát, jó szorosan, betömte a száját, és az ágy alá
                        gurította.</p>
					<p>- El van intézve. Mehetünk. Majd ideküldöm Troppauert, mert előjegyezte magát
                        néhány rúgásra... - Csak most vette észre, hogy a nő rosszulléttel küzd.
                        Gyengéden átölelte a vállát. - Csak nem idegesíti ez a hercehurca!</p>
					<p>- Ne higgye, hogy gyenge vagyok. De annyi minden történt, és ez az
                        éghajlat... Még nekem is szörnyű... Pedig itt nőttem fel Afrikában...</p>
					<p>- Még akkor is sok egy nőnek. Hát kérem, most szépen szót fogad nekem, és a
                        lázadás idejére lefekszik pihenni...</p>
					<p>- Megbolondult? - mondta csodálkozva, mert Galamb úgy beszélt a lázadásról,
                        mint valami jelentéktelen incidensről. - Hiszen lehet, hogy mindenkit
                        lemészárolnak, és...</p>
					<p>- Ugyan, kérem... - legyintett mosolyogva, miközben gyorsan rendbe hozta
                        magát kissé -, az egész ügyet hamar elintézzük... Nem értem, hogy lehet
                        mindent így felfújni. Majd elütjük valami tréfával a lázadást... ezek kedves
                        fiúk, csak telebeszélte a fejüket néhány csirkefogó. Azokat felpofozzuk és
                        kész... Az is lehet, hogy elmarad a lázadás... És kérem, ha nem találkoznánk
                        többé...</p>
					<p>- Mondja... Miért akar maga mindenáron meghalni? Ha tolakodásnak tartja a
                        kérdésemet, ne feleljen.</p>
					<p>Galamb elkomolyodott. Hogy megfeledkezett erről... Pedig sürgős lenne a
                        tízezer dollár otthon... De most már úgyis mindegy.</p>
					<p>- Mademoiselle Russel... Sajnos, ez olyan pillanat, amikor kénytelen vagyok
                        gondolkozni. Eddig vidám voltam. Csak az életemről volt szó. Most komoly a
                        helyzet. A katonai becsületemért kell helytállni. Ez baj. Halálom esetén
                        egy biztosító gondoskodott volna az anyámról és a húgomról. Egyet közlök
                        most magával: Ha előfordult olykor, hogy szerettem volna életben maradni, és
                        kissé idegenkedtem a halál gondolatától, az olyankor volt, ha a maga
                        megboldogult, de bájos személye kísértett a sivatagban. Ugyanis az a
                        gyanúm, hogy csúnyán beleszerettem magába...</p>
					<p>Hallgattak. Kazánszerű forróság izzott körülöttük, és egy arab portyázó a
                        közeli táborban torokhangon énekelt valami artikulálatlan melódiát. A
                        hatalmas, dongó legyek tömege vastagon zsongott mindenfelé. Undok, halálos
                        Afrika volt ez, sivár, élettelen, sajgó meleg... És mégis, ahogy összenéztek
                        egy percre, mosoly vonult át az arcukon, és Galamb magához ölelte
                        Magde-et...</p>
					<p>- Ha rájönne az óra nyitjára - súgta a lány szelíden hozzábújva -, akkor
                        nagyon... gazdag lenne... Egymillió frankot is könnyen kaphat... Nincs
                        meghatározható értéke... A Russel-féle térkép annyit ér, amennyit a
                        megtalálója kíván érte. Ha tudná a titkát...</p>
					<p>- Az óra a maga öröksége... ha tudnám is a titkát... Csak nem képzeli, hogy
                        elfogadnám a maga pénzét?... Legfeljebb - motyogta zavartan -, ha
                        megosztanánk... De azt is csak úgy, hogy az egész... kettőnké lenne...
                        Szóval, ha a pénz a családban maradna...</p>
					<p>Magde odahajtotta a fejét Galamb vállára, és ez megsimogatta. Így álltak.
                        Mindketten arra gondoltak, hogy olyasmiről beszélnek, ami nincs: az óra
                        titka megoldhatatlan. Az ágy alatt reccsent valami, Pencroft magához tért,
                        de moccanni sem tudott... A konyha kertjéből felhallatszott, amint egy dézsa
                        vizet önt ki valaki. Álltak egymással szemben.</p>
					<p>A forró délutáni csöndben most messzehangzóan egy lövés dörrent.</p>
					<p>- Kezdődik! Öltözzön arab suhancnak, akkor biztonságban van... Nekem rohanni
                        kell.</p>
					<p>- De...</p>
					<p>Gyorsan magához ölelte a leányt, megcsókolta és elrohant.</p>
				</div>
				<div type="chapter">
					<head>4</head>
					<p>Battista és Latouret gépfegyvereket vittek fel az irodába. Battista jött
                        előbb, és ledobta terhét a földre.</p>
					<p>- Miért nem hozatja egy legénnyel? - kérdezte Finley.</p>
					<p>A káplár nyugodtan felnézett.</p>
					<p>- Nincs megbízható.</p>
					<p>Most Latouret jött. Ő talált megbízható katonát. Ez még szomorúbb volt. Egy
                        legény segített neki. A hülye Kréta. Az egész helyőrségben egyetlen embert
                        mertek használni: egy elmebeteget. Vigyorogva ledobta a gépfegyvert, és
                        szalutált. A szeme eszelősen mozgott, és a két mély ránccal a szája mellett
                        olyan volt az arca, mint valami bohóclárva.</p>
					<p>Az egyetlen katona Aut-Taurirtban, akivel még rendelkezni mertek. Vigyorgott
                        és lihegett.</p>
					<p>Most már tisztában voltak a helyzettel. Finley szánakozva szólt oda az utolsó
                        hűséges közlegénynek:</p>
					<p>- Itt az ajtó mellett van egy pad, ülj le, fiam, és gyújts rá.</p>
					<p>- Alázatosan jelentem... Mire?</p>
					<p>- Egy cigarettára.</p>
					<p>- Jelentem: miféle cigarettára? Mert a közlegénynél nincsen cigaretta. - A
                        szomorú esemény dacára Finley elnevette magát. Adott egy cigarettát
                        Krétának.</p>
					<p>- Vedd le, fiam, a falról az írnok szuronyos puskáját. Nem kell poszton
                        állnod. Ülj csak le szépen, de ha valaki engedély nélkül akar belépni, azt
                        nyugodtan lődd le. Értetted?</p>
					<p>- Körülbelül...</p>
					<p>Vigyorogva, peckesen távozott az egyetlen megbízható közlegény
                        Aut-Taurirtban: a hülye Kréta!</p>
					<p>- Nem lehetne - kérdezte Gardone, miközben remegő kézzel cigarettára gyújtott
                        - megkísérelni... a főkolomposokat... összefogdosni...
                        megakadályozni...</p>
					<p>Eldördült a lövés.</p>
					<p>- Már késő - mondta Finley.</p>
				</div>
			</div>
			<div type="group">
				<head>Huszonötödik fejezet</head>
				<div type="chapter">
					<head>1</head>
					<p>A trombitás alarmot akart fújni, de kiverték kezéből a kürtöt.</p>
					<p>- Nem kell, hagyd abba! Elég volt!</p>
					<p>Adrogopoulosz, a görög birkózó, és Benid Tongut, a csendőr, Hildebrandt
                        főkolomposai voltak, és most a békétlenkedők zömét összegyűjtötték az
                        udvaron úgy, hogy az elősiető katonákat közrefogták.</p>
					<p>Valamennyi elkeseredett, halálosan fáradt, ideges ember, legtöbbje beteg
                        is... Már hat óra volt, és utolsó hévvel tombolt körülöttük a sivatagi
                        hőség.</p>
					<p>Hildebrandt felállt egy padra:</p>
					<p>- Emberek! Elég volt a Szaharából! Nem akarunk a sivatagban megdögölni.
                        Kitörünk a rabokkal együtt, akiket éppúgy pusztulásra ítéltek itt, mint
                        bennünket! Rövidesen megérkezik segítségünkre sok harcossal a szokota törzs,
                        és elvezet valamennyiünket egy titkos átjárón angol területre, ahol szabadok
                        vagyunk. Nem akarunk mást, csak ezt. Biztosítani kell szokota megmentőinket.
                        Ezért birtokunkba vesszük az erődöt, hogy ne lőjenek innen rájuk. Senkit nem
                        bántunk. A tisztek is menekülhetnek, ha tetszik. Velünk vagy egyedül, ahogy
                        akarják. De ha ellenállnak, leölünk mindenkit. Vízhiánytól nem félünk. Estig
                        megoldottuk. Este lesz ekrazitunk, hogy felrobbantsuk a vízcsap páncélját.
                        De ha erre sor kerül, ha nem adják ki a zár nyitját, meghal mindenki, aki
                        nem tart velünk! Addig fegyelmezetten viselkedünk, nem bántunk senkit... -
                        Nyugtalanul kereste a szemével Pencroftot, de nem látta közeledni. - Hol
                        lehet? - Én felmegyek az irodába. Beszélek a tiszt urakkal. Lehet, hogy
                        sokáig fog tartani. Várjatok fegyelmezetten és türelemmel. Nem vért, nem
                        felfordulást akarunk, csak elmenni ebből a pokolból!</p>
					<p>- Úgy van! - zúgtak rá az emberek.</p>
					<p>- A goumier-k is velünk tartanak! Csak három akadt közöttük - folytatta
                        Hildebrandt -, aki megtagadta a csatlakozást.</p>
					<p>Benid Tongut, a hatalmas őrmester ott állt a lázadók között. A légionisták
                        veregették a vállát. Barbizon a mellvéden vágyakozó szemmel dörzsölte össze
                        a tenyereit.</p>
					<p>- Amíg visszatérek, tartsátok fenn a rendet! Ha egy óra múlva nem vagyok itt,
                        akkor végeztek velem odafenn. Ebben az esetben egyetlen embernek se
                        irgalmazzatok! - fejezte be Hildebrandt a beszédet, és elszánt léptekkel a
                        törzsépület felé indult. A katonák ordítoztak.</p>
					<p>...És hol volt Galamb? Hol volt Latouret, Battista és a többiek?</p>
					<p>Mikor eldördült a lövés, Latouret és Battista az irodához vezető lépcsőházban
                        voltak. Az őrmester elővette revolverét. Battista is. Ebben a pillanatban
                        valaki hátulról elkapta a kezét, és kicsavarta a pisztolyt. Ugyanez történt
                        Battistával is. Galamb, Troppauer, Spoliansky és Nadov lefegyverezték
                        őket.</p>
					<p>- Megkötözni! - mondta Galamb. - Rajta, Spoliansky!</p>
					<p>A lengyel kötelet vett elő, és a tehetetlenül szitkozódó őrmesterhez
                        fordult:</p>
					<p>- Ha megengedi... - mondta udvariasan, és érthető rutinnal szorosan
                        megkötözte. Azután Battistához fordult, mintha táncra kérné fel: -
                        Szabad?... - de mielőtt még az olasz megtagadhatta volna a beleegyezését,
                        már megkötözte. Bevitte őket a mosdóhelyiségbe.</p>
					<p>- Nyugodtan, öreg Latouret - bíztatta Galamb -, nem lesz semmi baj, jó fiú
                        vagyok, és gondolok magukra, csak pillanatnyilag kell beraktározni
                        önöket.</p>
					<p>- Tudja, Harrincourt - mondta megvetően az őrmester -, eddig azt hittem, hogy
                        csak fegyelmezetlen és elbizakodott. Még sajnáltam is, mikor en crapaudine
                        megkötözték. De most látom, hogy maga egy közönséges hazaáruló, hitvány,
                        gyáva fráter, és bánom, hogy valaha egy jó szót szóltam magához.</p>
					<p>- Csak dörmögjön, öreg. Azért tudom, hogy kedvel. Ne féljen semmit, Galamb jó
                        fiú. Szereti a katona bácsit. Mehetünk, gyerekek.</p>
					<p>Ezután felmentek a legénységi szobába. Itt gyűlt össze a
                        Harrincourt-különítmény, Pilotte vezetésével. Minkusz, Pilotte, Hlavács,
                        Rikov és még nyolc megbízható ember.</p>
					<p>- Gyerekek! Valamennyien Hlavács őrnagy vezetése alatt állunk. Most
                        lemegyünk, és úgy teszünk, mintha csatlakoznánk a lázadókhoz. Betörjük a
                        raktárt, és mindenki ihat rumot, meg ami ital van!</p>
					<p>- Úgy van! - kiáltott lelkesen Hlavács.</p>
					<p>- Előre! - A siető Hlavácsot visszatartotta. - Maga itt marad. Nem kell
                        kockáztatni az életét. Arra való a közlegény...</p>
					<p>- De ha felhozzák a rumot - hebegte csalódottan -, szeretnék ott lenni...</p>
					<p>- Elismerem, hogy hősiesen az élünkre akar állni, de felelősek vagyunk őrnagy
                        úr életéért. Gyerünk, fiúk! - Hlavácsot eltolta, és rázárta az ajtót. A
                        cipész kétségbeesetten bámult maga elé, azután dühös lett. - Micsoda beszéd
                        ez? - siránkozott. - Az én ötletem volt a rum, és nekem nem adnak semmit...
                        Disznóság!</p>
					<p>De nem tehetett semmit...</p>
					<p>Galamb pedig így szólt a lépcsőn:</p>
					<p>- Fiúk, aki közületek rumot iszik, az eldobta a katonai becsületet, és
                        szavamra mondom, hogy nyomban lelövöm.</p>
					<p>- Kicsinyesség - dörmögte Troppauer, a poéta -, azért egy pohárkával igazán
                        lehetne... - de Galamb úgy nézett rá, hogy gyorsan elhallgatott.</p>
					<p>Futva érkeztek az udvaron nyüzsgő katonák közé:</p>
					<p>- Halló! - kiáltotta Galamb. - Végre itt a szabadság!... Megyünk haza! És
                        addig is, amíg kinyitják a vízcsapot, ne szomjazzunk! Fiúk! A raktárban ott
                        a rum! Megérdemlünk ennyi nyomorúság után egypár korty italt!</p>
					<p>- Úgy van! - kiabálta Troppauer. </p>
					<p>- Úgy van! - zúgták az alkoholisták.</p>
					<p>Egy perc múlva felfeszítették a raktárt.</p>
					<p>A nagy hordókat bajonettel, baltával lékelték, ahogy jött. Pillanatok alatt
                        mindenfelé folyt a rum, röhögtek, kiáltoztak...</p>
					<p>- Hohó! Ez whisky! - mormogott most az egyik, és tolongtak, mint a csorda...
                        A szájharmonika is megszólalt rövidesen...</p>
					<p>A sok elviselhetetlen egyhangúság visszahatása félelmetes volt. Rikácsoltak,
                        énekeltek, némelyik annyi rumot ivott egy hajtásra, hogy lezuhant a kezéből
                        kihullott üveg mellé, mintha gutaütés érte volna.</p>
					<p>- Mi történik itt! - kiáltotta Adrogopoulosz a lépcsőlejáratnál. Ez veszélyes
                        ember! Hetek óta Pencrofttal meg a másikkal suttog - villant át Galamb
                        agyán.</p>
					<p>- Emberek! - üvöltötte rémülten a görög -, nem szabad berúgni! Vége
                        mindennek, ha...</p>
					<p>Galamb tántorogva, mintha részeg lenne, eléje állt:</p>
					<p>- Mit beszélsz bele... Gyere, igyál te is... Majd éppen te fogsz
                        parancsolni... mit képzelsz? Mi... nesze, igyál...</p>
					<p>A görög dühösen eltolta a poharat, mire Galamb felordított:</p>
					<p>- Megütöttél! Ezért megöllek, te kutya! - És míg a görög csodálkozott, mert
                        hiszen nem ütötte meg Galambot, olyan rúgást kapott, hogy először
                        hátraesett, azután mintha szánkázna, lecsúszott a pincébe. Azonnal
                        felugrott, de egy zúgó ököl úgy orron vágta, hogy elsötétedett előtte néhány
                        másodpercig a világ. Galamb tudta, hogy a görög felboríthat mindent. Végezni
                        kell vele!</p>
					<p>A légionisták azt hitték, hogy szokványos verekedésről van szó. Röhögtek és
                        kiáltozva állták körül őket.</p>
					<p>Adrogopoulosz hirtelen elkapta az ellenfelét. Galamb aggódva érezte, hogy
                        túlerővel áll szemben: Adrogopoulosz karjai, mintha márványból volnának.
                        Máris kapott egy ütést alulról az állkapcsára, hogy elszédült, de vaktában
                        rögtön lesújtott egy horogütéssel, és szerencsére talált. A görög
                        megtántorodott egy pillanatra... Nekihátrált a hordóknak, és ugrásra
                        készült. Szakállas arca rosszindulatú vigyorra torzult, és...</p>
					<p>Az egymásra halmozott hordók tetejéről, hogy, hogy nem, talán mert a nagy
                        test odadőlt, egy kisebb, kéthektós a fejére esett, és kásává lapította a
                        koponyáját...</p>
					<p>A katonák néhány másodpercig ámultan álltak.</p>
					<p>...Troppauer ezalatt leguggolt a nagy hordók mögé, mert ha kitalálják, hogy ő
                        billentette le Adrogopoulosz fejére a kéthektóst, abból nagy baj lehet.</p>
					<p>- Most legalább... megtanultad... - utánozta a részegek hangját Galamb - hogy
                        parancsolgass a légionistáknak... Piszok... Elég volt az ilyenből!</p>
					<p>Valaki elrikkantotta magát, hogy konyakot talált. A többi artikulátlan
                        ordítozással tolongott körülötte, és lassan egyedül maradt a hordók alján a
                        görög holtteste.</p>
					<p>Galamb szájharmonikája rázendített a kedvenc dalra:</p>
					<p>
                        „Le sac, ma foi, toujours au dos!...”
                    </p>
					<p>Énekeltek és ittak. Némelyik más edény híján a sapkájával merte a rumot. A
                        fele elfolyt. A háttérben elintéznek egy kisebb nézeteltérést rohamkéssel.
                        Néhányan a földön hevernek öntudatlanul, rekedt rikácsolás tölti be a
                        pincét, és a szájharmonika szól...</p>
					<p>Már sötétedett. Galamb rendületlenül játszott. Egy csomó goumier
                        összeverekedett néhány katonával. Lövések dördültek... Már négy-öt áldozata
                        volt a mulatságnak. Senki sem törődött Hildebranddal és a corvée-vel...
                        Spoliansky, Troppauer, Minkusz, Pilotte meg a többiek nem mertek inni.
                        Hiszen ott ül Galamb a lépcsőn, harmonikázik, de az ölében egy nagy altiszti
                        revolver.</p>
					<p>Fél hét volt, és a század már elázott. Hihetetlenül nagy mennyiségű rumot
                        ittak...</p>
					<p>...Battista és Latouret megkötözve hevertek egymás mellett. Körülbelül
                        tisztában voltak a sorsukkal, hallották a veszett kurjongatást...
                        Egyszercsak szép kettős sorban néhány katona jött, feltűzött szuronnyal.
                        Elöl Troppauer és Pilotte, egy-egy kályhacsőszerű lángszóróval. Galamb
                        vezette őket. Gyorsan elvágta mindkét altiszt kötelékét. Latouret
                        felugrott.</p>
					<p>- Nyomorult söpredék... Piszok hazaáruló gazok!</p>
					<p>- Ha befejezte, öregem - mondta csendesen Galamb -, szóljon, mert még sok
                        dolgunk van. Vagy nem volna kedve gorombáskodás helyett átvenni az őrjárat
                        vezetését, és lefogni a lázadókat?</p>
					<p>Mialatt ezt mondta, mindkét altisztnek átadott egy-egy revolvert.</p>
					<p>- Mi ez? - kérdezte bután Battista.</p>
					<p>- Ha nem kötözzük meg magukat az előbb, akkor kijöttek volna az udvarra
                        nagyképűsködni, és a lázadók mindkettőjüket megölik. Pedig szükségünk van
                        két jó altisztre, ha egyik-másik kissé öregszik is már... fordult
                        Latouret-hez. - A lázadókat lefegyvereztük, de ők nem tudnak róla.
                        Felfeszítették a depót, kiitták a rumot, és alig állnak a lábukon. Őrmester!
                        Vezesse az őrjáratot, hogy elfogja őket... De gyerünk! En avant, apuskám!
                        Marche! - kommandírozott sajátos katonai nyelvezetén.</p>
					<p>- Ha ez igaz... Harrincourt... akkor nem szégyellem magam... hogy néha
                        sajnáltam... amikor nyúzták... - A szeme felcsillant, néhány szál
                        macskaszerű, ősz bajusza harciasan meredt előre, és a kis csapat élére állt:
                        - A mon commandemant!... En route! Marche!</p>
					<p>Már alig állt a lábán egy-egy katona, amikor a nehéz léptek döngve közeledtek
                        kintről. Az ajtóban megállt az őrjárat. Két lángszóró meredt rájuk, ami
                        magában véve elég ahhoz, hogy pillanatok alatt halálra pörköljön mindenkit a
                        pincében.</p>
					<p>- En joue! - recsegte Latouret, és szuronyok szegeződtek a lázadókra. Néhány
                        részeg ámultan látta, hogy eltűnt a fegyvere.</p>
					<p>...Tíz perc múlva lelakatolták a pince ajtaját, és a lázadók ott feküdtek a
                        földön szorosan megkötözve. A goumier-khez olyan hirtelen nyomultak be,
                        lövésre kész fegyverrel, hogy ezek nem is gondolhattak ellenállásra. Gyorsan
                        megkötözték őket. A három foglyot, akik nem csatlakoztak a lázadó
                        csendőrökhöz, eloldozták. Ezek is fegyvert kaptak. Benid Tongut még idejében
                        kilépett a hátsó ablakon... Az erőd egy elhagyatott részén felkapaszkodott a
                        mellvédre... Kötél volt nála... Lemászik a túlsó oldalon, és bevárja az
                        érkező négereket... A szokoták holnap vagy holnapután itt lesznek a
                        sivatagban.</p>
					<p>De nem számított arra, hogy egy ember a mellvédről órák óta figyeli...
                        Valaki, akinek elintézetlen ügye volt az őrmesterrel. A hanyatló nap ferde
                        szöge alatt hosszú árnyak terültek el a köveken, amikor Benid Tongut felért
                        a lőrésekhez. A homályból valaki melléje lépett, és torkon ragadta. Barbizon
                        könyörtelenül kemény vonásait pillantotta meg az őrmester egész
                        közelről.</p>
					<p>- Egy percre, kamerád... - suttogott a korzikai.</p>
					<p>Benid Tongut csak azt érezte, hogy belehasít egy sajgás a tarkójába, és
                        reccsen valami. Azután átröpül a mellvéden, tizenöt méter magasból...</p>
				</div>
				<div type="chapter">
					<head>2</head>
					<p>Amikor Finley lenézett az ablakból, és látta a gyülekező katonákat,
                        megfordult.</p>
					<p>Gardone verejtékező, rémülettől sárga arcát törölgette.</p>
					<p>- Mi a véleményed? - kérdezte a hadnagyot.</p>
					<p>- Meg fogunk halni - felelte egykedvűen. - Ha van ekrazitjuk, akkor nem
                        tarthatjuk sakkban őket, mert felrobbantják a csövet. Azután csakugyan
                        megérkeznek majd a szokoták, és ha a lázadók nem ölnek meg, akkor fejbe
                        lőhetjük magunkat, mert természetesen eszemben sincs, hogy a négereknek
                        megadjam magam...</p>
					<p>- Kérlek... hadifogság...</p>
					<p>- Ugyan! Nyomban lemészárolnak.</p>
					<p>- Nem bizonyos, sőt... Mi érdekük lenne?</p>
					<p>Finley undort érzett. Ha gyáva is valaki, azért uralkodhatna magán, amikor
                        látja, hogy meg kell halni, és nincs segítség. És ez az ember hordja a
                        francia tisztek egyenruháját!</p>
					<p>A kretén hangja hallatszott kívülről:</p>
					<p>- Légy szíves, és megállj, mert különben a közlegénynek lőni kell... Ez a
                        parancs...</p>
					<p>- Eredj a pokolba - mondta valaki, és úgy látszik, félretaszította a
                        bolondot, mert nyílt az ajtó, és Hildebrandt lépett be.</p>
					<p>- Közlegény! - rivallt rá Finley. - Ki engedte, hogy engedély és kopogtatás
                        nélkül...</p>
					<p>- Várj! - szólt közbe a kapitány. - Én vagyok a parancsnok. Mit akar itt? -
                        fordult Hildebrandthoz.</p>
					<p>- Kapitány úr! A legénység küldött, hogy tárgyaljak a tiszt urakkal.
                        Megtagadjuk az engedelmességet! Haza akarunk menni, és haza is fogunk
                        menni. Nem gátolhatnak meg senkit ebben. A tisztek nem bántottak bennünket,
                        mi sem bántjuk őket. Az erődöt sem. Megmondják a kombinációt, ellátjuk
                        magunkat vízzel az útra, és megmarad Franciaországnak ez a helyőrsége,
                        életben maradnak a tisztek. Ha nem tesznek így, akkor elfoglaljuk az erődöt.
                        Ha kell, felrobbantjuk az egész törzsépületet, van elég ekrazitunk, és ez
                        reménytelenné teszi a tisztek részéről az ellenállást. Így is, úgy is
                        hozzájutunk a vízhez. De akkor felrobbantjuk a vízvezetékcsöveket,
                        elpusztítjuk az erődöt és mindenkit, aki önökkel tart. Ezt határozta a
                        fellázadt helyőrség.</p>
					<p>- Takarodjon! - kiáltotta Finley. - Lázadókkal nem tárgyalunk, és
                        valamennyien...</p>
					<p>- Csendet kérek! - mondta erélyesen a kapitány. Nem érezte a közvetlen
                        halálveszélyt, és ez nagyképűvé tette. - Miféle szerepük van az ügyben
                        bizonyos szokota négereknek?</p>
					<p>- A szokoták útban vannak Aut-Taurirt felé. Az erdei törzs főnökével üzentek,
                        hogy ha az erődöt elfoglaljuk, és így a francia katonaságtól nem kell
                        félniük, akkor ők elvezetnek bennünket egy rejtett úton Angol Guineába. A
                        szokotákat nem bántjuk, de megvédjük önöket is, ha nem kényszerítenek más
                        eljárásra.</p>
					<p>- Menjen ki - felelte Gardone Hildebrandtnak -, és várakozzék a folyosón!</p>
					<p>Hildebrandt tudta, hogy nyert. Katonásan megfordult és kiment. Kréta dugta be
                        utána fejét:</p>
					<p>- Tiszt úr... nem kell lelőni a közlegényt?</p>
					<p>- Hordd el magad!</p>
					<p>Kréta vigyorgott és eltűnt. Gardone fensőbbséggel mondta Finleynek.</p>
					<p>- Kérlek, szerintem diplomáciai érzék kell ehhez az ügyhöz. Itt nem
                        hősködésre van szükség. A helyőrség és az út az első. Így szól a parancs.
                        Menjenek hát ezek a zendülők, ahová akarnak. Az erőd pusztulásáért nem
                        vállalom a felelősséget.</p>
					<p>Gardone felfújta magát, és gőgösen nézett helyettesére.</p>
					<p>- Csak nem akarod kinyitni a csapot, kapitány úr? Vagy elárulni a
                        kombinációt?</p>
					<p>- De igen! Ezek jó fiúk, csak elkeseredettek. Egy kis diplomácia, kérlek...
                        Menjenek el... és így legalább megmarad az erőd. Ha felrobbantják a csövet,
                        akkor végeznek a helyőrséggel is... Nem adhatjuk fel ezt a fontos hadászati,
                        stratégiai pontot...</p>
					<p>- Nem osztom a véleményedet, kapitány úr - felelte táguló orrcimpákkal,
                        dühösen Finley.</p>
					<p>- Úgy? Hát ez nem is fontos... Engem azért küldtek ide, mert tudták, hogy
                        kényes feladatról van szó... Hadnagy úr, parancsot adok önnek, hogy vezesse
                        a lázadók követét a csaphoz, és közölje vele a páncélszekrény
                        kombinációját.</p>
					<p>A tiszt habozás nélkül felelt:</p>
					<p>- Megtagadom az engedelmességet!</p>
					<p>- A kardját!</p>
					<p>Finley rövid, gyors mozdulattal lecsatolta a kardját, és az íróasztalra
                        tette.</p>
					<p>- A szobájába megy, és további parancsomig ott marad. Én fogom megmondani a
                        zár nyitját, és saját felelősségemre kinyitom a vízcsapot... Közlegény!</p>
					<p>Minden szó hallatszott a vékony ajtón, úgyhogy Hildebrandt örömmel beugrott a
                        szobába, és Gardone valamit mondani akart, de - ijedten hátralépett.</p>
					<p>A szemben álló Hildebrandt mellkasából hirtelen kibújt egy szurony... A
                        katona tágra nyílt szemmel, tátott szájjal meredt maga elé... azután
                        felbukott. Mögötte, puskával a kezében, Kréta állt, a fegyver szuronyáról
                        csepegett a vér.</p>
					<p>- Yves őrnagy vagyok - mondta csendesen, és egyenesen Gardone szemébe nézett.
                        - Kapitány! Adja át a kardját. Finleynek! Hazaárulásért letartóztatom...</p>
				</div>
			</div>
			<div type="group">
				<head>Huszonhatodik fejezet</head>
				<div type="chapter">
					<head>1</head>
					<p>Ezalatt a különítmény szépen tovább tisztogatott, most már Hilliers hadnagy
                        vezetésével. Az erőd mellett táborozó portyázók is veszélyesek lehettek.
                        Barbizon tudta a rablóktól, hogy kik ott a főkolomposok.</p>
					<p>Váratlanul géppuskák meredtek feléjük az erőd falából. Néhányan tevére
                        ugráltak, de amikor tűz alá vették őket, és elhulltak, akik menekülést
                        kíséreltek meg, valamennyien leültek, és várták, mi lesz a sorsuk. Egy
                        csendőrt küldtek az erődből azzal az üzenettel, hogy tíz percen belül rakják
                        le a fegyvert, különben halomra lövik valamennyiüket.</p>
					<p>Tíz percen belül kapituláltak. Azután egy őrjárat fogta körül őket, lövésre
                        kész fegyverrel. Hilliers egy céduláról harminc nevet olvasott fel. A
                        főkolomposok voltak. Ezeket elvezették. A törvények szerint „nyomban és
                        helyben” - mint tetten ért lázadókat - főbe lőtték valamennyit.</p>
					<p>A többivel közölték, hogy visszakapják a fegyverüket. Lehet, hogy éjjel
                        harcra kerül a sor. Ha nem harcolnak elég jól, akkor egy szálig lekaszálják
                        őket, mert mögöttük golyószórók lesznek, lőtávolban.</p>
					<p>Ezután az erődudvaron Latouret beosztotta a szolgálatot, majd így oszlatta
                        fel a sort:</p>
					<p>- Fiúk! Most mindenki megérdemel egy jó pohár bort. Maga, Harrincourt, velem
                        jön kihallgatásra.</p>
					<p>- Mehetünk, öregem - felelte szokott pongyolaságával, és Latouret-nek
                        megremegett a bajsza, valami leopárdszerű morgást is hallatott, de különben
                        nem szólt semmit.</p>
				</div>
				<div type="chapter">
					<head>2</head>
					<p>A nap lebukott a sivatag felett, és Kobienszki, a corvée vezetője várta a
                        jeladást: egy kigyúló fényszórót az erőd falán.</p>
					<p>De a kis fehér vár némán meredt az alkonyuló sivatagban, mintha elhagyta
                        volna minden élőlény.</p>
					<p>Valami balsejtelemféle szorongás nehezedett az emberekre. A rabok odagyűltek
                        a műút kezdetére, készenlétben, hogy a fényszóró jeladására egyesüljenek a
                        corvée embereivel. Az állítólagos dr. Borden és a másik két idegen:
                        Lorsakoff és Macquart vezették a rabokat. Kiosztottak néhány fegyvert is,
                        keveset, csak amennyit az autón becsempészhettek magukkal. Ott hevert
                        mellettük két ládában az ekrazit.</p>
					<p>Hiénák röhögtek bántó hangon, és felragyogtak az első halovány csillagok a
                        Szahara sárga dombjai felett.</p>
					<p>- Az ördög érti... - mormogta Kobienszki, a néma, ijesztően elhagyatottnak
                        rémlő erőd felé nézve.</p>
					<p>- Valami baj lehet, - mondta az egyik katona.</p>
					<p>- De mi?</p>
					<p>Hallgattak.</p>
					<p>- Kiderül rövidesen - szólt át a rabok felől Lorsakoff -, ha a corvée-t
                        leváltják.</p>
					<p>Senki sem felelt. A rossz előérzet lidércnyomása nehezedett a kis csoport
                        katonára, ahogyan vártak a sivatagban, ennek a félelmetes napnak az
                        estéjén.</p>
					<p>Már elmúlt az őrségváltás ideje. És semmi. Sötét este hullott a Szaharára. A
                        rabok és a katonák csak szemben álló, ormótlan árnycsomónak látták
                        egymást.</p>
					<p>Végre nyílt az erőd kapuja. Jól látták a messzeségből is, a belső lámpák
                        kiszűrődő fényénél, hogy az erődből egy katona jön...</p>
					<p>Egyetlenegy!</p>
					<p>És a kapu nyomban becsukódott mögötte. A hosszú úton, miközben a porhullámok
                        el-elfedték, lassan, nyugodtan közeledett az árny... Már csak néhány lépés
                        választotta el a corvée-től.</p>
					<p>Most végre felismerték.</p>
					<p>- Troppauer! - kiáltotta az egyik katona.</p>
					<p>Valóban a költő volt. Most már bizonyossá vált, hogy valami történt.</p>
					<p>- Fiúk! - mondta, amikor az őrséghez ért. - Azért küldtek engem, mert én a
                        rabokkal is jóba vagyok... Baj van. A katonák többsége az utolsó percben
                        meggondolta a dolgot. A főbűnösöket bezárták, a többi elhatározta, hogy nem
                        csinálja ezt a marhaságot, és megvédi az erődöt...</p>
					<p>Nagy csend támadt. A fülledt, nyomasztó éjszaka még félelmetesebben
                        nehezedett a lázadókra.</p>
					<p>...Az erőd falán kigyúlt a fény. De nem jeladásból. Nyolc-tíz reflektor
                        pásztázta egymást, keresztezve a sivatagot...</p>
					<p>- Ostobaság! - kiáltotta Lorsakoff. - A katonák nem fognak ránk lőni...</p>
					<p>- Azt üzenik a fiúk - jegyezte meg Troppauer -, hogy aki fegyvertelenül jön,
                        azt bebocsátják. Különben lőnek. A vízcsapot lezárják, és nem nyitják ki,
                        csak ha mindenki megadta magát...</p>
					<p>Döbbent szünet következett. Az erdő felől egy rekedt hangú madár folyton azt
                        ismételgette: Kirágá... kirágá... kirágá... Szél rohant át a Szaharán, és
                        zizegve röpült a por...</p>
					<p>- Azt üzeni nektek az őrnagy, hogy a corvée térjen vissza az erődbe, a rabok
                        foglalják el a munkahelyüket, és akkor nem vesz tudomást arról, amit
                        terveztetek... Csak a vezetőket bünteti meg - és sóhajtva tette hozzá. -
                        Magát, Kobienszki, valószínűleg felkötik... De hát ilyen az élet; egyszer
                        lenn, egyszer fenn. És végre is: odafenn már nem fáj semmi.</p>
					<p>- Ne hallgassatok erre az árulóra! - üvöltött Kobienszki. - Csupa hazugság,
                        amit mond...</p>
					<p>- És nálunk az ekrazit! - kiáltotta Lorsakoff. - Ha kell, akár az egész
                        erődöt a levegőbe röpítjük!</p>
					<p>Kevés lelkesedéssel találkozott az elszánt bíztatás. Csak Troppauer felelt,
                        hasonló harsány hangon:</p>
					<p>- Majd hülyék leszünk meghalni magukért! Minek másszunk bele a csávába, ha ép
                        bőrrel szabadulhatunk?! Ne jöttek volna ide...</p>
					<p>- Te kutya! - horkant fel Kobienszki, és Troppauer előtt termett. - Majd
                        megtanítlak, hogy a hülye verseiddel törődj, és...</p>
					<p>Verseinek gyalázására Troppauer természetesen pofon ütötte Kobienszkit, aki
                        azután hosszú ideig csendesen feküdt a földön.</p>
					<p>Lorsakoff revolvert rántott, de az egyik rab kiverte a kezéből. Macquart-t
                        két katona ragadta meg.</p>
					<p>- Nem vagyunk bolondok meghalni magukért! - kiáltott a Mikulás-szakállú. -
                        Troppauernek igaza van.</p>
					<p>- Egyék meg, amit főztek... - mondta egy másik csontváz, és aszott karját
                        magasra emelve, az öklét rázta dr. Borden felé...</p>
					<p>Tíz perc múlva a corvée fegyver nélkül visszatért az erődbe, és magával hozta
                        megkötözve Kobienszkit, Lorsakoffot, Macquart-t és dr. Bordent.</p>
					<p>A rabok a bungalow-jukban ültek és csendesen várták, hogy döntsenek a
                        sorsukról...</p>
				</div>
			</div>
			<div type="group">
				<head>Huszonhetedik fejezet</head>
				<div type="chapter">
					<head>1</head>
					<p>Delahay szobájában voltak együtt. Az őrnagy kissé jobban érezte magát. Az
                        ágyban könyökölt és szivarozott. Délután rohama volt, így csak most értesült
                        az eseményekről. Kréta, illetve Yves őrnagy, Finley és Hilliers hadnagy
                        ültek körülötte.</p>
					<p>- A becsületet tehát megmentettük - mondta az őrnagy. - De az erőd mindaddig
                        nincs biztonságban, amíg a szokotáktól tartani kell.</p>
					<p>- Ha tudnánk, honnan jönnek, gyerekjáték lenne visszaszorítani vagy
                        bekeríteni őket - jegyezte meg Finley.</p>
					<p>- De nem tudjuk - mondta Yves. - És kevés remény van rá... Pedig az óra, ami
                        annál a fiúnál van... az óra a nyitja mindennek.</p>
					<p>Nem is vette észre, hogy milyen csodálkozással nézik. Kréta ugyanis
                        megdöbbentő változáson ment át. Soványsága most energikusnak hatott.
                        Angolosan szikár, napbarnított ember volt, és a szemei okosan, tisztán
                        csillogtak.</p>
					<p>- Mikor leplezted le magad Finleynek? - kérdezte Delahay.</p>
					<p>- Amikor azt a kedves fiút, akit összetévesztettek velem, en crapaudine-re
                        ítélték. Meg kellett mentenem. Akkor szóltam Finleynek, hogy jelentse neked
                        az ügyet, Gardone megkerülésével. Előbb kénytelen voltam igazolni magam.
                        Azután Finley szerezte meg a viaszosvászon zsákot a pénzszekrényből, amit
                        egy másik barátom visszacsempészett a fiúhoz: Grison tárcája volt benne, az
                        én szolgálati számom és néhány írás. Versek. Az írásokat akartam olvasni,
                        mert még az én Troppauer barátomról is kiderülhet, hogy komédiázik, és
                        közben hírszerző. Hála istennek, a versek ez irányban megnyugtattak.</p>
					<p>Latouret lépett be Galambbal.</p>
					<p>- Jöjjön ide, barátom... - mondta az őrnagy. - Maga nagy szolgálatot tett ma
                        a hazájának, és különleges jutalomban lesz része...</p>
					<p>- Őrnagy úr! Szóra sem érdemes, jutalomra még kevésbé. A hazájáért minden
                        embernek meg kell tenni a magáét. Különben is az egész siker Yves őrnagy
                        érdeme... Szent isten!</p>
					<p>- Micsoda?... Mi van?... - érdeklődtek ámultan a tisztek...</p>
					<p>- Őrnagy úr! Tisztelettel kérem, hogy bocsásson el néhány percre. Egy tisztet
                        még kora délután bezártam valahová, és lehetséges, hogy az illető szeretne
                        enni vagy inni...</p>
					<p>Az őrnagy csodálkozva intett, hogy elmehet. Kréta újra előjött.</p>
					<p>- Ez a fiú azt hiszi, hogy egy Hlavács nevű cipész azonos velem, és
                        borzasztóan kínozta a szerencsétlent...</p>
					<p>Ez így is volt. Hlavács éhesen és szomjasan ült a szobában. Amikor Galamb
                        kinyitotta az ajtót, a cipész újabb bonyodalmaktól tartva, rémülten elrohant
                        a kantinba.</p>
					<p>Odalent az őrséget váltották. Felhallatszott a vállról leperdülő puskák
                        koppanása és Battista kommandója.</p>
					<p>Éjfél volt...</p>
				</div>
				<div type="chapter">
					<head>2</head>
					<p>Galamb nem ment nyomban vissza az őrnagyhoz, úgy látszott, hogy végleg
                        feladja a katonai fegyelmet. Léhaságát nem mentette semmi, talán csak az,
                        hogy szerelmes volt, s ez az érzelem viszont már igen komoly embereket is
                        károsan befolyásolt.</p>
					<p>A kantin felé igyekezett, de még félúton sem volt, amikor valahonnan egyszer
                        csak feltűnt az udvar sötétjéből az arab suhanc, Magde!</p>
					<p>Megölelte a leányt, és magához szorította.</p>
					<p>- Na látja - suttogta -, mondtam, hogy az egész hecc nem tart sokáig.</p>
					<p>- Nagyon aggódtam magáért - felelte a lány. - De most már, hála
                        istennek...</p>
					<p>- Távolról sincs befejezve az ügy. Elsősorban még nem tudjuk, hogy a rabokkal
                        mi lesz. Azután a négerek is terveznek állítólag valami támadást.</p>
					<p>Fent a mellvéden egyhangúan kopogtak a poszt léptei...</p>
					<p>- Igaz... - felelte szomorúan a leány. - A négerek titka az átjáró, amely
                        után apám kutatott...</p>
					<p>- Igen, az átjáró - bólogatott Galamb. - Áldást jelentene ezen a vidéken, ha
                        végre megtalálnánk... És csakugyan ebben az órában lenne a titok?</p>
					<p>Odanéztek mind a ketten a csúf, ezüst krokodilfejre.</p>
					<p>- Egész bizonyos... Meg kell őrülni tőle, de így van. Ebben a karórában
                        rejtőzik az átjáró terve. Ezt akarta doktor Brétail átadni Corot kapitánynak
                        azon az estén, amikor megölték.</p>
					<p>Galamb búsan nézte az óra összekarcolt fedelét.</p>
					<p>Azután egy ösztönös mozdulattal lenyomta a felhúzó gombját. Felkattant a
                        fedél, és...</p>
					<p>És ahogy egy pillantást vetettek a lapra, mind a ketten felkiáltottak a
                        meglepetéstől.</p>
					<p>Ott volt a térkép!</p>
					<p>...Ilyen még nem volt. Az őrnagy szobájának küszöbén megbotlott egy rohanó
                        ember, és bezuhant Delahayhoz, azután felugrott, nem törődött a
                        feletteseivel, csak kiabált...</p>
					<p>- A villanyt... oltsák el a villanyt!... Megvan! Itt van!... Azonnal... - és
                        lihegett kifulladva a lépcsőktől. Galamb volt. Kréta eloltotta a
                        villanyt.</p>
					<p>...És zöldessárga fénnyel, kisugározva izzását az ezüst krokodilfejre is, ott
                        világít néhány apró vonallal a Russel-átjáró miniatűr térképe!...</p>
					<p>A sötétben csak ámuló emberek fojtott lélegzetvétele hallatszik...</p>
				</div>
				<div type="chapter">
					<head>3</head>
					<p>Milyen egyszerű volt! A kutató valami sugárzó rádiumos vagy foszforos
                        anyaggal rajzolta a térképet a karóra számlapjára. A számlap repedései
                        között észrevétlenül bújtak meg azok a halvány, hajszálvékony vonalkák,
                        amelyek úgyszólván láthatatlanok, csak éjjel világítanak, ha előzőleg
                        napsütés érte a számlapot, és a foszforos anyag visszasugározza az elnyelt
                        fényt. A kényes politikai ügyekben utazgató, térképező Russel első vázlatát
                        erre a berepedt számlapra rajzolta fel, láthatatlan, illetve átlátszó
                        anyaggal, amely elnyeli a sugarakat. Azután lefixírozta ragasztóval. Ha
                        megtámadták, kikutatták, ezerszer is szétszedték az órát - nem találhattak
                        semmit, mert a térkép csak akkor vált láthatóvá, ha erős napfény érte, és
                        sötétben nézték.</p>
					<p>Most valamennyien tágult szemmel, mintha túlvilági jelenést néznének,
                        bámulták az órát.</p>
					<p>A számlapon egész apró, szaggatott vonal jelezte az utat a Nigerig, egy
                        ponttól, amely T betűvel volt jelölve. Ez csak „tábort” jelenthetett. Azt a
                        helyet, ahol Russelék utoljára táboroztak. És itt épült Aut-Taurirt erődje.
                        Lent ez állt: 1 mm: 2 km. Az utat mintegy kétcentiméteres vonal jelezte,
                        szóval körülbelül 40 kilométernyire voltak az átjárótól. Az utat jelző kis
                        csík keresztülhaladt egy pontozott vonalon, amelyet N. jelzett. Ez csak
                        Niger lehet. Lent a másodperc mutató alatt ez állt felírva: III.10.-VI.25.
                        Ez is világos és egyszerű volt. Harmadik hó tizedikétől hatodik hó
                        huszonötödikéig a Niger vízállása olyan, hogy az átjárón lehetséges
                        közlekedni, a többi hónapokban a folyó bizonyára elönti.</p>
					<p>- Ha ezt előbb tudjuk - mondta a döbbent csendben Yves őrnagy -, sok-sok
                        ember életben maradt volna.</p>
					<p>Valaki felcsavarta a villanyt.</p>
					<p>- Nézd csak, a hülye Kréta! - kiáltotta Galamb.</p>
					<p>- Nem, barátom - mondta mosolyogva Kréta. - Én vagyok, az a bizonyos Yves
                        őrnagy, akivel kapcsolatban magának annyi kellemetlensége volt. De csukja be
                        a száját fiam, mert így nem hat valami előnyösen.</p>
					<p>Galamb ugyanis akkorára nyitotta a száját, amennyire az egyáltalán lehetséges
                        volt. Nyakát előregörbítette, a szemét kimeresztette, és hol a meglepően
                        fesztelen modorú Krétára, hol a nevető tisztekre nézett, ijedten kapkodva a
                        fejét jobbra-balra.</p>
					<p>- Hűűű! - mondta azután.</p>
					<p>- Ismétlem, amit Delahay barátom mondott: maga nagy szolgálatot tett a
                        hazájának. Maga a világ legkönnyelműbb és legjobb katonája. Ami pedig Krétát
                        illeti, a szerencsétlen hülyét, az ő nevében külön hálásan kezet szorítok
                        most magával.</p>
					<p>Keményen megrázta Galamb kezét. Ez még mindig pislogva nézett egyik tisztről
                        a másikra, és csak azt ismételgette zavarában és meglepetésében:</p>
					<p>- Szép kis cirkusz... Szavamra, szép kis cirkusz.</p>
					<p>- És ráadásul a mi Galamb barátunk még szerencsés is - szólt közbe Finley. -
                        A véletlen hozzájuttatta az óra titkához, amit annyi hozzáértő ember hiába
                        keresett...</p>
					<p>- Jó, hogy említed! - mondta Delahay, felkönyökölve az ágyban, mert
                        valósággal újult erőre kapott a megviselt kis öregember. - Csak ne pihenjünk
                        a győzelem babérjain, amíg a szokoták támadása váratlanul érhet
                        bennünket.</p>
					<p>- Ez most már nem olyan veszélyes - legyintett Yves. - Elsősorban ma március
                        nyolcadika van, és nem valószínű, hogy négy-öt napnál előbb járható legyen a
                        Batalanga-földre vezető út. Russel térképe tizedikét jelzett. Azután, a
                        térkép birtokában, megszállhatjuk az átjáró nyílását. Bizonyára a Niger
                        medre alatt vezet az átjáró, ahol elég erős a sziklás meder, és nem
                        szakadhat be a folyó ágya.</p>
					<p>- Ágy! - kiáltott ismét vadul Galamb, és a homlokára csapott, - Egy Laporter
                        nevű bűnöst az ágy alatt felejtettem valahol.</p>
					<p>- Laporter! - ugrott fel Kréta. - Hol van? Esküdni mertem volna, hogy
                        kisiklott a kezemből. - Jöjjön, fiam! - Galamb és az őrnagy a kantin mögötti
                        folyosóra siettek, és benyitottak abba a szobába, ahol a gengszter maradt
                        megkötözve.</p>
					<p>Mikor eloldozták, Pencroft tagjai úgy hulltak ki a kötélből, mint valami
                        felbomlott batyuból a széteső rongyok. Félig halott volt már.</p>
					<p>Galamb a fejét csóválta:</p>
					<p>- Alaposan megviselte a magány...</p>
				</div>
			</div>
			<div type="group">
				<head>Huszonnyolcadik fejezet</head>
				<div type="chapter">
					<head>1</head>
					<p>Hajnalban az erőd elcsendesedett. A nehéz nap után mélyen aludt mindenki. A
                        katonák egy része súlyos alkoholmérgezéssel a kórházba került. A többiek
                        fejfájással, sajgó tagokkal sorakoztak az ébresztőre. Finley néhány rövid
                        mondatban közölte velük, hogy súlyos büntetés helyett egyszerűen
                        részegeskedésnek tekintik, ami történt, és minden tizedik embert a bűnösök
                        közül négy nap pelote-ra ítélnek. Ha legközelebb hasonló eset előfordul, a
                        bűnösöket haditörvényszék elé állítják.</p>
					<p>Némán hallgatták. A nap ébredt, és a forróság szinte másodpercenként
                        növekedett.</p>
					<p>Ezután összeállították a corvée-t. Csupa megbízható ember: Galamb, Spoliansky
                        és a többiek kerültek a szakaszba. Finley vezette őket, de Latouret is
                        ment.</p>
					<p>A rabok már előző nap délutánja óta hiába nyitogatták a vízcsapot. Nem kaptak
                        inni. Az éjszaka még tűrhetően telt, de reggel, az izzó melegben már nagyon
                        legyengültek a szomjúságtól, szédülten, kimerülten ültek a fojtó
                        dzsungelben, több mint kétszáz emberi váz... A sárga, halálosan sovány
                        koponyákon kék hajszálerek lüktettek, dagadt, nagy, vörös szemhéjak
                        hunyódtak halódva, és a vértelen, lefittyedő ajkak közül fehér nyelvek
                        nyúltak ki tétován...</p>
					<p>Látták a corvée-t érkezni. Látták, hogy a tiszt súlyba vezényli a
                        fegyvereket, és rájuk irányulnak. Senki sem mozdult. Lövetni fog?
                        Lehet...</p>
					<p>Most kiválik egy őrjárat a corvée-ból, és a tiszt vezetésével közeledik.
                        Néhány rab nehézkesen felemelkedik. Eszükbe sem jutott, hogy megtámadják a
                        maroknyi csapatot.</p>
					<p>Az összeomlott lázadás utolsó életerejüket is elvette.</p>
					<p>- Emberek! - mondta röviden Finley. - Azt izentem nektek tegnap, hogy ha
                        visszatértek a táborotokba, senkit sem fogunk megbüntetni. Szavamnak állok.
                        Kinyitjuk majd a csapot, kaptok eleséget, de ezentúl minden gyanús esetben
                        bejön ide egy őrjárat. És aki nem viselkedik fegyelmezetten, azt főbe lőjük.
                        Rendes helyőrség lesz Aut-Taurirtból. Holnap elkezdjük a barakkokat építeni,
                        kaptok kórházat, orvost, és rendet csinálunk. Harminc perc múlva megnyitják
                        a vízcsapot. Egyetlenegy katonát hagyok itt. És olyan sorrendben isztok,
                        ahogy ő vezényli. Ha ennek a katonának valami baja lesz, akkor
                        megtizedeltetlek benneteket! Rompez!</p>
					<p>Az őrjárt továbbment az erdő belseje felé. A rabok szótlanul ténferegtek,
                        némelyik már elájult. Egyszer csak a vízcsapnál álló katona, Rikov azt
                        mondta:</p>
					<p>- Folyik már a víz. Vigyázz! Egyes sorba sorakozni, és mindenki hozza a
                        poharát!</p>
					<p>A rabok sorba álltak, szép csendben ittak, és a magányos posztnak sem esett
                        semmi baja közöttük.</p>
				</div>
				<div type="chapter">
					<head>2</head>
					<p>Az őrjárat pedig folytatta az útját az őserdőben egy elefántcsapáson, a
                        pigmeusok tábora felé. A törpe főnök személyesen sietett eléjük, azt hitte,
                        a lázadók jönnek. Keservesen csalódott, mikor a katonák élén a tiszteket
                        meglátta.</p>
					<p>- Uram... örülök, hogy látlak... - rebegte.</p>
					<p>- Pedig szomorú nap ez neked, főnök - felelte Finley. - Mert felakasztatlak,
                        és a táborodat elpusztítjuk...</p>
					<p>- Nem teheted, rumi úr... Én régi barátja vagyok a fehér katonáknak.</p>
					<p>- Mindenfelől töltött puskák lesnek rád és népedre, főnök. - A nép mindössze
                        tizenkét bennszülött volt, négy cölöpkunyhóban. - Most bementek az egyik
                        kunyhóba, és ott maradtok, amíg ítéletet tartanak felettetek. Nyolc emberem
                        vigyáz rátok.</p>
					<p>A bennszülöttek szó nélkül engedelmeskedtek. Nyolc katona hátramaradt, és
                        vigyázott rájuk. A pigmeusok edényeit, fegyvereit egy halomba rakták és
                        elégették. Elégették a többi kunyhót is, és kivágták a tisztáson a törzs
                        vagyonát képező tíz kókuszpálmát.</p>
					<p>A főnököt pedig vasra verve magukkal vitték.</p>
					<p>- Hogy hívnak? - kérdezte útközben Finley a reszkető törpe pigmeust.</p>
					<p>- Illomornak, uram... - felelte a főnök.</p>
				</div>
				<div type="chapter">
					<head>3</head>
					<p>Yves őrnagy lázas gyorsasággal folytatta a kihallgatásokat az ezredirodában.
                        Rövid rádióérintkezés után értesítették őket, hogy Timbuktuból egy csapat
                        szpáhit vezényeltek ki a helyőrség megerősítésére, és az ügy valamennyi
                        szereplőjét repülőgépen Oranba szállítják.</p>
					<p>Pencroft nem vallott semmit. Illomor, a törzsfő annál többet, és Galamb
                        mindent, ami csak eszébe jutott.</p>
					<p>- Gondolkozzon, fiam - bíztatta Yves -, minden csekélység fontos.</p>
					<p>- Igazán mindent elmondtam... Legfeljebb néhány pofont felejtettem el, mert
                        az ügyben rendkívül sokat pofozkodtam... Ja, igaz... A mosókonyhában
                        poszton álltam, és megtámadtak... Ez bizonyára a Laporter mákvirág volt. De
                        valaki rálőtt a sötétből, és nem sejtettem, hogy ez ki lehetett.</p>
					<p>- Én voltam - mondta mosolyogva az őrnagy. - Éppen aludtam, és maga aggódott
                        a holmimért, de azért jól hallottam, amit mond. Sejtettem, hogy más is
                        hallja. Így azután előbb surrantam be a mosókonyhába, és láttam
                        Hildebrandtot, mert ő volt az illető, nem Pencroft, amint odafeküdt a
                        padlóra. Idejében léptem közbe, hogy segítsek magán... Csak a cipőmet
                        befestette a vörös mínium, ezt ügyesen elcseréltem Spolianskyval...</p>
					<p>- A cipő! Ő meg Troppauerrel cserélte el, és sántított...</p>
					<p>- Ezért akarták agyonlőni szegény Troppauert. Azt hitték, maga az őrnagy, és
                        ő a maga társa. Most pedig egy fontos kihallgatás... - A szomszéd szoba
                        ajtajához lépett, és kivezette onnan Magde Russelt. Rendes útiruhában volt,
                        és mosolyogva nézte Galamb csodálkozását.</p>
					<p>- Hát maguk... ismerősök.</p>
					<p>- Nem - nevetett a leány -, mi nem rég vagyunk cinkosok. Csak itt ismerkedtem
                        meg az őrnagy úrral. Régen figyelt engem, és megtisztelt a bizalmával.</p>
					<p>- Elsőrangú segítőtársam lett Mademoiselle Russel. Az első ember, akit arra
                        kértem, hogy legyen a segítségemre. Mert nem bízom senkiben. Egy kissé
                        Harroncourt, a maga érdekében is történt. Finleynek akkor még nem akartam
                        elárulni az inkognitómat, és valahogy segítenem kellett, hogy ne patkoljon
                        el a negyvenkilós pelote-tól. Erre használtuk fel a mademoiselle néhai
                        maszkját, Abu el Kebirt, a kávéfőzőt, aki megvesztegette Battistát, és így
                        segíteni tudott magán. Hálás lehet ezért...</p>
					<p>- Ó, még sokszor fogom leróni - mondta lelkesen Galamb, és a lány
                        elpirult.</p>
				</div>
				<div type="chapter">
					<head>4</head>
					<p>A búcsúestét a lábadozó Delahay szobájában töltötték, ahol teára voltak
                        hivatalosak. Kivételesen két közlegény is. Ezek nélkül nem lett volna
                        teljes a társaság. Az egyik természetesen Galamb és a másik Troppauer
                        Hümér.</p>
					<p>A poéta percenként pirult, ujjait morzsolgatta, és elbotlott a
                        szőnyegben.</p>
					<p>És magától értetődik, hogy megjelent Magde Russel is, abban a fehér
                        lovaglóruhában, amit Galamb annyira szeretett.</p>
					<p>Delahay kívánságára Yves őrnagy folyamatosan elmondta mindazt, ami
                        történt.</p>
					<p>- Grisont régen ismerem - kezdte Yves, a teába bámulva, mintha ott egy
                        filmszalag futna, amelyben az elmúlt eseményeket látja. - Gyanús jellemű, de
                        ügyes hírszerző volt. A mi munkánk olykor megkívánja, hogy ne a
                        tisztességet, hanem az ügyességet részesítsük előnyben. Az ain-szefrai
                        lázadás tárgyalásán kellett volna megjelennem tanúskodni. Tudtam, hogy sok
                        ellenségem szeretne megismerni. A szolgálat embereit még a vezérkar sem
                        ismeri. Csak a D. osztály főnöke Aubert tábornok érintkezik velük
                        személyesen. Nekem szokásom volt, hogy néha szerepeltettem magam helyett
                        bizonyos ügyekben embereket, akik felvették a nevemet. Így történt, hogy
                        Grisont szerepeltettem. Ezzel akartam megtéveszteni azokat, akik lestek rám.
                        Vallomásomat előzőleg megtanulta, és őrnagyi egyenruhában mint Yves
                        szerepelt. Sohasem hallgatták ki a vádlottakkal együtt, és nem
                        szembesítették. A lázadás bűne nyilvánvaló volt. Természetesen lakást is
                        bérelt, mint Yves őrnagy, és feltűnően bejárt a vezérkar D. osztályára, hogy
                        tökéletesen félrevezesse azokat, akik megfigyelik. Ebben az időben mint
                        Grison vagy Dupont - mindkét nevet használta - a Russel-üggyel is
                        foglalkozott. De erről én nem tudtam. Macquart egy vasúttársaság
                        megbízottja. Ezeknek fontos érdekük fűződik ahhoz, hogy a Szahara-vasút ne
                        készüljön el. Macquart mint gazdag úr szerepelt Oranban. Lorsakoff-fal és
                        Grisonnal közösen akarták megszerezni az átjáró tervét. Ezért lőtte le
                        Grison Russelt is, de a tervet nem találták meg nála.</p>
					<p>Grison a két társát is becsapta. Azt mondta, hogy Yves őrnagy, mármint én,
                        szintén az ő kezükre dolgozna, jó pénzért. Ha bizonyítékot akarnak erre az
                        állításra, akkor hívják fel telefonon az őrnagyot. Ezek nem tudták, hogy
                        Grison véletlenül éppen helyettem szerepelt, és természetesen az én nevem
                        alatt bérelt lakást, tehát léprementek. Grison jelentkezett a telefonnál,
                        és ügyesen valószínűsítette, hogy az őrnagy hajlandó érintkezésbe lépni
                        velük, Grison útján. Saját magát úgy állította be, mint a futáromat. Hogy
                        miért tette ezt? Azt akarta, hogy ha ő megtalálja Russel villájában a
                        tervet, akkor a horribilis jutalomból ő két részt kapjon. Egyet mint Grison
                        és egyet az én nevemben mint Yves. Ez kis híján sikerült, mert hiszen én nem
                        is voltam Afrikában. Egy másik ügyben Konstantinápolyban tartózkodtam. Itt
                        értesített Aubert tábornok, hogy vissza kell térnem, mert az Aut-Taurirtba
                        induló századdal fontos küldetésem lesz. Marseille-be utaztam, és beálltam a
                        légióba. Oranban már figyelik az újoncokat, mert sejtik, hogy a szolgálat
                        becsempész egy vagy két embert ide. Az aut-taurirti századdal Oranba
                        hajóztam. Itt nem jelentkeztem a szolgálatnál. Fogalmam sem volt Grison
                        üzelmeiről.</p>
					<p>Véletlenül jöttem rá. Egyszer láttam az utcán Macquart-ral és gyanút fogtam.
                        Érintkezésbe léptem Aubert-rel, aki megnyugtatott. Azt mondta hogy Grisont
                        használható embernek tartja, és a Russel-ügyben ő adott megbízást neki.
                        Grison közben Mademoiselle Russelnek azt mondta, hogy Yves őrnagy akar
                        nyomozni az ügyben, és az ő útján engedélyt kér, hogy egy napot a villában
                        töltsön el. Meg is kapta a beleegyezést. Grison rájött arra, ami nyilvánvaló
                        volt, és mégis zseniális: a rajz csak olyan tárgyban lehet eldugva, ami
                        Russelnél volt, és Brétail doktorhoz került, és ennek a tárgynak a
                        gyilkosság napján Brétailnál kellett lenni, mert hiszen úgy volt, hogy
                        átadja Corot kapitánynak. Így jött rá Grison, hogy a térkép nincs is a
                        villában, mert az áldozatok holmiját az ügyészség a vizsgálat idejére
                        lefoglalta. Érdeklődött az ügyészségen, és megtudta, hogy a tárgyakat az
                        elhunyt címére az örökösöknek kikézbesítik a vizsgálat befejezésekor.
                        Megtudta a kézbesítés napját is. Erre a napra kért engedélyt Yves számára,
                        hogy beköltözhessen a villába, mert még egyszer tüzetesen át akart kutatni
                        mindent. De ekkor már a nyomában voltam. Egy emberemnek megbízást adtam,
                        hogy figyelje. Így tudtam meg, hogy az ügyészségen járt. Azután
                        rajtaütésszerűen eléje álltam az utcán.</p>
					<p>A megdöbbent arckifejezése elég világosan mutatta, hogy nem becsületes
                        szándékkal játssza a szerepemet. Elmondta, hogy átkutatja a Brétail-villát,
                        és amikor azt mondtam, hogy én is odamegyek, már visszanyerte az önuralmát,
                        és örömmel invitált. Véletlenül aznap az altiszt a kaszárnyában durva
                        tréfából rám zárta a pinceajtót, és ott felejtett estig. Nem tudtam sehogy
                        sem szabadulni, és csak tizenegyre értem a villához. Nyomban telefonáltam
                        annak az emberemnek, akivel figyeltettem, és ettől megtudtam, hogy a
                        délután folyamán kikézbesítették az ügyészségről a néhai Brétail tárgyait,
                        továbbá - és ez volt a legfurcsább - Grison mint Yves őrnagy értesítette a
                        szolgálatot, hogy egy támadót megölt a villában. Kém az illető. Valaki jön
                        érte autóval, hogy Cochran városparancsnok estélyére vigye, és ugyanez az
                        ember gondoskodjék a holttest eltüntetéséről. A titkosszolgálat emberei
                        sokszor kénytelenek fegyvert használni, amikor bizonyításra, ítéletre nincs
                        idő. Csak a tábornoknak tartoznak felelősséggel. Ilyen eset volt, ahogy én
                        leszúrtam Hildebrandtot, és habozás nélkül végzek Gardone-nal is, ha nem
                        tudom másképpen megakadályozni a zár kombinációjának elárulásában. De ki az,
                        akit Grison megölt mint Yves őrnagy? Tizenegykor a villánál voltam.</p>
					<p>Bemásztam a kertbe, és körüljártam a házat. Észrevétlenül akartam bejutni.
                        Lövéseket hallottam, és megpillantottam egy légionistát, amint futva jön.
                        Mögötte őrjárat. A katonák üldözték. Beugrott a Brétail-villa kertjébe.
                        Megismertem Harrincourt bajtársamat. Később a riadóautó lármás érkezését
                        arra használta fel, hogy rohamkését nekihajítsa az ablaknak, mert a
                        szirénázás elnyomja a csörömpölés zaját. Beugrott a törött ablakon át, és
                        továbbment. Én is beugrottam utána. A helyiségbe érve a földön
                        megpillantottam a légionista rohamkését. Ezt vágta az üvegnek, hogy
                        eltörjön, és könnyelműen otthagyta. Nem akartam olyan nyomot hagyni, amely a
                        légióhoz vezet. Felvettem a rohamkést, és a derékszíjam mellé dugtam, azután
                        siettem tovább. Az utcán hangos vezényszavak, rendelkezés, kiáltozás verte
                        fel az éjszakát. Lábujjhegyen osontam végig a szobáig, amelyben világosság
                        volt. Kíváncsi voltam, hogy kit ölt meg Grison. Belestem a kulcslyukon, és
                        csodálkozva láttam, hogy nincs semmiféle halott a szobában. Nyomban tudtam,
                        hogy miről van szó! Velem volt találkája! Én voltam az eltakarítandó tetem!
                        Egyszerűen le akart lőni, és a titkosszolgálat útján eltüntetni, gyorsan és
                        biztosan. Hiszen személyesen csak Aubert tábornok ismert, az viszont nem jön
                        ki ilyenkor. Csak Grison jelentését olvasta volna az ügyről.</p>
					<p>Ezután beléptem hozzá, mintha a találkára jöttem volna. Meglepetten nézett
                        rám. Aztán beszélt valamit, és az asztalkendő alatt óvatosan egy revolvert
                        fogott meg, és már lőtt volna, de én tudtam, hogy mire készül. Kirántottam
                        rohamkésem, és végeztem vele. Itt szó sem lehetett habozásról. Csak utóbb
                        vettem észre, hogy nem az én oldalfegyveremet használtam, hanem
                        Harrincourt-ét, amely ott volt a derékszíjam mellé dugva. Most lépteket
                        hallottam közeledni. Ha kimegyek, észrevesz az, aki idetart. Eloltottam a
                        villanyt, és bebújtam a gardróbszekrénybe. Harrincourt barátunk, az ördög
                        tudja, mit veszített el a villában, ahelyett, hogy szedte volna a lábát,
                        visszajött. Azt hittem, rémülten elrohan, ha meglátja a leszúrt Grison
                        tetemét, de azóta már tudjuk, hogy Harrincourt ritkán szalad el.</p>
					<p>- Nem családi betegség nálunk a futkosás... - mentegetőzött Galamb.</p>
					<p>Yves folytatta:</p>
					<p>- A tiszt, akit a titkosszolgálat küldött a tetem eltüntetésére, Grisont
                        találta holtan. De ez nem ismerte egyikünket sem. Mindössze azt tudta, hogy
                        a Brétail-villában egy halott mellett Yves őrnagy várja. Miután csak
                        Harrincourt volt jelen, egy pillanatig sem kételkedett, hogy a
                        titkosszolgálat őrnagyával áll szemben, aki valamilyen oknál fogva
                        légionárius közlegénynek öltözött. Harrincourt viszont mukkanni sem mert, és
                        követte a tisztet. Elhatároztam, hogy ezt a tévedést kihasználom a nyomozás
                        céljaira. Még a Brétail-villából felhívtam Aubert tábornokot.</p>
					<p>Elmondtam neki mindazt ami történt, és megbeszéltük, hogy a tiszt tévedését
                        nem leplezzük le. Csak higgye a sok settenkedő gazember, hogy a szökött
                        légionista Yves őrnagy. Ezt a félreértést a városparancsnok estélyén Aubert
                        kitűnően valószínűsítette. Cochran táborszernagytól kezdve Macquart-ig
                        mindenki elhitte Harrincourt-ról, hogy Yves őrnaggyal azonos. Így én a hülye
                        Kréta szerepében nyugodtan figyelhettem később, hogy kik környékezik meg az
                        állítólagos Yves őrnagyot. Az estély után Lorsakoff és Macquart rájöttek,
                        hogy Yves becsapta valamennyiüket, és elszökött az órával, amiről Grison
                        akkor már beszélt telefonon Lorsakoffnak. Magde Russel, csodálatos
                        maszkjában, mint arab kávéfőző kihallgatott egy beszélgetést Lorsakoff és
                        Macquart között. A beszélgetés alapján ő is árulónak hitte Yves-t. És
                        megtudta azt is, hogy a karóra a terv rejteke. Ő is követte a századot
                        Aut-Taurirtba. Grison tetemét, mivel ő Dupont néven lakott egy sikátorban,
                        Aubert intézkedésére a lakására csempészték a szolgálat emberei. Én csak
                        akkor sejtettem az óra fontosságát, amikor megfigyeltem, hogy útban
                        Aut-Taurirt felé, Laporter ellopja, mialatt Harrincourt mosdik. Még aznap
                        elloptam Laportertől, alaposan megvizsgáltam, szétszedtem, de nem jöttem rá
                        a titokra. Laporter hátizsákjában megtaláltam Harrincourt ingét is, amit
                        annyira szeretett, és az órát az inggel együtt visszaloptam Galamb
                        barátunkhoz. Amikor megérkeztünk a helyőrségbe, kénytelen voltam leleplezni
                        magam Magde Russel előtt, aki csodálatos munkát végzett. Igen értékes munkát
                        végzett az ügyben Mahmud, Mademoiselle Russel szolgája. Ő sajnos a kórházban
                        van, súlyos maláriás rohammal. Még engem is megtévesztett azzal, hogy néhány
                        embert betanított. Ezek mindenkinek azt mondták, hogy Abu el Kebir, a
                        kávéfőző meghalt. A kígyóbűvölő Mahmudot meg egyszerűen letagadták. Azután
                        Finleyt is belevontam az ügybe. Finley útján jutottam hozzá a viaszosvászon
                        csomaghoz.</p>
					<p>Troppauer úgy nyelt le egy falatot, hogy kis híján megfulladt:</p>
					<p>- A verseim! - kiáltotta azután kétségbeesetten.</p>
					<p>- Megvannak - mosolygott Yves -, csak átolvastam őket.</p>
					<p>- És milyenek, ha szabad érdeklődnöm?</p>
					<p>- Kitűnőek! Különösen a „Szahara álomvilágában merengek” című.</p>
					<p>- Az véletlenül jól sikerült... - mormolta Troppauer, és lenyelt egy kemény
                        tojást egészben. Később, amikor visszakapta a verseit, mindenáron kezet
                        akart csókolni az őrnagynak.</p>
				</div>
				<div type="chapter">
					<head>5</head>
					<p>- Az ügy másik részére is világosság derült - folytatta Yves. - A néhai
                        Russel-expedícióra gondolok. Kutatóútján kalandorok gyűrűje fogta körül
                        Russelt. De a kutató, úgy látszik, sejtett valamit, mert amikor az utolsó
                        útszakasz felderítésére ment, hátrahagyta a társait, kivéve a megbízható,
                        becsületes dr. Brétailt. Hogy a táborban mi történt, azt Illomortól
                        tudom.</p>
					<p>Este kivit ittak, és a neuraszténiás Kölyök mámorában együtt táncolt a
                        négerekkel. Azután kimerülten elájult. Byrel is berúgott, és összeverekedett
                        a bennszülöttekkel. Néhányat lelőtt, de végül agyonszúrták.</p>
					<p>Ekkor a gyenge idegzetű fiút Laporter és társai megkötözték. Reggel
                        elhitették vele, hogy a kivimámor gyilkolási dühében végzett Byrellel és két
                        négerrel. Illomor, aki különben egészen jól beszél franciául, ott ült némán,
                        és eljátszotta a fogadalom-komédiát. Szegény Kölyök jó médium volt, és a
                        gazemberek továbbra is felhasználták a fiút. Később megtudták, hogy hol van
                        a Russel-féle rajz, elhatározták, hogy végeznek Brétaillal. Illomor, aki
                        állandó futár volt a szokota törzs és a kémek között, éppen Oranban
                        tartózkodott. A sirokkótól szenvedő Kölyök konyakjába nagy mennyiségű
                        altatót kevertek, pedig talán a rettegés önszuggesztiója is elég lett volna
                        ahhoz, hogy a fiú önkívületbe essen, és mindent elhiggyen amikor a
                        szekrényből kilépett a meztelen, dárdás pigmeus, letett egy revolvert, és
                        azt mondta: Ölj! A fiú nem ölt, hanem elaludt. Este a gazemberek megölték
                        Corot kapitányt, dr. Brétailt és az asszonyt. Pencroft tette vagy Lorsakoff.
                        Kölyökkel elhitették, hogy ő ölte meg kivimámorban a három embert. Ezzel
                        rávették, hogy azt vallja az ügyben, amit Pencroft. Így két tanú mondta el a
                        „féltékenységi” drámát. Aut-Taurirtban is szívesen felhasználták volna a
                        fiút, aki Pencrofttal együtt a légióba lépett. De azután látták, hogy csődöt
                        mond végképpen az idegrendszere, és eltették láb alól.</p>
					<p>...Reggel volt. A nap sárga, perzselő sugarai éppen szétnyíltak az ablak
                        előtt, és beömlöttek a szobába. Ültek, hallgattak és mindenki fáradt aggyal
                        gondolt az elmúlt szörnyűségekre.</p>
					<p>- Mozgalmas pár hetünk volt - jegyezte meg csendesen Galamb, és titokban a
                        terítő alatt megfogta Magde kezét.</p>
				</div>
			</div>
			<div type="group">
				<head>Huszonkilencedik fejezet</head>
				<div type="chapter">
					<head>1</head>
					<p>- Most adja át a karórát, közlegény. Mondja meg, mit kér érte, és Magde
                        Russel is beleszólhat az alkuba - mondta Yves őrnagy. - Elég messzemenő
                        felhatalmazásom van.</p>
					<p>- Sajnos, az óra elveszett - felelte Galamb.</p>
					<p>Rémülten néztek rá.</p>
					<p>- Mit mond? - kérdezte Delahay, a könyökére támaszkodva. - Ez az állítását...
                        jól... fontolja meg.</p>
					<p>- Az óra elveszett, de nyomban megkerül - folytatta Galamb -, ha engem
                        általános testi gyengeséggel kiszuperálnak, hogy részint a régi famíliámat
                        eltartsam, részint újat alapítsak. Ha ezt nem teljesítik, akkor az óra
                        sohasem kerül elő, olyan jól elrejtettem.</p>
					<p>Yves a homlokát ráncolta. Minden katonai elképzelést meghalad, amit
                        Harrincourt kért.</p>
					<p>- Rendben van - mondta végül. - Mást nem kíván?</p>
					<p>- De igen. Troppauer Hümér költeményeit. Ehhez ragaszkodom!</p>
					<p>- Ezt vártam tőled - rebegte a költő.</p>
					<p>- Troppauer közlegény külön kitüntetésben is fog részesülni a zendülés
                        leverése körül szerzett érdemeiért - szólt közbe Delahay.</p>
					<p>- Azután, ha tőlem megkapják az órát, természetesen Magde Russeltól kell
                        megvásárolni. Én csak mint izgatott megtaláló érdemlek jutalmat.</p>
					<p>- Minden rendben lesz - mondta Yves - jegyzőkönyvbe vesszük a feltételeket,
                        és korlátlan felhatalmazásom alapján módomban áll a szokatlan kívánságot
                        teljesíteni.</p>
					<p>Elkészült a jegyzőkönyv. A tisztek aláírták, hogy Yves őrnagy a vezérkar D.
                        osztálya nevében a fenti kívánság teljesítésére ígéretet tett.</p>
					<p>- És most mondja meg, hol a karóra - sürgette Yves.</p>
					<p>- Hol legyen egy karóra? - csodálkozott Galamb. - A karon! - Felhúzta a
                        zubbonya ujját, és a csuklóján ott volt az óra.</p>
				</div>
				<div type="chapter">
					<head>2</head>
					<p>Pencroftot egy hajnalon az oráni haditörvényszék udvarán Kobienszkivel együtt
                        kivégezték. Macquart és Lorsakoff ítéletét életfogytiglanra változtatták, és
                        Gardone, rangjától megfosztva, két év múlva szabadult.</p>
					<p>Ezzel a dráma befejeződött.</p>
					<p>Mielőtt Galamb és a menyasszonya elhagyták Orant, még egyszer felkeresték az
                        elátkozott Brétail-villát, és szorongó érzéssel járták végig a poros,
                        elhagyatott, sírszagú szobákat...</p>
					<p>- Az olyan volt, mint egy lift - felelte mosolyogva Magde.</p>
					<p>- Tessék?</p>
					<p>- Egy gramofon működött a szobában, villany szerkezettel. A tű karját egy kis
                        készülék állandóan ismét a lemez elejére tette. Ha a hallban égett a
                        villany, akkor bekapcsolódott a gramofon, és ha lecsavarták,
                        elhallgatott.</p>
					<p>- De ha benyitottam?...</p>
					<p>- Ez a lift-rendszer! Az ajtón éppúgy, mint a felvonónál: érintkezett a két
                        drót! Ha kinyitotta valaki az ajtót, akkor megszakadt az áramkör. Ha
                        becsukta, akkor újra kapcsolt a két drót, és működött a gramofon. Azért
                        csináltattam ezt a szerkezetet, mert előre látható volt, hogy a gyilkosok
                        visszatérnek a villába, kutatni a terv után. A lemezről szegény anyám
                        énekelt, és azt hittem, hogy a gyilkos bizonyára rémülten menekül majd a
                        kísértet elől, amely eltűnik, ha rányitják az ajtót. De éppen az egyik
                        gyilkosnak - Grison volt ez - elárultam, amikor odaköltözött...</p>
					<p>- És még egy... A sivatagban, amikor eltűnt a lábad nyoma... Az, hogy
                        lehet?</p>
					<p>A lány nevetett.</p>
					<p>- Ó, te gyerek! Hát egyszerűen port merítettem a sisakomba, és szépen
                        hátrafelé lépve behintettem a lábam nyomát.</p>
					<p>Galamb a földet nézte.</p>
					<p>- Mégsem leszek nyomozó... - mondta ezután csendesen.</p>
					<p>A villát lezárták, és elutaztak Oranból.</p>
					<p>De még hosszú ideig nem akadt lakója annak a háznak...</p>
				</div>
				<div type="chapter">
					<head>3</head>
					<p>Miután hazatértek Párizsba, és Galamb a kívánt feltételeken kívül megkapta a
                        légió becsületrendjét is, így kiáltott fel:</p>
					<p>- Ezentúl vigyázok az egészségemre. Nem akarok beteg lenni!</p>
					<p>...Az esküvőt két héttel el kellett halasztani, mert Galamb súlyos
                        influenzába esett. Először volt beteg, amióta elment Párizsból! A halál
                        mosolyogva figyelmeztette, hogy nem szereti a tréfákat. De Harrincourt
                        természete végül győzött, meggyógyult, és elvette Magde Russelt. Esküvő után
                        a kis család együtt lakott a régi családi házban. A Russel-tervért Magde
                        annyit kapott, hogy nemcsak a házat, hanem a jövőjüket is
                        tehermentesítették.</p>
					<p>Sokat járt hozzájuk Latouret, a nyugállományú alhadnagy, harcias, lepörkölt
                        bajuszával, és Troppauer Hümér, a költő, aki saját verseit olvasgatta a
                        türelmes családnak.</p>
					<p>Harrincourt néhány hold szőlőt vásárolt Párizs környékén, ahová az unalmas,
                        előkelő, úri ismerősök nem jártak. Furcsa társaság jött össze a szőlőben,
                        elég sűrűn. Például: egy grófi külsejű hóhér, Hlavács „őrnagy”, a vén
                        Pilotte, Minkusz, az óriás Nadov, Latouret alhadnagy, Battista őrmester, és
                        valahányszor Párizsban tartózkodott: Yves őrnagy. A házigazda ilyenkor
                        szájharmonikázott, a felesége jóféle vörös chablis-val kínált mindenkit, és
                        a zümmögő „filharmonikus” vidám muzsikájára Yves rákezd, a többi meg fújja,
                        mint amikor még ott meneteltek a gyilkos, sárga, szaharai porban, a „régi jó
                        időkben”:</p>
					<p>
                        „Le sac, ma foi, toujours au dos...”
                    </p>
				</div>
			</div>
		</body>
	</text>
</TEI>