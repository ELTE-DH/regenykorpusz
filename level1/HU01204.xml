<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01204" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Életem regénye</title>
				<author ref="viaf:22179627">Móricz Zsigmond (1879-1942)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">115480</measure>
				<measure unit="pages">230</measure>
				<measure unit="vols">3</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Életem regénye</title>
					<date>2003-10-16</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01200/01204/"/>
					<respStmt>
						<resp>Original Electronic Edition</resp>
						<name>Somogyi Sándor</name>
						<name>Gács Daniella</name>
						<name>Szabolcsi József</name>
					</respStmt>
				</bibl>
				<bibl type="printSource">
					<title>Életem regénye</title>
					<author>Móricz Zsigmond</author>
					<pubPlace>Budapest</pubPlace>
					<publisher>Szépirodalmi Kvk.</publisher>
					<date>1978</date>
					<ref target="https://mek.oszk.hu/01200/01204"/>
					<idno>ISBN 963 15 1146 4</idno>
				</bibl>
				<bibl type="firstEdition">
					<title>Életem regénye</title>
					<author>Móricz Zsigmond</author>
					<date>1939</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-16"/>
		</revisionDesc>
	</teiHeader>
	<text>
		<body>
			<div type="group">
				<head>
                   CSÉCSE
                </head>
				<head>
                       BOLDOG SZIGET
                    </head>
				<div type="chapter">
					<head>
                      CSÉCSE
                        </head>
					<p>Csécsén egy utca folyik végig, mint Buda és Pest között egy Duna. Az út
                            két partján húsz-harminc házhely, úgy összepréselve, hogy szoronganak,
                            mint a lovak a ménesben. Ott a nagy puszta, a végtelen mező, s a lovak
                            összebújnak, félve és egymást melengetve, mint a jobbágyok, hogy
                            lélegzeni sincs módjuk egymás nélkül. </p>
					<p>Az utcával párhuzamosan rohan a Tisza, füzes bokrok alatt, éppen a csécsi
                            parton egyre nagyobb szakadékokat vájva a szántóföldbe, s már viszi,
                            viszi a temetőt, s kiássa a régi halottakat, s a koporsóval együtt
                            sepri őket a korai feltámadásra. A házhelyek is olyanok, mint egy jól
                            rendezett ravatal. Elöl van a fejealja, az út felől a lakóház, evvel egy
                            fedél alatt a lóistálló és marhaól. De szemben van a nyári konyha s az
                            apróbb állatok hajléka, sertés, baromfi. Az udvart hátul kettévágja a
                            csűr, melyen szekérrel át lehet hajtani, s hátul a konyha- és
                            gyümölcskert. Így van az egész országban, az egész parasztvilág
                            mindenestül ilyen gondosan be van rendezve, hogy a legkisebb helyen
                            elférjen: igen soká kell neki, ivadékról ivadékra ugyanazon a szűk
                            fészken költeni: különös, hogy semmi sem mutat arra, hogyitt vidám
                            embertermelésre kell berendezkedni. Mintha evvel a mai nemzedékkel le
                            volna zárva az élet, nincs tovább hely újak számára. </p>
					<p>Bizonyára ez az oka, hogy a történelem legrégibb emlékei, amiket véletlen
                            leltem, Csécsét ugyanolyan kicsinek tüntetik fel, mint ma. Hogy kell azt
                            érteni, hogy a XVI. századi adóösszeírásban Csécse másfél adózó telekből
                            áll, a szomszéd Milota négyből és a másik szomszéd, Kóród hat és félből?
                            Mikor ma, az 1930-as statisztikai népszámlálásban Csécse lakossága 371
                            lélek, Milotáé 1030 s Tiszakóródé 1195. Milyen titokzatos erők működnek
                            a parasztéletben, hogy harminc nemzedéken át annyira egy arányban,
                            stílusban és törvénnyel élnek? Nyilvánvaló, hogy a legősibb idők óta,
                            mióta csak kialakult a faluélet, tökéletesen szabályozva van a
                            szaporodás is. Ezekben a csécsi kis házakban nincsen ám és sohase élt
                            korlátlan számú gyermek, ahogy sohasem volt korlátlan habzsolás
                            ételben-italban; itt nem születnek messze szárnyaló álmok; innen nem
                            távozott el, ezekből a párhuzamos szűk telkekből, egy família sem
                            szerencsét próbálni. Ugyanazok a nevek járnak iskolába s vannak beírva a
                            telekkönyvbe ma, akik harminc éve és hatvan éve, minden nemzedék ezeket
                            a neveket újítja. </p>
					<p>Valami titokzatos, soha ki nem mondott, fel nem fedezett ősi rend
                            szigorúan megszabja, hogy ezek a családok egymás mellett, az élet
                            legfinomabb részleteiig teljesen egyenlő módon élnek. Ki van zárva, hogy
                            bármelyik is különb lehessen a másiknál. Lehet, hogy egyiknek-másiknak,
                            sőt valamennyinek különböző nagyságú tulajdona van a határban. Azon a
                            hatszáztízholdas határon, ahol ma már uradalomnak nyoma sincs, de ahol
                            mégis van birtokkategória, igenis különböző módon osztoznak, de bent a
                            faluban az életmódjuk nemigen tér el egymástól, s amennyiben eltér, az
                            is oly grammra van megszabva, hogy ettől megint nem lehet tovább
                            elhajolni. </p>
					<p>Csak két telek van Csécsén, amely egészen külön s a többitől elkülönült
                            állapotban van. </p>
					<p>Ahogy az országút végigfolyik a községen, a falu két végén, mielőtt
                            tovább menne, kanyarodót tesz, itt jobbról fut be, ott balról megy
                            tovább. Mindkét helyen adódik egy-egy kis telek, mely így háromszög
                            formában szembe kerül a főútra, s ha a fatornyos templom ott nem állana
                            a kis falu közepén, szemezhetnének is egymással. Mind a két telket
                            egy-egy sikátor még külön önállóvá határolja, s a kis családi ház, mely
                            a többi parasztháztól nemigen különbözik, így valósággal zárókőszerűen
                            ékelődik. Vagy boldog szigetül. </p>
					<p>Ez a két ház már kisdiák koromban feltűnt nekem különös fekvésével, s a
                            debreceni kollégiumban megindított diákfantáziával és szépen fejlődő
                            egocentrikus világrend-építéssel, kivételes szerepet szántam nekik. A
                            két ház ugyanis a szüleim háza. Az egyik az apám, a Móricz Bálint
                            öröksége volt, a másik az édesanyámé, a Pallaghy Erzsébeté. </p>
					<p>Két pólus, mondtam már nagyon régen, s ebből a poláris helyzetből
                            következtettem ki az egész házasságot szüleim között. </p>
					<p>A két pólus között szikra pattant, s lettem én. </p>
					<p>Csupa szimbólum. Anyám háza a keleti: ez a fészek, az eredet, az ex
                            oriente lux. Apámé a nyugati, a jövő, a kultúra iránya... S mennyire
                            meghatott, hogy mikor később visszakerültem a faluba, ahonnan hatéves
                            még nem voltam, mikor elvittek, mint nagyobbacska diák meglelkesülten
                            vettem tudomásul, hogy az apám elhagyott házából lett a község iskolája
                            s az édesanyámékéból a községháza. Őseim két hajléka a község
                            szolgálatában. </p>
					<p>Két pólus volt ez a két ház, lakóinak eredete és természeti alkata
                            szerint is. </p>
					<p>A Móriczok a mélységből emelkedtek fel odáig, hogy a napnyugati portán a
                            falu irányadó szintjéig feljuthattak. A Pallaghyak a magasból
                            ereszkedtek egyre jobban le, míg végre odáig süllyedtek, hogy nívójuk
                            már beleolvadni látszott a keleti telken, a falu szürkeségébe. S akkor
                            jött a két pólus közötti érintkezés, mely az apám energiáját arra
                            használta, hogy felrobbantsa a Pallagi-csoportot s a szélrózsa minden
                            irányába dobja szét őket, hogy aztán az a fertőzés, amit viszont ő
                            kapott a Pallagi-pólustól, az ő falubeli életét is megszüntesse, s
                            explodált a Móricz-sors is, hogy kirepüljön a család a világba. Hogy a
                            kis falu tovább élhesse zavartalan, mozdíthatatlan örökös
                            parasztéletét. </p>
					<p>A Móricz-elődökről csak annyit tudok, amit hosszú idő alatt elejtett
                            szavakból gyűjtöttem. Apám soha egy szót sem volt hajlandó szólani
                            családi emlékeiről, mintha valami olyan lett volna, ami nem hoz
                            dicsőséget rá. Különben maga se sokat tudhatott róla, mert hiszen
                            hároméves korában maradt árván, anyja rögtön férjhez ment s az új apa,
                            a “Papó” goromba, lusta s fertelmes szájú ember lévén, a világ
                            legnagyobb káromkodója, nem mondhatott sok lelkesítőt mostoha fiának az
                            őseire. </p>
					<p>Édesapám testvérnénje, Borca néném - a Boldog Ember anyja - tudomása
                            szerint apámnak a nagyapja, Móricz Ferenc jött Kömörőből házasodni
                            Csécsére. Elvette Pap Máriát, Pap Están lányát, s a házuk az volt, ahol
                            apám született s nőtt, a mai iskola telkén. Ez a Móricz Ferenc, vagy
                            inkább Mórutz, vagy Móruzs Lukács Ferenc a jánki gróf dézsmása volt.
                            (1807 óta hol Mórutznak, hol Móritznak, hol Móricznak írják a
                            családnevet a kömörei és csécsi mátrikulák. Kiejtésben Móruzsnak is
                            mondták.) Csécse a gróf Barkóczyak birtoka volt, s mivel a kastélyhoz,
                            Jánkhoz nagyon messze volt, robotra nem járt, hanem dézsmával szolgált.
                            “Még akkor lelkem, mikor a Kossuth-világ még nem volt, nem robotra
                            jártak, hanem a jánki gróf minden esztendőben kétszer elküldte a
                            hajdúját, az összeszedett mindent, csirkét, tojást, zsákot, abroszt,
                            kendőt, olyan vót az a telek, már mikor jött, tavasszal, az asszonyok
                            elkészültek hozzá.” </p>
					<p>Ennek a Ferenc dédapámnak a fia, Mihály, a nagyapám, még a
                            jobbágyidőkben, 1843-ban házasodott. Március elsején. Ez meg Kóródra
                            ment feleségért s elvette Farkas Zsuzsannát, akinek Lengyel Pál volt a
                            “nemzőapja”, ahogy Borca néném kidadogta: “úgy vót az, tudod lelkem, az
                            élet sok mindenfélét hozott, a nagyanyámnak szeretője volt Lengyel Pál
                            hajósmester”. Így a “jöttment” dézsmás fia meg a “jártasköttes”
                            hajósmester lánya valami frissebb és pezsgőbb vért hoztak, mintha a falu
                            megülepedett, megáporodott vére keveredett volna. </p>
					<p>Ez magyarázza, hogy lehet az, hogy édesapám, aki három évvel árván
                            maradt, annyira független és eredeti emberré tudott fejlődni, hogy
                            huszonhat éves korában szemet vetett, ötholdas kis parasztlegény létére
                            “az özvegy papné” lányára. </p>
					<p>A másik pólus ugyanis, a falu szemközti végén levő sziget, az özvegy
                            papnéé volt. </p>
					<p>Özvegy Pallagi Józsefné, a nagyanyám. A csécsi pap lánya. Annak a
                            Nagyváradi Nyilass Józsefnek a lánya, aki éppen akkor halt meg, mikor a
                            lánya özvegyen maradt. Egy év két férfit vitt el: a beregújfalusi papot,
                            a nagyapámat, s a rákövetkező tavasz a nagyanyám apját, a csécsi papot.
                            Így lett özvegy papné, fiatalon, harminckét éves korában a nagyanyám; öt
                            árva gyerek maradt rá és hatvan hold Beregújfaluban. Hazavágyott a
                            szülőfalujába, ahol egyetlen testvére, Nyilas István, a papfiból lett
                            gazda élt, gazdagon nősülve, s a bátyja szerezte meg neki ezt a különös
                            telket és házat, mely oly árva magánosságban, vagy úri zárkózottságban
                            állott mint szemben, a falu túlsó végén a Móricz-porta. </p>
					<p>A Móricz-portán a jobbágyság nehéz szaga öröködött meg, bár hiszen már
                            vége volt a jobbágyságnak, apám 1851-ben már “szabadnak” született, de
                            nem ez az új, törvényes szabadság hatott rá, hanem az árvaság falusi
                            különös szabadalma. Az árvagyereknek ugyanis minden szabad. Az árvafiút
                            senki sem bünteti, mindenki sajnálja s ha olyan tűz van a vérében, mint
                            a kis Mórucz Bálintban, övé az egész falu minden pora és zuga. Még a pap
                            is, az öreg süket pap, Nyilas tiszteletes, ha a kis unokája - híres szép
                            Kati lányának, akit puskával kényszerített az urához -, nagy, fekete
                            szemű Erzsije hozzá hazajött s térdén ringatta, azt dúdolta a fülébe:
                            “Odakint van Mó-rucz-bá-lint... ha rossz le-szel, hozzá adlak
                            fe-le-sé-gül ...” </p>
					<p>Ez az Erzsi most már a poláris-érintés idején, itt volt nevelésének
                            befejezte után a csécsi kis házban, s még mindig óriási nagy, összenéző
                            fekete szemei voltak, kicsi volt és csinos, roppant hajával s fürge a
                            máris, apai örökségként, picit hajlott hátával. De a szeme messze
                            nézett, a múltba nézett, nagyanyja a Bánffy-lány, a Bánkuthy-lány
                            tündérmeséjébe ragyogott és álmodni sem álmodta volna, hogy Nyilas
                            nagyapám szava még be is válhat. Élt, mint egy elátkozott
                            királykisasszony, mint Csipkerózsika, a töviskerítés mögött. De nem
                            aludt, mert dolgoznia kellett; serény anyja és kemény nagybátyja keze
                            alatt az özvegy papné gyerekei folyton a mezőn voltak, s napról napra
                            jobban érezték, hogy lecsúsznak menthetetlenül a parasztéletbe. </p>
				</div>
				<div type="chapter">
					<head>
                            A KÉT PÓLUS
                        </head>
					<p>Dédapám, Nagyváradi Nyilass József, a csécsi pap, akinek minden baja
                            abból származott, hogy feleségének anyja, nagyanyja bárókisasszony volt
                            - két gyereket felejtett itt a kis faluban. Mint a vízbe hullott kő,
                            egyre mélyebbre süllyedt, úgy látszott, valami fizikai törvény
                            parancsolja, hogy az ő ivadékai így hanyatlanak egyre alább. Ő maga
                            bizonyos emelkedő ívet írt le, mert ha Csécse mégolyan kicsi falu is, az
                            ő pap apja még ennél is kisebb helyen fungált. Rakacaszend a Bükkben
                            lévitaság volt. Tehetséges fiatalembernek kellett lennie, hogy
                            káplánságból azonnal a megye legnagyobb falusi papságába, a porcsalmaiba
                            választották be. Szép, szokatlanul magas, legalább öles magas férfi
                            volt, sportember, s a környék egyik legtekintélyesebb, ezerholdas
                            földbirtokos családjában egy árvalányra vetette szemét, akit harcok után
                            feleségül vett, s aki miatt kellett elmennie nemsokára, Csécsére. </p>
					<p>Ennek a feleségnek, Kisdobronyi Isaák Erzsébetnek két gyermeke maradt
                            itt. Az idősebbik Katalin, a kisebb István. </p>
					<p>S ekkor, a szülők halála után, István paraszt, ha a falu legnagyobb
                            gazdája is, és Katalin egy árva özvegy papné, akinek a lányát egy
                            ötholdas kis legény választotta ki párul. </p>
					<p>Így szegeződött szembe a két pólus. </p>
					<p>Így kell érteni, hogy a Móriczok az ismeretlen magyar néptenger mélyéből
                            emelkedtek felfelé, míg a papné ivadékai az ismeretlen magyar feudális
                            magasságokból hullottak egyre lejjebb, mint a meteortörmelék. E
                            pillanatban a falu volt az olvasztó kemence. Az alföldi kis magyar falu,
                            mely a jobbágyság törvényes sorsából kiszabadulva, ma a jelentkező új
                            korszellemben úgy halad még, mint a bolygó, megszabott pályáján, de
                            éppen ez a két egymástól oly rendkívüli távolságból szembe került
                            különös, parányi és elcsillanó kis lény azt a roppant és megrendítő
                            magyar sorsot képviselte, amely a jövő generációkban az egész magyarság
                            sorsát mutatja. </p>
					<p>Ott a kis legény, aki termetre a legkisebb a faluban s indulatra és
                            ambícióra a legnagyobb. Ott a kislány, aki oly tehetetlen, mint egy
                            pihés galamb és semmit se akar, semmire sem vár. S míg az árvalegény úgy
                            él, nő és cselekszik, mintha ő volna a fajtájának egyetlen képviselője,
                            mitsem tudva múltakról, elődökről, ősökről, addig a kislánynak a báró
                            Bánhidy, báró Bánffy anyáiról szól minden emlék, és várton várja a maga
                            királyfiát. </p>
					<p>Aki megérkezik a falu túlsó végéről a parasztlegény képében. S ez nem is
                            oly egyszerű dolog, ahogy ma már az ember, a tények után elfogadja. </p>
					<p>Közben van ugyanis a nagy szűrő, az olvasztó, a nivelláló falu. </p>
					<p>A falu élete döbbenetesen megszabott síneken halad. Az egyenlő telkek, az
                            egyenlő munka, az egyenlő életmód teljesen és végzetesen s
                            megváltoztathatatlanul egyenlővé teszi az életeket. </p>
					<p>A falusi ember köteles azzáválni, amivé a falu lelke őt eredetileg
                            elrendeli. Akinek öt holdja van, az ötholdas marad örökre, s viszonya az
                            ötvenholdassal életük egész folyamán nem változik. Tegeződnek, de István
                            bátyám, Áron bátyám, s mindenik pontosan tudja: hol az ő helye s hogy
                            mit kell neki enni. Az utolsó lépésig meg van neki szabva, sokkal
                            jobban, mint a spanyol etikettben, hogy mi a sorrend a falu emberei
                            között, s egészen pontosan, grammra le van mérve a közerkölcs által,
                            hogy kinek mit, mennyit s milyet szabad, sőt kell, fogyasztania. Mikor a
                            gazdalegény fagyos szalonnát vág a padláson, a zsellérfiú főtt kukoricát
                            eszik marékból. A falu életének energiakészlete elsősorban arra
                            fordítódik, hogy a bolygók egymás között a távolságot pontosan
                            betartsák. S úgy van eleve elrendelve, hogy senki soha többre ne vihesse
                            s lehetőleg senki le ne szállítsa azt a pályaívet, amit örökölt
                            elődeitől. Többre senki se vihesse, mint ahol apja hagyta, s mindenki
                            megtartsa az apai pályát. A napszámos bére nem az elvégzett munka, nem
                            az elért haszon szerint van megszabva, hanem aszerint, hogy csak éppen
                            nívón, tehát életben maradjon a munkás is meg a munkaadó is. </p>
					<p>A falu kis méretei között a minimumok versenye folyik. Ha a nagygazdának
                            bizonyos mértékben többje van, mint a kis napi földtúrónak, akkor ő
                            köteles úgy élni, hogy ezt a többletet az utolsó morzsáig felélje. A
                            többletből félretenni semmit sem szabad. Nem is lehet, mert a többlet
                            arra való, hogy azok, akik a munkatöbbletben részesülnek, a kereseti
                            többletből is részesüljenek. A legnagyobb gazdának sem marad tehát
                            több, csak éppen annyi, hogy a mindennapi fehér kenyér, a jó sonka és
                            kolbász, a csőröge tészta meglegyen. Tejfölös paprikás csirke és töltött
                            káposzta. De csak éppen annyi, amit el tud fogyasztani. S ezt köteles is
                            elfogyasztani. Ha pedig a palláson az idegen tömérdek sonkát, szalonnát,
                            ódalast és füstölt kolbászt lát, arról tudni kell, hogy az az aratóké, a
                            kapásoké és a kendertörőké. Ő csak mint letétet kezeli ezt a pluszt.
                            Igazán nem jut a legnagyobb gazdának se más, csak egy aránylag vékony
                            életszintjavulás azon a síkon, hogy ő mint a saját földje
                            megmunkálásának intézője, gondozója, munkavezetője él. Arról azonban
                            szó sem lehet, hogy valaki vagyont gyűjtsön, új földeket vásároljon vagy
                            bankbetétekkel dolgozzon. Nyilas Gusztáv bátyámnak ma sem lehet többje,
                            mint amennyit telekkönyvileg ki lehet mutatni, hogy egy-egy házasodás
                            alkalmával ezt s ezeket a darab földeket kapta a feleségével. Ő vagy az
                            apja. </p>
					<p>Előfordul egy-egy vásárlás is. Emlékszem, hogy valami harminc évvel
                            ezelőtt a falu gazdái egyetemlegesen megvettek vagy száz hold legelőt a
                            szomszéd falu határában. Ezt a területet a megfelelő gazdák vagyoni
                            arányuk szerint osztották el maguk közt s akkor engedélyt kaptak a falu
                            közszellemétől, hogy míg a vételár ki nincs fizetve, addig szabad
                            spórolni és a törlesztés miatt mindenképpen takarékoskodni. S ezt
                            annyira komolyan vették, hogy napról napra meg kellett beszélni, hogy ki
                            mennyire s mibe tud valamit megtakarítani. Mert a faluban a magánélet is
                            közélet, tehát ennek is a legtökéletesebb nyilvánosság szellemében kell
                            folynia. Itt csak egyenlők versenye lehetséges. Ezért senki sem adhat
                            egy fillérrel vagy egy fillér értékkel sem nagyobb napszámot, hacsak az
                            összes falurendet fel nem akarja fordítani, s senki sem dolgozhatik
                            többet vagy kevesebbet. A kapzsiak, a mohók, a túlzott dolgozók éppen
                            úgy megbontják a nyugalmat, mint a megvetendő lomhák, pazarlók és
                            váltócsinálók. </p>
					<p>Most e sorok jegyzése közben Pécsett jártam. A vasúti kocsi megtelt
                            vásárramenőkkel. A feketébe öltözött asszonyok vitték a kosaraikat,
                            fejen-háton, kézikosárban a csirkét, tojást, gyümölcsöt. Ötven év óta
                            nem változott a falu képe. A mai vénasszonyok az én volt kisiskolás
                            kislány kortársaim, akik mára felvették az akkori öregasszonyok ruháját,
                            erkölcseit és babonáit. Ötven év alatt avatatlanok számára semmi sem
                            javult. </p>
					<p>Amíg a falu szerkezete áll, addig változás nem is jöhet. De viszont a
                            változatlanság valami megbízható alapot is ad a faj s a nemzet számára,
                            amit mindig pontosan lehetne számítani, ha volna, aki ezt számon tudja
                            tartani. </p>
					<p>Az apám mint fiatal legény, egyáltalán semmi hajlandóságot nem mutatott
                            arra, hogy ebbe a faluközösségbe beleilleszkedjék s ennek a
                            faluparancsnak alávesse magát. </p>
					<p>A faluközösségnek s a falu szabályának törvénye, hogy senki sem lehet se
                            különb, se gyengébb, mint amilyennek kell lenni annak a névnek, amit
                            visel. Egy ötholdas parasztfiú egyáltalán nem lehet bátrabb, erősebb és
                            virtusosabb, mint az ötvenholdasnak a fia. Ha természettől az, akkor a
                            hibát korrigálnia kell azzal, hogy eltitkolja, mint valami betegséget
                            vagy testi hibát. Amit Mórucz Bálint csinált, az fellázította az egész
                            falut. Öregeket és fiatalokat. A legkisebb az egész faluban, s a
                            legnagyobb legény. Oly alacsony növésű volt, hogy nem ütötte meg a
                            katonamértéket, nem vették be katonának, ami szégyen, ha öröm is. De
                            hogy egy ilyen pöttöm legény a leghangosabban énekeljen a templomban
                            csak azért, mert tud és mer énekelni? az tilos. Hogy éjjel legeltesse a
                            határt, s mire a csősz kitörüli a szeméből az álmot, akkorára dagadt
                            hasú lovakkal vagy ökrökkel hajtson haza, az felháborító. Hogy vitában,
                            ujjhúzásban, veszekedésben mindig ő legyen az első és a legnagyobb
                            szájú, az az egész falu megrovását maga után vonta. A falu igaz fiának
                            tisztességtudónak, mérsékeltnek, öregeket tisztelőnek, nagyokat
                            süvegelőnek kell lennie. Persze, ezt az árvagyereket senki se nevelte.
                            Már Farkas Zsuzsannáról mindenki tudta, hogy Lengyel Zsuzsannának
                            kellene hívni, de a Papó, obsitos katonához illő fertelmes szájával a
                            legrosszabb nevelőatya volt, az semmi munkára, rendre, fegyelemre nem
                            nevelte a mostohafiát, csak az egy káromkodásra. </p>
					<p>S ez a kis legény nem fért a bőrébe. Ki hallott olyat, hogy egy falusi
                            legénykének a nevét még az ötödik faluban is ismerjék? Csóválják ám a
                            falusi nagygazdák a fejüket, ha a vásáron is tudják, mi az a Mórucz
                            Bálint. Mikor én tizenöt évvel később mendikás voltam Csekében, majdnem
                            minden parasztházban megkérdezték, hogy nem a Móruzs Bálint fia
                            vagyok-é, Csécséről? </p>
					<p>Viszont ugyanekkor nem volt egyetlen úriház sem, ahol ne tudták volna,
                            hogy ki volt a szép Nyilas Katalin? S mindenütt külön becéztek, ha
                            megtudták, hogy annak az unokája vagyok. </p>
					<p>Nyilas Katalin, a nagyanyám, szintén valami kitűnő és feltűnő képességgel
                            bírt: magára tudta vonni a figyelmet. Alig lehet megérteni, mivel vált
                            ilyen népszerűvé, mert hiszen tizennyolc éves volt, mikor az apja, a
                            híres zordon Nyilas pap férjhez adta valakihez, akit ő nem akart.
                            Tizennyolc éves koráig alig van alkalma egy lánynak arra, hogy szép
                            legyen. Nagyon szépnek kellett lennie, ha híre lett. Volt benne valami
                            akarat, valami bátorság, ami ilyen fiatal lányban ritkán van. Apja lánya
                            volt. S mikor az apja azt mondta neki, hogy: “Jányom, feleségül mégy a
                            csetfalvai paphoz, Pallagi Józsihoz” - akkor azt vágta rá: “Nem megyek
                            én ahhoz a kis görbe paphoz.” “Akkor puskával lőlek keresztül.” “Nem
                            szeretem, nem kell nekem, se testemnek, se lelkemnek.” “Majd
                            megszereted, ha a felesége leszel.” </p>
					<p>Volt a nagyanyámnak választottja, uradalmi tiszt. Nem is ment könnyen az
                            esküvő, de akárhogy ment, megtörtént s attól kezdve az élete egy
                            hatalmas és szívós harc volt gyerekekért és vagyonért. Tíz év alatt öt
                            gyereket szült és hatvan holdat szerzett. Igen jó férje volt neki ez a
                            berettyóújfalusi vagy berektőújfalusi Pallagi Józsi, aki parasztnemes
                            fiú volt, de nem kapott otthonról semmi örökséget, lemondott a két
                            testvére javára, illetve otthagyta nekik, s ő megelégedett avval, hogy
                            kitaníttatták a pthrügyi szülők. Ez volt az a pap, akit többször
                            megírtam, hogy úgy gazdálkodott, hogy bement hozzá a felesége a
                            bibliotékájába, hogy: “Te Józsi, szóljál már ennek a kocsisnak, a lovak
                            mind térdig járnak a szénában!...” Nagyatyám felállott, le se tette a
                            kalamust, kiállt a tornácra, s elkiáltotta magát: “Hé, kocsis. Mit
                            hallok? micsoda dolog az, hogy a lovak térdig járnak a szénában? Többet
                            ilyen meg ne történjen!” S mégis olyan jól gyarapodott a keze alatt
                            minden, hogy tizenkét év alatt hatvan holdat tudott vásárolni, s
                            megvette a Telendy doktor nagy kőházát. Persze mindenki azt mondta, a
                            felesége csinálja, könnyű akinek Nyilas Kati a felesége... Ellenben
                            mikor meghalt, akkor Nyilas Kati hiába volt Nyilas Kati, férfi nélkül
                            semmire se tudott menni. Ahogy az már törvény, az özvegy papnét az egész
                            falu martaléknak tekintette, a disznait, méheit ellopták, a lovait éjjel
                            elkötötték s reggelig szántottak rajta, a termését lekalászolták. El
                            kellett mennie, ahol férfi van a védelmére. Így ment haza Csécsére. </p>
					<p>István öccse a hatvan holdját eladta, de csak tizenötöt tudott venni
                            rajta. Ez egy életen át nagy keserűség volt édesanyámnak s nagy bánat
                            nagyanyámnak, de azért egy percre sem rendült meg a Pista bátyánk iránti
                            kegyelet és szeretet. Még az sem csökkentette, hogy a fiúkat nem
                            taníttatta, hanem mezei munkára használta őket. Reggel pitymallatkor
                            csak kiállott a kapuba s elkiáltotta magát: Hééé!... Erre a Pallagi-fiúk
                            már ész nélkül szaladtak kapával, gereblyével a vállukon s állottak a
                            munkába. </p>
					<p>Elég bánat volt ez Nyilas Katinak. Látta, hogy árva özvegy papné lesz
                            belőle holtig, s gyerekeiből fehérgubás paraszt, hacsak valami nem
                            történik. </p>
					<p>A lánya akkor jött haza a nevelőből, ötezerholdas anyai nagybátyjától,
                            Szegedy Pista bácsitól Petneházáról, s nem gondolta, mi lesz, ha
                            hazajön, Csécsére? </p>
					<p>Az lett, hogy egy szép napon azt mondta neki az anyja: </p>
					<p>- Feleségül adlak Móricz Bálinthoz. </p>
					<p>Szegény Pallagi Erzsi, aki oly igénytelen volt, annyira szerény és
                            szépség nélkül, halálosan megrémült. </p>
					<p>Hiába sírt szegény édesanyám, itt nem lehetett semmit se csinálni. Móricz
                            Bálintnak ez volt életének első nagy “seft”-je, hogy feleségül veszi az
                            özvegy papné lányát. Nyilas Katinak kellett egy férfi a házhoz. Móricz
                            Bálint jónak látszott. </p>
					<p>Így kapcsolódott össze a két pólus s ezzel megindult két nagyszerű
                            léleknek negyvenegy évig tartó harca. Nagy szerelmi harc volt, kilenc
                            gyereket termett s ebből hetet neveltek fel örömükre és sok bánatukra. </p>
				</div>
				<div type="chapter">
					<head>
                            LÉGVÁLTOZÁS
                        </head>
					<p>Minden családnak megvan a maga megszokott levegője. Ezt a levegőt, mely
                            egyben a hőmérsékletet is jelenti, a család vezető tagjainak, de
                            valójában minden tagjának egyénisége teremti meg. Míg az egyéniségek nem
                            változnak, az atmoszféra sem változik. </p>
					<p>A Pallagi-család, az özvegy papné házának levegője is állandó és igen
                            nyomott volt. A hangulat alapja az elvesztett paradicsom, az apa,
                            nagyapa nélkül maradt ház, a szűk jövedelem és a neveletlen gyerekekkel
                            küzdő anya volt. Papi tisztesség, erkölcs és jóratörekvés. Soha egy
                            illemtelen szó, egy helytelen mozdulat. Nem megfékezett, hanem
                            nemzedékeken át lefékezett temperamentum. Az, hogy Nyilas Kati olyan
                            emlékezetes fellépést tanúsított, az az egyetlen eset volt, mikor az
                            apjával szembeszállott. De ebben a világban egy ilyen eset elég volt
                            arra, hogy az egész egyenrangú világ tudomást vegyen róla, s
                            elkönyveljék. A csécsi papház még itt volt a szomszédban, ahol az özvegy
                            papné felnőtt, és ahol a lánya is még nevelésének első csíráit kapta. A
                            csécsi papháznak is megvolt a maga regénye, s ez a regény indította el a
                            további életregényeket. </p>
					<p>A csécsi pap, az öreg Nyilas József, aki már az akkoriak számára csak egy
                            süket, meglehetősen mogorva, kiabáló, szakállas öreg pap volt, kinek egy
                            nagyon pici kis felesége volt, s aki a legnagyobb nyugalommal élte
                            napjait, minden változatosság nélkül, egy félretaposott s abba
                            beletörődött ember volt. Harmincegynéhány évvel ezelőtt Szatmár megye
                            legjobb falusi papságában volt, Porcsalmán. Nagyközség, ahol sok
                            földbirtokos is volt és sok nemes család. Egy szomszéd faluban, Sályiban
                            volt nevelő Isaák Gáspárnál, s onnan jött papnak. Nem lehetetlen, hogy a
                            földesurak választották meg, talán hogy szabaduljanak tőle: állásba
                            helyezték el. Igen ám, de beleszeretett Isaák Gáspárnak nevelt leányába,
                            a híres regényű Isaák Ferenc árvájába. </p>
					<p>Az Isaákok ugyanis az ezerholdasok közé tartoztak s Ferenc fiuk mint
                            huszár Temesváron szolgált, ahol huszárcsíny volt, hogy karácsony
                            éjszakáján átúszta fogadásból a Bégát; meghűlt, a főispánnál ápolták, s
                            a főispán kisasszonylánya, a nagyon fiatalka báró Bánhidy Mária
                            beleszeretett, a fiú, szülei tudta nélkül, feleségül vette a “német
                            lányt”. Német volt a nyelv Temesváron s aulikus körökben, ezért az
                            anyósnak, aki báró Bánffy Kata volt, csak “német lány” maradt a menye,
                            akit ridegen fogadott, mikor megjöttek, pedig “zsákkal hozta a pénzt”. </p>
					<p>Ennek a Bánhidy Máriának a lánya s árvája volt az az Isaák Erzsébet, akit
                            Nyilas József porcsalmai pap merészelt szerelemmel megszeretni s
                            feleségül kérni. Az urak persze hallani sem akartak róla, s mikor mit
                            sem tehettek, megkövetelték, hogy legalább a nemeslevelét mutassa be a
                            pap. Ez pedig a nyaka közé vette a lábát s elgyalogolt a Bükkbe,
                            Rakacaszendre, ahol az apja, Nagyváradi Nyilas István lévita volt.
                            Elhozta a kutyabőrt, felmutatta, avval nagy büszkén lemondott a felesége
                            hozományáról. Csak úgy szemük közé vágta az uraknak, hogy el tudja
                            tartani a feleségét... </p>
					<p>Így szólt a családi kisebb legenda, melynek később bővített kiadása is
                            kiderült. Eszerint a rakacaszendi pap elvette az előző papnak az
                            özvegyét, öt lánnyal, s lett még egy fiuk, ez volt az én dédapám, Nyilas
                            József, aki feleségül vette kisdobronyi Isaák Erzsébetet. A legendában
                            benne van, hogy Nyilas József feleségét egy szál ruhában vitte el: “csak
                            azt ne tette volna”. De viszont az az emlék is élt, hogy megkapta a
                            cserfalvi részbirtokot, húsz holdat - csak ennyit, mert nagyanyám keserű
                            szavai szerint: “Kossuth elvette a birtokot, s odaadta a parasztoknak” s
                            így utánuk csak a kúria maradt húsz hold földdel összesen, s mikor
                            nagyanyám éppen csetfalvai papné lett, ezt a földet sem ő örökölte,
                            hanem az öccse, István... De még most csak ott tartunk, hogy Nyilas
                            József lakodalmán, 1838. május 16-án ugyan még Tek. Kisdobronyi Isaák
                            Gáspár, a nevelőapa, Tek. Bilkei Galgótzy József és Tek. Bilkei Galgótzy
                            Pál urak voltak a tanúk s a kihirdettetéstől is alispányi végzés
                            mentette fel őket, tehát tökéletesen úri módon történt az esketés: mégis
                            már négy év múlva Tek. Bilkei Galgótzy József hites ügyvéd és táblabíró
                            úr kimaradt a főkurátorságból, s neki 1843. április 19-én el kellett
                            távozni a községből. A családi legenda erre vonatkozó capituluma szerint
                            azért, mert valami úrbéres pörben az uraságokkal szemben a nép pártjára
                            állott. </p>
					<p>Nagyanyám egész életében súlyos szavakkal említette apjának utódját, aki
                            később debreceni püspök lett. Szigorúan úgy nyilatkozott felőle, hogy ő
                            túrta ki s ő szerzett adatokat Nyilas József ellen, akit mint nemest és
                            papot fel nem akaszthatták az urak, de ad audiendum verbum rendeltetett
                            Bécsbe, ahol is a király őfölsége személyesen dorgálta meg. Remélhetőleg
                            németül, s ez igen helyes lett volna annyiban, hogy a vádlott ezen a
                            nyelven aligha értett annyit, ami egy dorgatóriumon való elbúsulásra
                            elég lett volna. Különben erre a két dologra: a feljelentő személyére és
                            az ad audiendumra semmiféle okirati bizonyság nincs, ellenben az
                            bizonyos, hogy Porcsalmáról, mely akkor a vámmegye legnagyobb faluja
                            volt, Nyilas Józsefnek el kellett távoznia a vármegye legkisebb
                            falujába, Csécsére. </p>
					<p>Ezzel az ő sorsa be is fejeződött. Többet soha semmi kezdeményezésbe nem
                            fogott. Élt csöndesen. Két gyermekük született: a nagyanyám, Katalin, s
                            egy fiú, István. Mikor a felesége 1853-ban meghalt, a fia éppen második
                            gimnazista volt Sárospatakon. Hazahozatta s azt mondta: “Ne tanulj. Légy
                            buta, mint a hat ökröd.” De gondoskodott róla, hogy legyen is hat ökre. </p>
					<p>István, a család kedves Pistabátyámja csakugyan otthonmaradt parasztnak,
                            s az apja házasította meg, a leggazdagabb parasztlányt vétette el vele,
                            s ezzel megvetette a Nyilasok későbbi vagyonának alapjait. </p>
					<p>Az özvegy papné levegőjét ez a “Pista testvérem” is a legnagyobb
                            mértékben befolyásolta. Már én nem veszem a szívemre azokat a
                            panaszokat, amelyeket Pista bátyánk ellen suttogtak nálunk ötven éven
                            át. Főkeserűségek voltak, hogy a beregújfalusi hatvan holdból csak
                            tizenötöt tudott venni. A ház is harmada volt, vagy annyi sem a
                            beregújfalusinak. Ez a doktor háza volt, mégis úri ház, a csécsi viszont
                            csak kis paraszt vályogházacska volt, ahol egy szobában kellett megélni
                            az anyának eladó lányával, s három serdülő fiával. De a másik panasz sem
                            volt kisebb, az, hogy eszébe sem volt Pista bátyámnak, hogy a fiúkat
                            taníttassa, hanem “béreseket nevelt belőlük magának”. </p>
					<p>Hát ezt a középosztály gyermekei nem értik meg. Nagyanyám a papi
                            házerkölcsi szemléletét hurcolta magával. Ő Pista öccsét ugyanannak
                            akarta tekinteni, aki ő maga volt. Idealizmust várt tőle. Humanitást és
                            segítő kezet. Pedig mikor az apja, a pap, romantikus lendülettel égre
                            tartotta a fiát s azt mondta: légy paraszt... akkor el volt döntve, hogy
                            csak úgy lehet paraszttá, ha átveszi a paraszterkölcsöket. A
                            paraszterkölcs pedig mást diktál, mint a fixfizetéses papi morál. </p>
					<p>Ha valaki paraszt, azonnal igen szűk és igen kemény igába kerül. Rá van
                            bízva a hat ökör, s neki azt a hat ökröt kell szolgálnia. Az ökröt sem
                            lehet eltartani, ha minden fűszállal nem spórol a gazda. Annak úgy kell
                            enni adni, hogy tavaszig jusson a takarmány. A paraszterkölcs nem ismeri
                            a tékozlást. Aki itt pazarol, annak már meg is faragták a fejfáját, mert
                            ebben az életben végtelenül szűkre van szabva a lehetőség. Itt a
                            legkisebb értékekkel kell állandóan számolni. Egy szakajtó búza már
                            jelentékeny dolog. A gazda az úton felszedi a lehullott búzakalászokat,
                            és semmiségekből kell vagyont teremteni, elkallódó szalmaszálakból,
                            miket úriember képtelen felértékelni. A parasztgazda nem állhat
                            versenybe az úri sógorral, aki csak elkiáltja magát, hogy: többet ezt
                            meg ne halljam! Őneki nem lehet megengedni, hogy a lovak egyszer is
                            térdig járjanak a szénában - vagy elmúlik. De a pap nem a föld
                            hozadékából vásárolta azokat a földeket, hanem egészen más forrásokból.
                            Csetfalván azt mondták még nekem az öregek, hogy “Pallagi pap?
                            emlékszünk rá, megfizette Ujhelyi egy bornyas tehénnel, hogy a falu
                            ellen szavazott”. Meg voltam döbbenve s megkérdeztem édesanyámat. Ő
                            elvörösödve és szemérmes igazságérzetében megbántva sikoltott fel: </p>
					<p>- Ujhelyi volt a földbirtokos, annak a gyerekeit tanította édesapánk és a
                            végén nagyon meg volt sértve, hogy csak egy rúgott bornyút kapott a sok
                            munkájáért. </p>
					<p>Tegyük fel, hogy édesanyám mindent pontosan és jól tudott, s az ő apja
                            valóban károsodott, ahelyett, hogy nyert volna az úrfiak tanításával.
                            Mindegy, a parasztfantázia bizony torzít és nagyít abban az irányban,
                            ahogy neki érdeke. De ha még úgy vesziis, ahogy történt, az ő szemében
                            az nem ellenszolgáltatás, hogy a paphoz lejárnak az úrfiak tanulni, s
                            ezért ő egy borjút kap. A paraszt jól tudja: milyen munkába kerül egy
                            bornyúnak a nevelése, s ez a pap ilyen kényelmesen kapott bornyút?
                            Egyszer sem kellett félteni a dögtől, se kihordani alóla az almot. Még
                            csak egy tüskés koszorút se kellett az orrára kötnie, hogy meg ne szopja
                            az anyját... </p>
					<p>A pap nem abból vásárolt, amit az állatai gyarapítottak. Abból vásárolt
                            birtokot, mert ő tudta, megtudta, neki idejében megmondták, hogy ki megy
                            tönkre, ki az, akinek mindenáron el kell adnia a házát, földjét vagy a
                            méhköpűit? Helyzeti erő állott rendelkezésére, ami a parasztnak soha.
                            Már az maga, hogy a pap tudott kölcsönt kapni, s hitelt, lehetővé tette
                            neki a gyarapodást. Ellenben Nyilas Istvánnak, mivel valóságos paraszt
                            volt, semmi más nem állott rendelkezésére, csak a maga két keze
                            munkája, a személyes érdekkörébe tartozó anyagi s személyi javaknak a
                            kihasználása és a véletlenül megnyíló családi előnyöknek a
                            felhasználása. </p>
					<p>Nem lehetetlen, hogy a beregújfalusi birtokon adósság volt. Az is
                            valószínű, hogy a beregújfalusi föld sokkal olcsóbb volt, mint a
                            csécsi. Ebben az időben Bereg megye sötétebb és kultúrátlanabb vidék
                            volt, mint a Tiszahát, s kivált a parányi határú Csécse, ahol nemigen
                            került eladó föld. Ami pedig a fiúk gazdasági kihasználását illeti,
                            hiszen Nyilas Istvánnak éppen az volt az apai öröksége, hogy ne
                            tanuljon, holott minden jel szerint kiváló agyvelejű ember volt, hanem
                            legyen paraszt. S a testvére fiainak éppen úgy meg volt adva a
                            lehetőség, hogy szerencsés házassággal oda juthatnak, ahova ő jutott,
                            úgyhogy az ő felfogása szerint abban semmi kivetni való sem lehetett, ha
                            ő úgy neveli a fiúkat, ahogy őt nevelték és ő a saját fiait tényleg
                            nevelte: a gazdasági munkában. Annál inkább, mert az özvegy papné
                            földjeit is ő művelte, s ellenszolgáltatásképpen használhatta fel a fiúk
                            munkaerejét, mikor ő csak a kész termést hordatja be a nénje házába. S
                            micsoda munkaerő az, tíz-tizennégy éves gyerekek, akik hancúroznak, mert
                            úrfiak. </p>
					<p>A falusi életnek éppen kicsisége s kicsinyessége miatt azonban nincs
                            módja a megértésre és megbocsátásra. Nagyanyám mint a fuldokló, úgy
                            kapaszkodott abba a gondolatba, hogy az ő fiainak gimnáziumot kell
                            végezniök. Így aztán a legsúlyosabb gond, kétségbeesés és önvád volt
                            benne, ehhez képest kevés volt, amit áthárított Pista öccsére. Mindig
                            magát vádolta, sírva a magatehetetlenségét, hogy a beteges férje mellett
                            virágzott az élet, s most elsorvad minden, s a gyerekeiből “buta
                            parasztok” lesznek. Ő ugyanis soha, egy napig sem tudott belehelyezkedni
                            a parasztéletbe. Ő mindig “a tiszteletes asszony” volt, akit parókia
                            nélkül is tisztelettel vettek körül s ebből a tisztességből akart adni,
                            örökséget juttatni a gyermekeinek, azt pedig nem lehetett, ha nem
                            végeznek iskolát. </p>
					<p>Ebbe a megsavanyodott, megáporodott és mozdulatlan levegőbe lépett be az
                            édesapám. </p>
					<p>Belépése olyan volt, mintha a fagyosszentek északsarki levegőjébe egy
                            déli, hőséghozó áramlat rohan be és hamarosan átalakítja az egész
                            atmoszférát. </p>
					<p>Apámnál más volt minden. Mások voltak a jellemek, az életfelfogás, a
                            kötelező múlt, a cselekedetek stílusa. </p>
					<p>Nővére, Borca néném, aki a saját édesanyjáról nagy lelkinyugalommal
                            meséli el, hogy más volt az igazi apja, mint akinek a nevét viselte, azt
                            is elmondta, hogy a törvényes apja, Farkas György, kóródi volt, s
                            “hozott egy rakás jusst az én anyám. Vót nekik hatvékás földjük, de
                            amint kiváltották, tizenöt bankóforint jutott édesanyámnak. Ő meg vett
                            egy malacot.” </p>
					<p>Hogy lehet ezt a két világot összemérni? Ennek a nyolcvanéves
                            öregasszonynak, a Borca néninek még most, egy század múlva is “rakás
                            jussnak” látszik, hogy tizenöt bankóforintot hozott az édesanyja s azon
                            vett egy malacot. Most tessék arra gondolni, hogy Pallagi József, a
                            beregújfalusi pap hatvan hold földet tudott venni, nagy házzal. Mikor
                            lesz abból a tizenöt bankóforintos malacból hatvan hold föld? Ezeknek a
                            Móruczoknak még a fantáziája sem emelkedett soha olyan magasra, hogy a
                            beregújfalusi földnek a teljes tizedrészét megszerezzék... Micsoda
                            vagyon lett volna az nekik... Hatvan hold!... Egy malac kielégítette
                            minden vágyukat... </p>
					<p>Mondja tovább Borca néném: </p>
					<p>“Hát egyszer egy ember, Pinczés József, a másik szomszéd azt mondja: te
                            add ide a malacot, neked szénád van, én meg odaadom a nyári bornyút...” </p>
					<p>“Add oda, add” - mongya édesapám. </p>
					<p>“De mi akkor hogy teleljük ki?” </p>
					<p>“Hadd el mán, van suska.” </p>
					<p>“Így megtartották a malacot.” </p>
					<p>Ez a paraszt élete. Ez a szegényember sorsa. Azt, hogy van suska, nem
                            kell ám úgy érteni, hogy nekik van a palláson annyi kukoricájuk, hogy
                            annak a suskájával el lehet tartani egy nyári bornyút. Akkor nem kellene
                            a malacot elcserélni, az is megélne a málén. Ezt csak úgy kell érteni,
                            hogy a suskának, a kukoricacső selymes héjának semmi értéke sincs.
                            Munkáért suskát lehet szerezni s a kis bornyút majd csak kitelelik!
                            Jövőre aztán majd feles fődet bérelnek, vagy valahogy csak gondoskodnak,
                            mindenesetre jobban járnak egy bornyúval, mint a malaccal. Tizenöt
                            bankóforintért - ami akkor három pengő forintnak felelt meg, s ez volt a
                            hozomány! - legalább egy jó bornyút kapnak kézbe, s hő, atyaisten, tehén
                            lesz abbúl két esztendő múlva!... </p>
					<p>Ennek az embernek s ennek az asszonynak a fia volt az én apám. </p>
					<p>Most már honnan hozta ő a nagyszerű, frissítő, életadó tavaszi levegőt, a
                            didergő csíradermesztő hideg pusztulásba?... </p>
					<p>Ez bizony a legnagyobb csoda, s ez az, amit soha nem tudtam eléggé
                            fölbecsülni. Ha apámnak az apja megélt volna s ő neveli a fiát, akkor
                            nem is bizonyos, hogy ennyire vakmerő és szabad szárnyalású lett volna.
                            De hároméves korában maradt árván, s attól kezdve senki se parancsolt
                            neki. Ha az apja, aki rövid élete alatt már egyházfi is tudott lenni, s
                            akiről az az emlék maradt fenn, hogy igen jó mesélő ember volt - a
                            paraszti alázatosságra neveli, sokat letörhetett volna benne. De ő csak
                            egy tohonya sült parasztot kapott a házba, s dacból, természetes
                            reakcióból még káromkodósabb lett, mint a Papó volt. S minél tunyább és
                            lomhább volt az, ő annál tüzesebb és szertelenebbé vált. Sőt, ő lett
                            hamar a pater familias, övé volt az “örökség” - ő parancsolt benne, s ő
                            tartotta el anyját, Károly öccsét, aki féltestvér s gyerek volt, de még
                            a Papót is. </p>
					<p>Az egész falunak elállott szeme-szája, amikor 1877 őszén hozzáfogott
                            gerendákat faragni. Soha életében nem volt faragóbalta a kezében.
                            Tavaszra kivettette a vályogot. Volt az anyjának és Farkas Györgynek egy
                            kis telke a sikátoron, azon a kis zugutcán, mely a Tisza felé megy le, s
                            csak nézték, csak találgattál, mit akar ez a Bálint, még házat épít,
                            nézzétek már, még házat csinál. De ki fog abba lakni? </p>
					<p>Bálint pedig, az édesapám, csak nevetett rajtuk, s mint később is, ha
                            terven főtt a feje, mint a többi hadvezér, nem szólt senkinek egy árva
                            szót sem, hanem egykettőre kész lett a ház. </p>
					<p>Már azt nehéz egy ilyen kis faluban titokban tartani, ha egy legény az
                            özvegy papnéhoz jár. És késő ősszel, szép estén azt találja mondani
                            Erzsi kisasszony, hogy de jó volna egy kis szilva, az ágán! Azért
                            mondta, mert nem volt már szilva sehol, késő volt. Bálint egyet se szól,
                            elmegy s hoz egy egész fiatal fát. Volt még valahol s kivágott egy egész
                            kis fát, úgy hozta el. Ez volt a kurizálás! </p>
					<p>S ezt édesanyám bizony a legnagyobb bajokban sem felejtette el. </p>
					<p>Áldozócsütörtökre volt kitűzve az esküvő, 1878-ban. </p>
					<p>Előtte két nappal azt mondja Bálint, az apám: </p>
					<p>- No, mamó, hát maguk meg pakoljanak. </p>
					<p>- Hova? </p>
					<p>- Be van fogva az ökör, viszem magukat a házba. </p>
					<p>Hő, csak a fejére kulcsolja nagyanyám a két kis vaskos barna kezét, s
                            nekiereszti a harsonájának jajgató, égszakasztó sikítását. Végig a
                            falun. </p>
					<p>A Papó is rákanyarított a káromkodásra amúgy katonásan. </p>
					<p>- Agyonütlek - kiabálta -, ha az én rétyenyrittyomhoz hozzá mersz fogni. </p>
					<p>Fejszét emelt a mostohafiára, s ordított, ahogy csak a falun tudják
                            elordítani magukat a gyilkolásban az emberek. </p>
					<p>De az apám fogta a faragó bárdot, s nekiállott: </p>
					<p>- Ide vágjon kend, az istenit! </p>
					<p>S a Papó vitézül dobta el a fejszét, és menekült a fia útjából.</p>
					<p>- Kendtek meg mit tátják a szájukat? - rivallt rá az apám a körülálló
                            szomszédokra, mert az egész falu kiállott a csudára. Hatvan ház nem
                            olyan nagy világ, mindenki ott volt. - Fogják azt az ágyat, fogják ezt a
                            ládát. Rakják felfele arra a szekérre! Az istent kendtekbe! </p>
					<p>Egy óra alatt mindent áthordott, ami az anyjáé s a mostohaapjáé volt. </p>
					<p>- Vigyenek ennivalót! Itt egy zsák liszt, itt egy kosár paszuly. Nekem ne
                            dögöljenek éhen. Az isten a hasukba! Messze van még az aratás! Ha
                            elfogy, lesz más! </p>
					<p>De már akkorára az özvegy papné is meghallotta, mi történik és
                            rettenetesen felindult. Izent leendő vejéért: rögtön jöjjön. </p>
					<p>- No, mi az, anyám? - állított be édesapám. </p>
					<p>- Fiam! mit akarsz?! Soha nem adom oda a lányomat, hogy elvigyék tőlem!
                            Nekem kell gazda! nem hogy belőle csinálj kódus zsellérasszonyt! </p>
					<p>Az apám felrántotta a lapos szemöldökét magas homlokára, s
                            elbiggyesztette a száját. De sokszor láttam ezt a mozdulatot az arcán,
                            ha meglepetés érte. A papnénak igaza van. Ő se akart szolganépet
                            csinálni magukból. Hogy idejöjjön lakni? Hiszen ez kisebb ház, mint az
                            övé! Egy kis szoba az egész, az is tele van, de hát ha ő egész házat
                            tudott építeni az anyjának, majd rak itt is még egy szobát az öreg
                            tiszteletesnének. A csak nem aggat! Úgy kitelepíti ezeket a házból,
                            mind, mind, anyját, fiait, észre se veszik! </p>
					<p>- No, anyám, maga csak ne búsuljon. Én a feleségemet most hazaviszem a
                            magam házába, de mán mondtam a papnak, hogy eladom az örökséget
                            iskolának. </p>
					<p>Ettől aztán az özvegy papnénak jött könny a szemébe. Ezek ketten nagyon
                            megértették egymást. </p>
					<p>A menyasszony is befutott, s ügyetlenkedve, izgatottan kérdezte, mi az a
                            felfordulás a faluban. </p>
					<p>De az anyja azt mondta: </p>
					<p>- Semmi. </p>
					<p>A leendő ura meg annyit se mondott. Legyintett, s már azt mérte, hogy
                            hány sukkos falat kell rakni ott kint, hogy a papnét kitelepíthesse, s
                            az mibe kerül... Kell hozzá háromszáz vályog... és kell három pár
                            szarufa... Inkább a zsindellyel van baj, de majd farag ágakból lécet, s
                            egyelőre szalmatetőt tesz fel... Nincs pénz... Máris tele van
                            adóssággal. Az építkezés nem megy adósságcsinálás nélkül. És itt húsz
                            forint: adósság! </p>
				</div>
				<div type="chapter">
					<head>
                      A VÁLLALKOZÓK
                        </head>
					<p>A házasság is vállalkozás, mint egy házépítés. Én egyetlen dologgal sem
                            foglalkoztam annyit, mint a szüleim házasságával. A magam házassága
                            végtelen nagyságú meglepetéseket hozott, amelyeket nem győztem
                            regényeimben megírni, s hogy a saját esetemet megértsem, önkéntelenül
                            is, sokszor bosszúból, máskor igazolásul vagy vigasztalásul, a szüleim
                            házaséletét tanulmányoztam. Ez az oka, hogy bár valóban a legnagyobb
                            szeretet és tisztelet van bennem velük szemben, s több a belém nevelt
                            áhítaton túl, de hiányzik már az a félénkség, ahogy a gyereket parányi
                            korától kezdve eltiltják a szülők attól, hogy őket megfigyelje s
                            kritizálja. Különben is, már mint író, olyan jó viszonyba kerültem a
                            szüleimmel, hogy ők maguk úgy tudtak velem beszélni a leglelkibb
                            dolgaikról, mintha nem is fiuk, hanem orvosuk lettem volna. </p>
					<p>Viszont szüleim élete az én életrajzom szerves részét képezi. Ők már
                            éltek, cselekedtek értem, születésem előtt, s ha ismerni akarom saját
                            magamat, ismernem kell azokat az összetevőket, amelyek ezt a lényt s
                            életet előidézték. </p>
					<p>- Úgy gondolom édesanyám, mikor összekerültek, tulajdonképpen képtelenek
                            voltak arra, amire vállalkoztak. Már a házaséletre. </p>
					<p>Édesanyám elgondolkozott. Széles fehér homlokán a még mindig nagy
                            hajtömeg alatt fehér árnyék borongott. Összenéző két fekete szeme a
                            végtelenbe dermedezett, és érdekes, muzikális hangján egy kevés vallomás
                            kezdődött, s ölében összetette a két kezét a varráson s meggörnyedt
                            háttal, mint az élet súlya alatt terhelve nézett s nézett. </p>
					<p>- Én fiam, én bizony nem voltam rá alkalmas, az biztos. Nagyon fiatal is
                            voltam, tizennyolc éves és egészen tudatlan. Semmit se tudtam, ami ehhez
                            kellett volna, se főzni, se mosni, se állatokkal bajlódni, se varrni, se
                            semmit, ami a háztartás körül szükséges. Aztán nagyon érzékeny voltam,
                            rögtön sírtam, egy hangos szót el nem bírtam viselni. Meg nem is vágytam
                            én házasságra, életre, én arra vágytam volna, hogy csöndben, könyv közt
                            üljek és tanuljak, mert én nagyon szerettem volna megtanulni mindent,
                            amit csak emberek tudnak... Ha édesapám életben marad, akkor bizonyosan
                            más is lett volna az életem. Édesapám olyan jól el tudott velem már
                            tízéves koromban foglalkozni, csöndes és finom lélek volt, soha egy
                            hangos szót ki nem ejtett, s én az ő alakját és természetét örököltem...
                            Csak egyet nem: édesapám nagyon fösvény volt... Még ma is fáj, ha
                            eszembe jut, hogy vacsorára nem kaptunk mást, csak kenyeret és néhány
                            szem gyümölcsöt, akkor éppen érett a szilva, és én nagyon szerettem a
                            szilvát; a fák rakva voltak azzal a gyönyörű hamvas kis berzencei
                            szilvával, sok volt, rengeteg szapulót szedtek tele, de ő megszámolta
                            azt a nyolc szem szilvát, amit a kenyérhez kaptunk, és egyet sem volt
                            szabad azonkívül megenni... Ő mindenben ily takarékos volt, s én azért
                            is nem voltam veletek szemben ilyen, hogy pótoljam a saját gyerekkori
                            szenvedéseimet, vagyis hogy titeket megkíméljelek az ilyen
                            fájdalmaktól... </p>
					<p>Persze szerette rögtön elterelni a kérdést saját magáról; az ember, ha
                            alkalma van, azonnal a gyermekkori szenvedésekkel hozakodik elő. Úgy
                            látszik, ezek a fájdalmak a legnagyobbak az életben, ezeket nem lehet
                            egy hosszú életen át sem jóvátenni, se kiheverni. </p>
					<p>Már édesapámtól ilyet kérdeni nem lett volna tanácsos. Tőle legfeljebb
                            azt kérdezhettem meg: </p>
					<p>- Honnan tanult meg édesapám házat építeni? </p>
					<p>Vállat rántott s kurtán: </p>
					<p>- Építeni kellett, építettem... Hő! bámult az egész falu! Jártak
                            csudájára! Vettem szeget, zsindelyt, mi kellett egyéb. Magam vágtam ki
                            a fákat, a gerendákat, szarufákat magam faragtam meg, a lécet magam
                            hasítottam ágakból, de megnézheted, olyan ház az, még ma is megvan. </p>
					<p>Ebben a házasságban igazán két olyan ember került össze, akiket semmiféle
                            isten nem szerkesztett egymás számára. </p>
					<p>S hogy ők együtt tudtak élni, az tisztára, a házasság intézményének
                            abszolút uralmát igazolja ebben a korban s ebben a körben. A házasság
                            ekkor olyan szentség volt, amely maga együtt tartotta a feleket. Közben
                            mind a két félt átalakította s a másik fél irányába sodorta, de egyúttal
                            mind a kettőt letörte s oly szenvedésekbe vitte bele, amelyekből nem
                            volt megváltás. </p>
					<p>Apám, aki ebbe a végig nem gondolt s tervrajzszerűen meg nem értett
                            vállalatba belement, igazán csak ötletszerűen csinálta azt, bízva benne,
                            hogy majd csak lesz valahogy. </p>
					<p>Falusi gyerek volt, de mondom, a falu szellemén kívül nőtt. Az a telek,
                            amely az övé, s amelyről már hároméves kora óta tudta, hogy az övé s nem
                            az anyjáé, mert az az ő nagyapjáé volt, és nem az anyja, a kóródi lány
                            hozta, ez a telek nem hiába oly különálló, de egészen különös életre is
                            küldte el. A falusi élet tagjai komoly, kemény és végzetes nevelésen
                            mennek keresztül. Azok a házak ott sorban, párhuzamosan nyújtózva az
                            úttest felé, szigorú erkölcsöket nevelnek. Ott a fiúgyereknek meg kell
                            tanulni mindent, amit az apja a gazdaságban tud. A mezei és házi munkát.
                            A szántás-vetés-aratást és a színben a faragást s a magvak kezelését s
                            az üzemterv-csinálást és a szigorú takarékosságot. Az anyjától pedig meg
                            kell tanulnia a falu lelkiségének minden titkát. A babonák itt a
                            szellemi törvények, ezeket a férfiember mintha lenézné, de alapjában
                            véve úgy fogadja el, mint anyját. Aztán meg kell tanulnia a társadalmi
                            élet összes formaságát, a köszönésmódokat, a rangokat és különbségeket
                            az emberek között, szóval be kell idegeznie azt a hogyant és mikéntet,
                            amivel a falu tagjai együtt, egy közösséget alkotva élik a közéletet.
                            Meg kell tanulni a paraszttörvényt, hogy el bírja viselni holtig ezt a
                            rabéletet. </p>
					<p>Vagy tudta? Mért ne tudta volna, hiszen, ha nem is volt eléggé bekürve -
                            az ökröt szokták bekürni a járomba -, azért mégiscsak a falu nevelése
                            volt. Mikor az volt a virtus, akkor meg abban tudott hencegni, ami a
                            falu szemében volt becses. Mért ne tudta volna, hiszen szeretője volt,
                            szép, hozzávaló szegény lány. És szerette is szívbeli szerelemmel, vagy
                            inkább a vérével, mert a szerelem nem a szív dolga, hanem a véré. </p>
					<p>Édesanyám elmondta, kétszer is, az ellen sem tiltakozott, hogy
                            lejegyeztem: </p>
					<p>“Nagyapám? csillagom, galambom, így ölelgette az asszonyokat, de azért
                            megérte a kis feleségével... Se Nyilas Pista bátyánkról soha ilyet nem
                            hallottam én... Az első ilyen szemtelenség az uram után vót, Szabó Kati,
                            Kis Lajosné, annak annyira hatalmába vót, hogy nem bánta volna, ha
                            minálunk minden felfordul is... Azontúl (ti. azon az egyen kívül),
                            sohase foglalkozott egy asszonnyal se komolyan, de a legöregebb korába
                            is, ha Csécse szóba jött és Szabó Kati, csak úgy ragyogott a szeme...
                            Egy nagyon szép arcú, csinos termetű asszony. Olyan magas volt, mint
                            apád, láttam őket ölelkezni, éppolyan magas volt - lakodalomba voltunk s
                            eltűntek. Egyszer csak látom, hogy öleli egy sarokba, és ott se hagyta.
                            Rám kiabált, hogy: </p>
					<p>- Ereggy haza, feleség, sír a gyerek. </p>
					<p>El is mentem bizony, és én sírtam otthon. </p>
					<p>Mindig figyeltem, hogy nem megy-é a sok utazásába, nem megy-e oda, de nem
                            vettem észre, pedig azért kész lett volna mindenre. </p>
					<p>Azt mondta, azért adta Idának a Kati nevet. Úgy? nem a nagyanyja
                            kedvéért? Nem, csakhogy legyen nekem Kati.” </p>
					<p>Számtalanszor elolvastam már ezt a néhány sort. Az bizonyos, hogy
                            édesapám egészen más szellemben fogta fel a szerelmet és a házasságot,
                            mint én. Én azt tartottam szent érzésnek, ha a szerelmi dürrögés idején
                            mindent kidobok a hajóból s a végletekig fokozom a szent őrületet. Magam
                            is tudtam, hogy tulajdonképpen nem volna szabad azt tenni, amit teszek:
                            anyagi és lelki érdek egyformán ellene van a vak és önmegalázó és
                            túlzott szerelemnek, de belém az volt belém iktatva, hogy ez a
                            legnemesebb emberi kötelesség, ez a szerelmi vakság és őrület. </p>
					<p>Ezt édesanyámtól kaptam, tehát attól a társadalmi rétegtől, amelyhez ő
                            tartozott. Édesanyám romantikus ember volt, a szó legismertebb s
                            legszélsőségesebb értelmében. A nemes érzelmek uralkodtak, ha nem is
                            rajta, de gondolkodásán. A szeretet, becsület, barátság, jóság,
                            önfeláldozás s mindennek a csúcsa a szerelem volt az ő álma, ideálja és
                            istenülése. De nemcsak az övé, az egész kor ezekkel a terhes,
                            gyakorlatilag oly nehezen keresztülvihető ideákkal volt tele. Ezeket
                            tanították az iskolában, a prédikálószéken; minden öreg minden fiatalt
                            ezzel támadott meg, ez volt az a valláserkölcsi nevelés, amelyet a
                            liberális korban talán a legmagasabbra fokozott a középosztály,
                            legalábbis a dialektikában. Ha el is ismerték, hogy az élet rácáfol az
                            elvekre, mert az élet gonosz és rút, de az elvek érvényességét
                            fenntartották. </p>
					<p>Holott ezeket az álmokat és elveket és eszményeket csak egy teljesen
                            eltartott osztály tűzhette ki magának követendő igazságul. Az az
                            osztály, amelynek úgysem lehetett anyagi jólétét fokoznia, sem alkalma,
                            sem lehetősége nem volt hozzá, s ha mégis valaki megtette, ha a pap
                            gazdáskodott, a tanító ügynökösködött, a jegyző földeket vett árverésen,
                            szóval, ha a hivatalnok üstökön markolta a szerencsét, akkor ezzel
                            kihívta a kollégák irigységét, s ezek a tehetetlenek, akiknek vagy nem
                            jutott, vagy nem lehetett - esetleg valóban az elvekhez való
                            tisztességes ragaszkodás miatt -, hát legalább megrótták a szerencsést,
                            aki kiszabadította magát az erkölcsi tanítások béklyóiból s a zsebére
                            dolgozott. Az én anyám ezt a magas idealizmust vitte magával a
                            házasságba, s ezzel is egy olyan súrlódási felületet teremtett, amely a
                            nap minden órájában sérelmes összehorzsolódást idézhetett elő. </p>
					<p>Édesapám ugyanis nem részesült ebben a jellem-műlovarda magas iskolában.
                            A madár, az állat egész nap eszik: így hordott ő, mint egyfecske a
                            fiainak eleséget s minden szem búzát a magáénak tekintett, amit fel tud
                            kapni. Semmi egyéb nem riasztotta vissza, csak a tételes törvény, mint
                            madárijesztő, sőt mint töltött fegyver, a magántulajdon védelmében. Nagy
                            életbölcsessége az volt, hogy ki tudott igazodni ezek közt a tiltó
                            paragrafusok között. De hogy ő valaha is ilyen papos idealizmusból tett
                            volna valamit, nem tartom valószínűnek. </p>
					<p>A házasságra vonatkozólag is harminc év múlva ugyanaz volt a felfogása,
                            ami saját esetében. </p>
					<p>- Fiam, ehhez a házhoz járj el, itt szívesen látnak - mondta. </p>
					<p>Előbb nem is értettem. </p>
					<p>- Ezeknek lányaik vannak, te meg fiú vagy; hé, öcsém, itt jó helyre
                            verheted be az éket, ez nagy fa. Miniszteri. De még az a száraz, öreg
                            igazgató is hozzád adja a lányát, a sógora. Az pedig igazán nagyúr.
                            Nagyon nagy úr. Méltóságos úr. </p>
					<p>- De édesapám, én már szerelmes vagyok. </p>
					<p>- Kibe, egy rossz tót lányba? Hisz az tót, és olyan szegény, mint egy
                            koszosmalac. </p>
					<p>- Ilyen hangon ne tessék többet róla beszélni... </p>
					<p>Szegény apám elszomorodott, vállat rántott, felvetette az alsó ajkát, és
                            csüggedten látta, hogy soha ebbe a világi életbe a fiából semmi haszna
                            nem lesz, pedig ő már éppen eleget harcolt, küzdött, ideje volna, hogy a
                            fia egy olyan lépéssel, mint ő valaha, magasabb szegre akassza a fajta
                            sorsát. </p>
					<p>- De hogy mert édesapám egy paplányt megkérni? </p>
					<p>- Hogy? - s bólogatott - bizony, hogy... Hát fiam, nekem eszembe se
                            jutott vóna, nagyanyád izent értem. Vót ott egy öreg, rokon vót, az
                            járogatott be hozzá aprós munkára. Jön egyszer hozzám, azt mondja: Te,
                            az özvegy papné hozzád adja a jányát... Még én összeszidtam, ne
                            beszéljen bolondot... No, azt mondja, csak eriggy el hozzá... Á, fene
                            ment, nem mentem... Hát eccer megint mondja, úgy, hónap múlva, no, csak
                            ereggy mán el, vár az özvegy papné. Avval se törődtem. Megint mondja,
                            hogy vasárnap ereggy el hozzá. Jól van, de kend legyen ott a kapuba,
                            osztán nyissa ki a kaput. Akkor bemegyek. De csak úgy magamtól nem
                            megyek be... Hát el is megyek vasárnap délután, templom után, a meg ott
                            áll... Beereszt. Eriggy csak, azt mondja, vár a papné... Így bemegyek,
                            az ajtón fejér lepedő volt a legyek ellen, ez is olyan úri szokás volt,
                            elhúzom, bemegyek, hát ott ül három vénasszony. Kávéznak. </p>
					<p>- Gyere csak beljebb, gyere, azt mondja nagyanyád. Osztán csak beszéltek,
                            beszéltek, én se ijedtem meg tőlük... Azt mondja nagyanyád, vásár lesz
                            kedden Ujlakon, menjek be. </p>
					<p>Én meg a vásárba otthon voltam ám, folyton jártam a vásárokat. Jó van,
                            mondtam, és így kedden tanálkoztunk. </p>
					<p>Igen, de nekem a papné nem mondta, mit akar. Vót neki egy tehene, azt
                            behajtatta, ott volt, s azt mondja nekem: add el! </p>
					<p>- Mennyiért? </p>
					<p>- Add el. </p>
					<p>Én osztán eladtam neki. </p>
					<p>Odamegyek hozzá, mondom neki, no, tiszteletes asszony, vót tehén, nincs
                            tehén... Mondom az árat. A meg azt mondja: </p>
					<p>- Vegyél másikat. </p>
					<p>- De ha veszek másikat, arra rá kell fizetni. Mer ha veszek, én má csak
                            jó tehenet veszek. </p>
					<p>Hát olyan kutya szerencsém volt, hogy vettem egy jó tehenet: olcsóbban. </p>
					<p>Gondoltam mingyán, hogy engem ez a száraz papné csak próbára tesz, de nem
                            baj. De ő mindig mondta, hogy neki a régi tehenet el kellett adni, mert
                            nem volt jó tehén, nem adott elég tejet, és az újjal nagyon meg volt
                            elégedve. </p>
					<p>- És ekkor édesapám nem is látta édesanyámat, mikor először volt náluk? </p>
					<p>- Hát akkor anyád még nem vót otthon. Oda vót Szegediéknél Petneházán.
                            Mire hazajött, már én sűrűn jártam nagyanyádhoz, ha valamit meg kellett
                            csinálni. </p>
					<p>A két család szellemisége egész más volt. Mindarról, ami édesanyámat
                            vezérelte, az apám csaknem semmit sem tanult. Apja nem volt, s a
                            mostohaapja semmit sem adott, még ha jót akart, sem. Így nem is tanulta
                            meg tőle még a gazdasági munkákat sem, ezeket ő a maga szemével leste
                            el, valósággal ellopta a pajtásaitól s a szomszédoktól. Mivel
                            zsenialitás volt benne, játszva tanult meg mindent, de nem is tisztelte,
                            ahogy a szülőktől fegyelem alatt tanuló fiak. </p>
					<p>Édesapám igazi self-made-man volt. Könnyen szerezte a tudást és könnyen
                            alakított rajta. A parasztnál még az is meg van szabva, hogy kell
                            megfogni a bicskát, ha faragni akar vele. Vagy a kanalat, ha enni akar
                            vele. Apám enni akart s maga, önkéntelenül választotta a legegyszerűbb
                            és legcélravezetőbb mozdulatokat. De azt, hogy a tálnak az asztal
                            közepén kell lenni, s rangsorban kell hosszú nyelű fakanállal
                            belenyúlni, s mikor a kanalat kiemeli a levesből, a fenekét hozzáértetni
                            a tál széléhez, hogy le ne cseppenjen az étel... ilyet ő sose fogadott
                            el: ő a Papóval egy tálból nem volt hajlandó enni, s később a kés-villa
                            használat olyan gyorsan lett kézügyességgé az ujjaiban, mint az
                            ezermesterség más számtalan titka. </p>
					<p>Független maradt a faluban, korláttalan, semmi sem zavarta, nem volt
                            benne se tudatos, se tudatalatti gátlás. Éppen így a társadalmi életben
                            is, vadóc volt, vadvirág, őserdő; akit szikra korában nem félemlített
                            meg senki, annak később sem imponált se pap, se kondás, se szolgabíró.
                            Bármilyen furcsa és szokatlan is, de ember maradt az embertelenségben -
                            haláláig. </p>
					<p>Ezt az egész házasságot is úgy csinálta meg. Fogalma se volt róla, hogy a
                            házasodó legénynek először gyalogpostát, gyalogsátánt kell küldeni, hogy
                            kipuhatolja, hogy a lány hajlandó-e hozzámenni. Hogy az első
                            látogatáskor ott kell felejteni a szűrt, és ha azt kiakasztják a
                            kútfélre, akkor viheti is, mert az azt jelenti, hogy nem látják
                            szívesen... </p>
					<p>Ha csak egy paránya lett volna benne a konvencióknak, a falu lenyűgöző és
                            megkötöző szokástörvény tiszteletének, akkor nem is lett volna ebből a
                            házasságból semmi: hiszen a szép szeretőjéért reszketett az egész
                            teste... </p>
					<p>Bizony, nem vehette el a szép parasztlányt, aki hozzávaló lett volna, ha
                            ő a falu számára születik. Nem vehette el a lányt, máshoz ment. Ki
                            tudja, hogy és mért. </p>
					<p>Meg aztán, bármilyen különös is, de szerelem támadt benne a gyenge
                            kisasszonyért. Szabó Kati férjhez ment már két éve, ő a huszonnyolcadik
                            évét érte, s már öreg legénynek kezdték számítani. Ekkor felvillant
                            előtte, hogy csakugyan: elveszi az özvegy papné lányát! Mi volt igaz, mi
                            nem az öregember meséjében, most már belőle forrt ki az akarat. Meg is
                            kellett mutatni a falunak. Dögöljön meg Kis Lajos. </p>
					<p>A papné lánya még akkor nagyon is fiatal s nagyon is jelentéktelen volt
                            ahhoz, hogy saját magát megvédje attól, amitől mindennél jobban
                            reszketett, amire még gondolni se bírt volna, hogy parasztasszony legyen
                            belőle... Ez a lány, szegényke, ellenkezőleg, minden gátlással meg volt
                            kötve. Már az apja kicsi korában a legszigorúbban nevelte, s valósággal
                            összetörte az önbizalmát. Hogy az a szerencsétlenség érte, hogy valami
                            lázas betegség után erősen kancsal lett, már a kislányságot úgy kellett
                            eltöltenie, hogy dióhéj volt a szemére kötve, kifúrt dióhéj, hogy a
                            szemtengelyt visszaszoktassa a párhuzamos nézéshez. Sajnos, hiába
                            szenvedett, nem sikerült a falusi szemüveg, s csak éppen megrettentette
                            lelkileg, hogy benne valami van, amit szégyellni kell. Ez a saját
                            testiségén való szégyenkezés volt aztán legerősebb vonása, ez nevelte ki
                            hihetetlen szemérmét, hogy soha még egy olyan pongyolát sem bírt
                            felvenni, amelyből egy centiméteres kivágáson át hófehér bőre
                            kivillanjon. Testi-lelki szemérem, ez volt életének legnagyobb
                            akadályozója, az illetlen szó, az illetlen gondolat, a másokra csak
                            legkevésbé sértő feltevés is idegen volt számára. </p>
					<p>Pedig, ahogy apám halála után elrebegte, már átesett ekkor két szerelmen
                            is. Egyik nagyon tiszteletre méltó volt, csak ő nem volt érintve benne:
                            nem ő volt a bűnös; Petneházán, Szegediéknél egy fiatal földbirtokos
                            szerelmes lett belé, s megkérte Veróni nénitől a kezét. Ő csak lopva
                            mert ránézni, s nagyon röstellte magát és irult-pirult, és messze
                            elszökött, ha a láthatáron megjelent. Már egészen komolyan vették pedig
                            a házban, s csak ő szemérmeskedett: tizenhat éves volt, s nem tudta
                            elhinni, hogy őbelé valaki szerelmes tudjon lenni... Aztán nagy
                            szerencsétlenség történt, téli vadászaton véletlen baleset áldozata lett
                            a fiatal gavallér; szétrobbant a puskaagy a kezében s szétroncsolta a
                            fejét. Mindenki boldogtalan volt Futó Pali holta miatt, csak Erzsi nem,
                            aki megszabadult a testileg kínzó félelemtől, de azért haláláig
                            melengette, milyen szép lehetett volna az élete, ha az a finom és
                            kedves úriember veszi feleségül... </p>
					<p>Másik szerelme még százszorta nagyobb titok volt. Az első menstruáció
                            idején beleszeretett egy kocsisba, akivel soha egy szót sem váltott, aki
                            róla nem is tudott, neki soha nem köszönt, vagy rá se nézett. Szép
                            fiatal legény volt, s oly csudálatos szép, mint egy görög atléta. </p>
					<p>Azért ez a két élmény sok mindenre megtanította: arra, hogy igazán lehet
                            a férjhezmenéssel számolni s arra, hogy egy parasztba is lehet szerelmes
                            lenni. </p>
					<p>Így történt, hogy mikor nagyanyám ezt a házasságot elhatározta, ő alig
                            tiltakozott, csak rémülten és vérpadváróan számolgatta a szörnyűségeket,
                            amik reá következnek, s amelyekről sejtelme sem lehetett, valójában
                            milyenek lesznek. </p>
					<p>Ő csak attól félt, hogy nem fog tudni megfelelni az asszonyi
                            munkakötelezettségeknek, hiszen se sütni, se főzni nem tud, s nincs is
                            rá kedve. Nem is tanult meg soha. Ebben hasonlított az urához. Ő se
                            tanult meg semmi konvencionálisat. Még a rántást is egyéni módon
                            készítette, öregasszony korában is. Valahogy mindig ki kellett neki
                            találni, hogy is kell valamit megcsinálni? Mint nekem a magam útján.
                            Azokat a biztos mozdulatokat, munkarendet, amit például egy varrónő tud,
                            mert megtanították rá, ő mindig kellett, hogy elölről kezdje, és véres
                            verejtékkel szabott és varrt és fuserált el szegényke mindent. Persze
                            mindent megcsinált, ő varrta még azt a félhosszú nadrágot is, amiben
                            később Debrecenbe vittek diáknak, s amelyért annyiszor kinevettek, s még
                            a sapkánkat is ő csinálta Patakon, amikről híresek lettünk a
                            kollégiumban, oly suták voltak, és maga talált ki befőtteket, ahogy soha
                            senki se csinálta, vagy ha igen, oly szabálytalanul senki. </p>
					<p>Nem született asszonyi sorsra, pláne igen rossz volt szegényasszonynak.
                            Hiányzott belőle az ökonómia. Nem tudott úgy beosztani, mint a menyei és
                            az ő süteményei mindig csodálatosak voltak, mint magatervezett hímzései.
                            Igazolta, hogy akit gyerekkorában nem nevelnek rá a szabályszerű
                            háztartási munkára, az soha tökéletesen megtanulni nem fogja. S mégis
                            ennyi hozzá nem értés mellett kilenc gyereket szült s hetet nevelt fel,
                            cseléd nélkül, s házasított ki kelengye nélkül. </p>
					<p>Szóval összekerült itt most két ember, akik közül egyik sem értett a maga
                            mesterségéhez. Legalább nem vethettek egymás szemére semmit. </p>
					<p>S ott volt felettük a két anya. </p>
					<p>Édesapámnak az anyja nagyon rendes és mindentudó kis öregasszony volt. Ő
                            mondta, mikor az ura meghalt s hiába hordta a “Zsófia bankót, a Ferenc
                            Jóska anyjáét, amin oly O betűk voltak, senki se jött érte kaszálni”,
                            hogy “No, jányom, azt is a fene egye meg, hogy én férhe menjek!” Ez egy
                            szakszerűen nevelt asszony volt, ő volt a kóródi asszony. </p>
					<p>Édesanyámnak az anyja szintén szakember volt a maga dolgában. Egész
                            egyénisége arra való, hogy tökéletes háztartási vezető legyen. De ő meg
                            éppen ellenkezőleg, papi, hitvesi és erkölcsi lényével
                            összeegyeztethetetlennek találta a gondolatot is, hogy még egyszer
                            férjhez menjen. </p>
					<p>Mind a két anya életének befejezését várta, s mindenik azt szerette
                            volna, hogy jöjjön valaki, aki a válláról levegye a terhet. Erre meg
                            kellett érniök, hogy a fiatal pár elmenekült mind a kettőjük elől. </p>
					<p>A házasság abban különbözik minden más üzemtől, hogy semmiféle üzletet
                            vagy munkakört annyira nem jár át meg át az érzelmi áradat, mint ezt. S
                            ennek éppen a legfőbb oka, hogy ezt az üzemet hozzá nem értő fiatalok
                            szokták alapítani, akik önmaguk előtt is szégyellik, amit csinálnak.
                            Csak a segítő adakozást bírják el, de a legkisebb ellenszolgáltatásra
                            sem hajlandók. Például nem köszönik meg, amit kapnak a szülőktől: az
                            nekik jár. Viszont sem a kritikát, sem a tanácsot nem viselik el: arra
                            nekik nincs szükségük. </p>
					<p>Zsuzsi mamó elvesztette a fiát. Eddig se sok közük volt egymáshoz, de
                            ezentúl annyira idegen állapotba került a fia, hogy többet nem volt
                            szabad neki meg se szólalnia. Hogy adhatna ő tanácsot? Amit ő mond, az
                            már büdös. Kati édesnagyanyám pedig valósággal helyettesítette az üzleti
                            dolgokban a feleséget. Mindenben, ami a pénzt s az életet illette, ő
                            volt a női fél. Az édesanyám igazában csak éppen ürügye volt ennek az
                            üzleti szövetségnek, amit ők ketten kötöttek. Az özvegy papné meg a
                            veje. </p>
					<p>
                            Voltaképpen a nagyanyám is fiatal volt, ha a lánya
                                tizenkilenc éves, akkor ő harminckilenc. Nagyanyám született
                                1839-ben, anyám 1859-ben, s közeledett az 1879, amikor újra lányt
                                vártak, aki majd húsz év múlva, 1899-ben folytassa a sorozatot, ami
                                az egész családnak nagyon tetszett: az első gyerek határidős
                                termelését.
                        </p>
					<p>Nagyon furcsa lehetett, mikor ez a két idegen együtt találta magát az
                            esküvő után az üres házban. Nekem az édesanyámat könnyű elképzelni, mert
                            sajátságos módon a legkisebb gyereke, a lánya, szakasztott olyan volt,
                            mint ő, s a húgomnak első kislánya pontosan olyan, mint az anyja s
                            nagyanyja. De nemcsak külsőleg, hanem lelkében, mozgásában és
                            hajlamaiban is. Vagyis ezek sem értenek az élethez, ellenben éppen olyan
                            önérzetesek és önmagukról sokat képzelők. Ami különben tipikusan
                            nőtulajdonság. Édesanyám elmondta, hogy mikor azt hitte, hogy ő most már
                            a maga gazdasszonya, nagy terveket csinált, hogy meg fogja mutatni, hogy
                            megállja a versenyt az egész faluval és a saját anyjával is. S ő is
                            megérte azt az időt, hogy a lánya, a húgom, amint férjhez ment, megírta
                            neki, hogy: “most már egyenrangúak vagyunk, én is asszony vagyok, te is
                            csak asszony vagy”. </p>
					<p>Az édesapám viszont megállott a ház közepén, lerázta magáról a nagy
                            mosdás utolsó fröccseit, s azt mondta: </p>
					<p>- Megyek. </p>
					<p>De hiába kérdezte tőle az édesanyám, hogy hova? Erre a kérdésre soha,
                            egész életében nem válaszolt, tehát ezen az első reggelen sem. </p>
					<p>- Dolgom van. Megyek a faluba. </p>
					<p>S evvel elment. Se azt nem mondta meg, hova? se azt, hogy mikor jön haza.
                            Az új asszonyka hozzáfoghatott sírni, vagy rendet csinálni a nagyon üres
                            lakásban. Bútort nem vettek. A régi bútorokból néhány darabot vettek el
                            a két szülői családtól. Édesapámnak nem kellett vásári bútor. Nem
                            kellett olyan bútor, amivel férjhez szoktak menni s házasodni a falusi
                            gazdák gyerekei. “Van öreg diófa - mondta -, majd asztalost hozatok és
                            csináltatok olyan bútort, hogy kétfelé áll a falu füle tőle.” Ezt az
                            anyósa, a nagyanyám, a legnagyobb örömmel hallotta, mintha csak ő mondta
                            volna. Csakugyan el is hozatta a becsi asztalost, aki egész családjával
                            odaköltözött a kerti házba, mint a régi mesterek, Tintoretto, aki kilenc
                            gyerekkel érkezett a hercegékhez, felállítani a tizenkét képet. Ez is
                            így ment mutatis mutandis, s el is készült a szép, tömör diófabútor,
                            üveges almáriummal. Soká kísérgetett bennünket. Akkor még nem is
                            sejtették, mért kellett annak oly erősnek lennie. </p>
					<p>Kérdés, mi lett volna, ha a két emberfióka nem találkozik össze?
                            Akármilyen vakmerő és szertelenségre hajlamos volt is az apám, úri
                            kisasszony nem szokott útjába kerülni egy-egyötholdas parasztfiúnak. Nem
                            is volt célja, nem is jött volna eszébe se, hogy ilyen vállalatra adja a
                            fejét, ha lovat nem adnak alája. Ha ő elveszi Szabó Katit, soha ki nem
                            kerül Csécséről. Ahogy Kis Lajosnak egész életében eszébe sem jutott,
                            hogy elmenjen onnan, Szabó Kati a falu életébe belemosódva töltötte el
                            életét. </p>
					<p>A falu törvénye vastörvény. A falu törvénye alól menekedni nem lehet. </p>
					<p>Móricz Bálintban már saját ősei révén volt valami vándorösztön örökség.
                            Még nincs kibogozva, s talán sohasem is lesz, hogy történhetett, hogy a
                            kemény jobbágykorban Kömörőről, oly messziről, egy jobbágylegény
                            eljöhetett házasodni az ötödik faluba? Ehhez már az kellett, hogy az
                            első Mórutz Lukács Ferenc megmozdult rög legyen. Mért nem volt
                            megelégedve a falubeli lányokkal? Mért és hogy hallott hírt arról, hogy
                            van Csécsén egy nekivaló? Honnan vette a vér mozgalmasságát, hogy
                            képzelete át tudott szállani annyi határon s el tudott menni a nagy
                            idegenbe? A kömörői anyakönyvbe ez van beírva: </p>
					<p>
                            1807. Die 3-a Martz hozta haza Morutz Lukáts Ferentz
                                háromszori hirdetéssel eljegyzett mátkáját Csétsén lakó Pap István
                                eő klme hajadon leányát Máriát. Megeskettettek Csétsén, Tiszt.
                                Prédikátor Székely János úr által. 
                        </p>
					<p>A csécsi anyakönyvben pedig így van beiktatva: </p>
					<p>1807. I. Martz. Kömörőbe lakó Mórutz Ferencz az ő eljegyzett mátkájával
                            Csécsi Pap Máriával a házasság végett megeskettetett a csécsi Rfta
                            templomba Székely János akkori prédikátor által. Tanúk Ns csécsi Göntzy
                            Sámuel és Kömörei Farkas Ferenc. </p>
					<p>A két bejegyzés hangjában van valami ünnepélyesség, ami a teljességgel
                            szokatlan eseményeknek szól, annak, hogy ilyen távoli falvakból
                            adódott össze a pár. A csécsi anyakönyvbe még be van vezetve a kömörei
                            pap igazoló levele, amit a vőlegény a maga hazulról hozott tanújával
                            magával vitt. A levél így szólt: </p>
					<p>Copia. Tanúbizonyságtévő levelemet mutató betsületes Ifjú legény
                            hallgatóm Mórutz Ferencz eő kegyelme; Minekutána a felsőbb kegyelmes
                            rendelések szerint eljegyzett Mátkájával ezen tekt. Ns. Szatmár
                            vármegyék Csécsén lakó becsülletes Pap István őkegyelme hajadon
                            leányával Máriával, három egymást követő Úrnapokon, a szt. gyülekezet
                            előtt kihirdettetett volna: semmi akadály tudtomra a legény részéről
                            magát elő nem adta, mely őket a törvényes egybekelésre meggátolhatná.
                            Melyre nézve, a törvényekre való vigyázással, a sz. hittel bátorsággal
                            öszve köttethetnek. Böjtmás hava I. napján 1807-be. Kiadta N. Váradi
                            János kömörői mostani prédikátor. </p>
					<p>A Móriczok tehát első feltűnésükkor mint házassági vállalkozók jelennek
                            meg Móricz Lukács Ferenc személyében. </p>
					<p>De milyen különös, hogy ennek a Ferencznek fia, Mihály, a nagyapám, már
                            megint nem nyugszik bele a falu családjaiba, s a velük való szövetségbe.
                            Elmegy házasodni Csécséről Kóródra. </p>
					<p>Nem kapott megfelelő lányt egész Csécsén. Nem kapott olyat, mint a kóródi
                            Lengyel Zsuzsi, a Farkas György lánya? </p>
					<p>Úgy látszik, nem, mert nekem ez a házasság tipikusan szerelmi házasságnak
                            tűnik fel. </p>
					<p>Most csak arra gondolok, hogy az édesapámnak az volt a szellemi öröksége,
                            hogy apja, nagyapja szabályok ellenére házasodott. Ő sem érezte magát
                            kötelezve, hogy a falu törvényének alávesse magát. </p>
					<p>Sokkal mélyebbről és sokkal messzebbről indult el az embernek egy ilyen
                            döntő lépése. Móricz Bálint házasságával felégette maga mögött a hidat.
                            Móritz Ferenc, a nagyapja, hazavitte a Pap Están lányát Kömörőbe
                            1807-ben. Első fiuk, Pál, még ott született 1808-ban, de a második
                            gyerek 1810-ben Csécsén született. Három évig sem bírta ki, hogy
                            szülőfalujában maradjon. Haza kellett mennie a felesége falujába. </p>
					<p>Minden család nívóját az asszony szabja meg. Az asszony a fészek. Az
                            asszony a melegágy. Az asszony soha nem engedi mélyebbre szállani a
                            saját ivadékainak sorsát, mint amilyenben ő nőtt, de viszont az asszony
                            csak a legritkább esetben képes arra, hogy a férje nívójára
                            felemelkedjék. Az a szabályos és normális, hogy az asszony pontosan az
                            anyja mintájára rendezkedik be, s a saját családjába olvasztja be a
                            férjét, akinek az összes családi vonatkozását elnyírja s megszünteti. </p>
					<p>Úgy látszik, ez a Pap István, a Ferentz feleségének az apja, jobb család
                            volt. Már az is mutatja, hogy nemes tanú volt a lánya esküvőjén. Ez
                            szerezhette meg a csécsi dézsmásságot a vejének, talán éppen a nemes
                            Göntzy Sámuel segítségével. </p>
					<p>Pap Mária hazahozta az urát. De a megmozdulás már őket kimozdította a
                            falu keretéből. Harminchárom évig éltek együtt a falu nyugati végén levő
                            különálló házban, a faluval farkasszemet nézve. Még az első fiát ő
                            házasította meg, s elvétette vele “a Kis Dániel testvérét”, “Néhai Nemes
                            Kis Mihály elmaradott árva hajadon leányát, Esztert”. </p>
					<p>Ez szabályszerű házasság volt. A nemes Kisek alapító családképpen
                            szerepelnek Csécse történetében. Ha ez a Pál három év múlva a Tiszába
                            nem fúl, akkor talán a Móriczok mégiscsak beletörtek volna a falu
                            törvényébe. A Kiss-vagyon megőrölte volna őket. Ez az a vagyon, amely
                            egy másik Kiss lány által a Komáromy Károly családjáé lett, s ennek
                            egyetlen árvájával a Nyilas pap fiának a kezébe jutott. </p>
					<p>A Móriczok kiestek a falu markából, s mivel a családépítő Pap Mária három
                            év múlva a Pál fia s eggyel a férje után, 1841-ben meghalt, Mihály fia
                            már a saját feje szerint házasodott, e lépéssel végleg elpuskázva a
                            dolgot: ez a Mihály huszonöt éves korában a kóródi Lengyel Zsuzsinak
                            kötötte be a fejét, s ezzel leragadt a szegénységbe. Még öt évig ugyan
                            állott a jobbágykor, s nem lehetetlen, hogy ő maga is dézsmás volt, de a
                            tizenöt váltóforintos emlék, a malac és a bornyú eset arra mutatnak,
                            hogy fődhöz ragadt szegényemberek voltak volna, ha az az ötholdnyi
                            örökség nem áll lábuk alatt. </p>
					<p>A testvérük, János, nem nősült meg, hét évig együtt élt velük, s 1850-ben
                            meghalt. Egy évvel édesapám születése előtt. </p>
					<p>S 1855-ben Mihály, a nagyapám is meghalt a nagy kolerában. </p>
					<p>Ennyire zavaros és szokatlan sorsvonal van a Móriczok mögött, ami mind
                            hatással volt a kisfiúra, aki négyévesen maradt árván, s még nem volt
                            ötéves, mikor mostohát kapott. </p>
					<p>Ha az ember tudja, hogy mi a sorsa a faluban a rendetlen családból
                            származó árvának, csak akkor értheti meg az édesapám gyermekkorát. </p>
					<p>Hogy bírná el a megrendíthetetlen nyugalomra berendezett falutörvény az
                            ilyen családot? A nagyapja bekőtözött, az apja más faluból hozott
                            feleséget. A Kissek megtagadták, a Papok elmúltak tőlük, az anyának
                            semmi feje foka nem volt csécsi, és ráadásul egy más faluból idekerült s
                            egy csöppet sem népszerű mostohaapa, a veterán katona tetőzte be a
                                zűrzavart. Aki legalább annyira jó volt, mint a
                                rossz kertésznek a jégeső: mindent rá lehetett fogni.
                        </p>
					<p>A fehér fecskét a testvérei, a szabályszerű fekete fecskék halálra
                            csipkedik. Az én apám fehér fecske volt, a barna verebek és a szürke
                            varjak közt. Csoda, hogy meg nem ették, mire megnőtt. S most ez a
                            szokatlan madár végleg elvesztette a sorsát. Örökre lehetetlenné tette,
                            hogy a faluba beleolvadhasson: elvette az özvegy papné kisasszonylányát. </p>
					<p>Azt a kisasszonyt, akit, mint megérkezett Petneházáról, az urak, úrfiak
                            világából, az anyja első nap pendelyre vetkőztetett és oda állított,
                            hogy mossa fel a földes szobát. Ez volt az összes előkészítése a
                            parasztasszonyi sorsra, hogy több könnye hullott a földre, mint amennyi
                            vizet hintett rá. Könnyeivel mázolta fel a konyhát. </p>
					<p>S 1878. május 30-án, Áldozócsütörtökön, összeesküdött a két árva bogár. </p>
					<p>Mennyire szeretném ismerni az ősöket, akik létrehozták ezt az apámat. De
                            a földmíves élete rövid, mint a gazdasági év. A tavasz már kimossa az
                            emlékezetből a telet, a tavaszt a nyár. A falu kis házaiban nem marad
                            jel, hír, emlék azokról, akik előbb lakták. </p>
					<p>Egy esetem volt, mikor apám nénje, nemes Pap Györgyné, Borca néném, így
                            elmesélte szóról szóra öregapám, az ő apja halálát: </p>
					<p>“Mikor édesapám a nagy kolerába meghótt, én akkor lelkem kilencesztendős
                            kisjány vótam. Haltak az emberek minden háznál, ő meg járt a pappal
                            temetni. Ahogy mentek temetni Magos Józsefékhez, alig tudott bemenni a
                            kis házba az ajtón. Ki kellett hozni a testet az udvarra. Én mint
                            kisjány, messziről késértem édesapámat, Bálint öcsém még csak hároméves
                            volt, a karomon vittem. </p>
					<p>Meglátja édesanyám, be megharagudott szegény, hazakergetett bennünköt.
                            Édesapámnak meg rászólt: </p>
					<p>- Miháj, ne igyá. </p>
					<p>- Ó - azt mongya édesapám -, nem árt a, most inni kell. Kolera van. </p>
					<p>Hazajön a temetésről, kimennek kapálni a mezőre, délután rájött a
                            kolerabetegség. Mondta neki édesanyám: </p>
					<p>- Te beteg vagy, Mihály, eredj haza előre, elég lesz a neked. </p>
					<p>- Nem vagyok én beteg. </p>
					<p>- De csak eregy haza. </p>
					<p>Édesapám megcsípi az édesanyám arcát: </p>
					<p>- Ha meghalok, férhe menj. </p>
					<p>Édesanyám meg azt mondta rá: </p>
					<p>- Ó bolond, elment az eszed, eredj má haza. Csak aggatsz a munkába, még
                            egy sort kapálok. </p>
					<p>Este mikor hazamentünk, mert édesanyámnak fejni kellett. </p>
					<p>Igende mikor édesapám hazaért, nem tudott bemenni. Vót a hátulsó
                            kerítésen egy forgóláb kapu, ott ment be, ott esett össze a diófánál.
                            Megyünk haza édesanyámmal, kinyitja a kaput, bemegyünk: </p>
					<p>- Mihály, Mihály. </p>
					<p>Édesapám nem szólt. </p>
					<p>- Ugyan hol van az az ember, tudja, hogy fejni kell. </p>
					<p>Jöttek a kapások haza, akik nekünk kapáltak, azok meg a hátulsó kapun
                            jöttek be, meglelték édesapámat a diófa alatt. Felemelték, bevezették a
                            házba. </p>
					<p>Édesanyám látja, hogy vezetik édesapámat. </p>
					<p>- Jaj, mi van veled, Mihály? </p>
					<p>- Végem van - azt mondja -, nem tudom mi lett velem. </p>
					<p>Másnap vitték az orvosságot neki. Azt mondja szegény: </p>
					<p>- Nem kell, én még nem akarok meghalni. </p>
					<p>Addig késztették, hogy vedd be lelkem, vedd be, meggyógyét, azt mongya
                            tréfáson: </p>
					<p>- Látom, szabadulni akarsz tőlem. </p>
					<p>Édesanyám meg elkezdett ordétani: </p>
					<p>- Jaj lelkem, az életemet odaadnám érted, csak vedd be. </p>
					<p>- Beveszem, ha megmondod, kihez akarsz menni? </p>
					<p>Édesanyám meg odaborult, sírt keservesen, hogy minek bántja. Mer nagyon
                            szerették egymást, de olyan ember is vót szegény édesapám, szerette azt
                            mindenki, mert mindig tréfára állott a szava. Ó be jó ember is vót, soha
                            a mi házunknál más szó nem vót, csak: édes lelkem, kedves angyalom. </p>
					<p>Hát beveszi szegény az orvosságot, mingyán mondta: </p>
					<p>- No Zsuzsi, most mán osztán végem. </p>
					<p>Meg is halt. </p>
					<p>Mérget adtak be neki, olyan fejér orvosság vót, mint a tej, még pezsgett
                            is. Akkor azt adták a kolerásoknak, hogy vagy kihajtja belőle, vagy ha
                            meghal, másra ne ragadjon a betegség. </p>
					<p>Így halt meg édesapám. Ó be kis egyenes ember vót, olyan mint a folyóvíz.
                            Olyan, mint az én jó testvérem, Bálint.” </p>
					<p>Így mondta el Borca néném, édesapám egyetlen testvére, 1923 májusban, itt
                            Budapesten, az édesanyám lakásán; már akkor édesapám halott volt négy év
                            óta. Borca néném hetvenkilenc éves volt, és nagyon hasonlított
                            édesapámhoz. Éppen olyan kicsi, vaskos, lapos arcú, sárgás arcbőrű, s a
                            szája is ugyanaz az ívelés nélküli és az ajak alatt behajlás nélküli
                            áll. Keleti filmeken látni ma is még ilyen arcokat. </p>
					<p>Előadása rám megdöbbentő volt: ebből a nehány szóból kísértetiesen
                            ráismertem saját magamra. Szinte remegtem, hogy most már értem magamat:
                            ez vagyok én. </p>
					<p>Mert édesapám modorához soha nem hasonlítok, csak néha, ha valami
                            támadást akarok elhárítani, akkor vagyok olyan pattogó és ingerült.
                            Édesapám is tréfás ember, ízes és humoros nyelvű volt, de rögtön meg
                            lehet érteni, mire gondolok: lelki állásfoglalásának iránya volt más,
                            mint az enyém, vagy az apjáé. Az egész jelenet ahogy lefolyt én pontosan
                            vállalhatom nagyapámnak minden szavát s mozdulatát, mintha magam
                            cselekedném. </p>
					<p>Édesapám viszont tökéletesen az volt, mint az anyja. Be lehet
                            helyettesíteni észjárás, nyelvjárás és cselekvő akarat szempontjából
                            engem a nagyapám, őt az anyja helyébe. </p>
					<p>- Mihály ne igyál! - rászólt a felesége. </p>
					<p>- Ó - azt mondja nagyapám -, nem árt a, most inni kell, kolera van. </p>
					<p>Így kiáltott rá az apám az anyámra, egyszerűen közölve vele a parancsot.
                            Mert ő a saját gondolatát nem tudta s nem is akarta másképp fogalmazni
                            azokkal szemben, akik alatta voltak, csak parancs formájában. Akciós
                            ember, aki azonosítja magát övéivel s általuk dolgozik. Mint eszközt
                            használja őket. </p>
					<p>S amit nagyapám mond, ez a gyöngéd elhárító tréfa: indokol, ahelyett,
                            hogy elhárítaná: most kolera van, azt mondja, mert fél, hogy előbbi
                            érveit nem fogadja el a felesége: hogy nem árt a... Fokozza: Most inni
                            kell! - ez a magyar humor - döntő érv: kolera van. Ez a puha emberek, a
                            passzívak modora, de azoké a passzívaké, akik felelősséget vállalnak
                            magukért s másokért is, csak ezt nem nyersen és sértően teszik. Én
                            ugyanilyen feleséget kerestem, akiben az én passzivitásomnak ellenképe,
                            a szinte meg nem gondolt akarat volt meg. </p>
					<p>S mért mondta azt mingyárt, hogy ha meghalok, férhe menj! </p>
					<p>Azért, mert szerelemben éltek, mert soha más szó nem volt köztük, csak
                            édes lelkem, kedves angyalom (amit az apám egész életében soha nem
                            mondott a feleségének s meg vagyok győződve, hogy náluk is csak ő mondta
                            így s annyit). Másra akarta terelni a szót, ugyanolyan élénk és vidám
                            hangulatot akart teremteni, amilyen rémület ütött belé őbelé magába,
                            mikor a felesége leplezetlen szavából ráijedt, hogy nem lehetetlen, hogy
                            megkapta a kolerát. </p>
					<p>A felesége úgy felelt, ahogy az apám felelt volna: csak annyival
                            gyöngédebben, hogy asszony volt, ezért kezdte avval, hogy: Ó, bolond. De
                            lényeg az volt, hogy: ereggy haza, csak aggatsz a munkába. Mintha az
                            apámat hallanám: “mi az, fiam, meghalsz? ereggy haza! itt csak láb alatt
                            vagy! nekem még ki kell faragni ezt a talpat...” Ő is tréfál, bizonyosan
                            inkább volt tréfás nyelvű, mint a saját anyja, aki viszont a nemző
                            apjához, ama bizonyos hajóács Lengyel Pálhoz hasonlíthatott... (s itt
                            eszembe villan, mért lett édesapám éppen ács? Biztos, hogy tudta, hogy
                            az anyai nagyapja nem egy kóródi paraszt, hanem a hajóács... Hát ha a
                            nagyapja ács, akkor ő is tud az lenni. Így jött át ennek a régi ácsnak a
                            vállalkozó lélekkulcsa a lányán keresztül az apámba s én talán
                            valamelyik lányomnak adtam ebből valamit...) </p>
					<p>- Ha meghalok, férhe menj - mondta a hajóács lányának, s bizonyosan Pap
                            Máriától kapta örökségül ezt a gyöngéd indulat-kormányozást, mert az
                            apja, Mórucz Ferenc, a dézsmaszedő, nem lehetett ilyen, mert ha ilyen
                            gyöngéd lett volna, nem bízzák meg a jánki udvarban dézsmaszedői
                            tiszttel. Dézsmaszedő: az uraság érdekeit képviselte, annak ridegnek,
                            számolni tudónak és objektívnak kellett lenni, s az ilyen ember maga
                            helyett, saját vigasztalan életének kiegyensúlyozására szokott oly
                            kedves és gyengéd szavú feleséget keresni, amilyen ennek az egészen csak
                            névről ismert Pap Máriának a fia, Mórucz Mihály nagyapám volt, aki a
                            halálvívódásban is ilyen évődéseket ejteget: Beveszem, ha megmondod,
                            kihez akarsz menni? Pedig az orvosságról ugyanaz volt a véleménye, ami
                            nekem: Nem kell, én még nem akarok meghalni. </p>
					<p>Itt most idegrázó érzés támadt bennem, míg Borca nénémet hallgattam. Arra
                            gondoltam: A tüdővészt s a fertőző betegségeket nem lehet a spermával
                            kapni. A méhben is csak azért, mert az egészségesen létrejövő kis lény
                            inter uterus fertőződik. Apa nem adja át a bacilust... De a humort
                            átadja... A lelki sajátságok, a vele született képességek azok a
                            születésben már jelen vannak... Az én humorom tehát nem is az enyém,
                            őseim családi pászmájában ragyog, s a születések vetélőjével tovább
                            hímezett lelki aranyszál, mely nálam is könyörtelenül itt tekergőzik a
                            többi szál között. </p>
					<p>Ha az ént ki akarom keresni, minél több hiteleset tudok meg a nemzőkről s
                            azok nemzőiről, annál nehezebb valamit is lelni, ami én, ami új, egyéni.
                            S ez csak azt jelenti, hogy a sperma, amelyből kilencszázezer szál
                            keresi életre-halálra a maga egyetlen peteházát, górcsövi
                            parányiságában, ugyanolyan nagy és tökéletes építmény, mint a kész
                            ember, csak érzékszerveink számára kicsiny. Abban a pillanatban, ahogy
                            elfogadjuk a negatív végtelent, amint belenyugszunk, hogy a sejtmag
                            körül bolygó neon ugyanolyan világűr, mint maga az egész eddig
                            csillagvizsgálóink és számításaink által megismert Kozmosz, azonnal
                            látjuk, hogy a természet ugyanolyan egyszerű építkezéseket folytat, mint
                            a kőmíves és az ács, csak sokkal értékesebb anyagból. Inkább a
                            kertészéhez hasonlít a munka, aki élő magvakat plántál s nevel. </p>
					<p>Ha most utólag megszámoltatom a szüleimet: mire alapítottak ők egy ilyen
                            nagyüzemet, kilenc gyerek arányáig? - nem tudok helyettük válaszolni. Se
                            pénz, se posztó. Egyiküknek se volt meg erre a szemmel látható
                            rendeltetése. Ez a vékony, betegségekre hajlamos, túl fiatal, túl okos
                            nőcske, aki az édesanyám ekkor lehetett, képtelenség, hogy kibírjon
                            akkora fiziológiai feladatot. S az a pöttöm kis ember, aki a káromkodás
                            tudományán kívül mit hozott, mi címen vállalkozott egy ekkora kis
                            munka-hadsereg ellátására és felnevelésére? - erre sem lehetne választ
                            adni.</p>
					<p>De nem is gondolt ilyen illetlen dologra egyikük sem: vallás-erkölcsi
                            nevelésük volt, és csak elhessentették az efféle kérdést vagy
                            gondolatot. Isten kezében vagyunk, Isten tudja, mit akar velünk. Ha az
                            Isten nyulat ád, bokrot is ád hozzá. Nem esik le egy verébfióka se a
                            fáról, hogy Isten ne tudjon róla. </p>
					<p>Hasonlított a világteremtéséhez: Semmiből, semmire, sehogy sem,
                            vállalkozni... </p>
				</div>
				<div type="chapter">
					<head>
                           AZ ÚJ SEPRŐ
                        </head>
					<p>Nyilas István bátyánk nem volt ott az esküvőn, s a lakodalmon már a
                            családja sem. </p>
					<p>Ezzel az egész falu előtt nyílt lett, mi a véleménye az új házasságról.
                            Pista bátyánkat a legnagyobb mértékben sérthette, hogy az ő
                            megkérdezése, tehát engedélye nélkül történt meg a házasság. Ő azonban
                            már olyan viszonyban volt a nénjével, aki különben csak két évvel volt
                            nála öregebb, hogy az özvegy papné szólani sem mert hozzá, hogy meg ne
                            bántsa. A paraszt falusi kiskirály, aminek a mieink nézték, annyira
                            magasan, annyira anyagi fölényben élt az özvegy felett - gazdag volt és
                            gyámja neki -, hogy már legfeljebb instanciázni lehetett előtte.
                            Nagyanyám viszont jól tudta - ha még nem is adott volna jelt egy
                            arcmozdulattal legalább -, a falu szellemében benne volt, hogy Nyilas
                            István a Mórucz Bálint-féle házasságot még hallóra se hajlandó venni.
                            Nemcsak azért, mert a legény ötholdas gazdácska volt összesen, hanem
                            éppen azért, hogy ilyen szegény állapota mellett annyira felszabadult
                            volt, mint egy pusztai betyár, aki már egészenlerázta magáról a falu
                            törvényét, s fittyet hány a zsíros parasztoknak. István bátyám
                            tiszteletet, hűséget és tekintélyérzést várt mindenkitől, de legjobban
                            egy ilyen faluvégi árvalegénytől, akinek ezer oka volt, hogy rettegjen a
                            legnagyobb gazda szemétől. Először is ő maga a legjobb férfikorában
                            volt, tíz évvel vagy tizeneggyel volt öregebb, s már két fia volt, olyan
                            nyolc-tízévesek, szépek, jól fejlődöttek ezek is, Guszti meg Kálmán,
                            ahogy minden csak szép és jól fejlődött lehetett az ő portáján. Azon a
                            portán, amely a falu rendje szerint a legkülönb volt, a legrendezettebb,
                            a legtöbbet produkáló és ígérő. Emellett a túlsó faluvégi Móricz-udvar
                            rendetlen, ha nem is szemetes, de árva módra szegény. Két ökör összesen,
                            igaz, szép ökrök, de ez is sértő, mert hogy mer egy senkifia kis legény
                            akkora ökröket tartani, hogy ő maga a csípejéig se ér fel. Aztán István
                            bátyám, egyéniségére nézve is méltóság volt. Ereje, esze és származása -
                            elvégre papfiú -, minden tulajdonsága, szép magas, karcsú felesége s
                            tiszta és boldog családi élete, minden arra predesztinálta, hogy kivétel
                            nélkül az egész falu népe, öregek és fiatalok meghódoljanak előtte, s
                            akkor Mórucz Bálint, ha éppen szembe találkoztak, akkora “Jó reggelt,
                            Pista bátyám”-mal köszönt rá, mintha, együtt őrizték volna a csordát
                            valaha. “Báttya vagy a koszos malacodnak” - gondolta rá Pista bátyám, s
                            elfordított fejjel csak éppen bólintott egy kicsit. Erre meg amaz merte
                            megrántani a vállát s merte gondolni: “A főd egyen meg, míg én neked még
                            egyszer köszönök.” </p>
					<p>István bátyám az egész Kati nénjét elejtette. Nem tetszett neki az özvegy
                            sehogy se. Legelőször is nem helyeselte, hogy özvegy. Minek hal meg
                            valakinek az ura, hogy aztán a sok gyerekével ottmaradjon másnak a
                            nyakára. Mert azt igazán nem helyeselte, hogy a nővére alig tízévi
                            házasság alatt hat gyereket hozott e világra. Igaz, tehetik, mert a
                            papnak az öröksége az valahogy más, mint a paraszté. A parasztnak semmi
                            más nem áll rendelkezésére, csak az a darab föld, amit még életében
                            annyifelé kell vágni, ahány gyerek van. De a pap legfeljebb kitaníttatja
                            a gyerekeit és férjhez adja, ha lányok, a többi papokhoz, van káplán
                            elég. Ő a kimeríthetetlen vagyonból hágy örökséget: a papság
                            felmérhetetlen és beláthatatlan összeköttetéseiből. Ott lehet gyerek -
                            ám nála, két fiúnál több? nem létezik. De ott is gazda nélkül csinálták
                            a számadást, itt maradt a testvére özvegyen, az ő terhén, még szerencse,
                            hogy a jó Isten két gyereket magához vett s csak négy maradt. Négy. Még
                            így is rengeteg, tizenöt holdra négy gyerek... Nem is igen számíthat a
                            lány többre egy kisgazdánál, de az meg ne legyen éppen Móricz Bálint. Az
                            egyetlen, aki már olyan, mintha nem is tartozna bele a faluba. </p>
					<p>Sem a két család életében, de magának a falunak az életében sem volt kis
                            dolog ez a házasság. Az édesapám annyira szokatlan és rendkívüli lénynek
                            tűnt fel, amit csak akkor értettem meg, mikor sok évvel később azon a
                            tájon jártam, s még mindig úgy beszéltek róla a kortársai, mint egy
                            Rózsa Sándorról, vagy milyen hősei is vannak a falunak. Nem mintha
                            vagyon elleni kihágást követett volna el, ellenkezőleg. A falu
                            évszázados törvénykönyve ellen szegült. Egész embersége fellázadás volt
                            a régi falu ellen. Nem tudta azt akkor senki elbírálni, s mivel
                            magyarázni: megjelent egy egyéniség a falu életében, ahol egyéniségeknek
                            semmi helye sincs. Ott csak pontos egymásba illő szerves lények fértek
                            el, mint a hínárban. Összenőtt, egymásba csomósodott indák töltötték ki
                            a falut s a falvakat, az egész parasztéletet. Azért mondom, hogy az apám
                            rendkívüli szerencsémre árva volt, s nem kapta meg a szabályszerű
                            nevelést. </p>
					<p>Nyilas István bátyám viszont nem egyéniség volt, hanem típus. Az volt,
                            akinek a falu valósággal fölemelte maga fölé: tökéletesen tudta
                            képviselni a falu törzsfőnökét. Éppen olyan nagy dolog, hogy valaki,
                            akit a szülői akarat dobott le az úri osztályból a nehéz parasztsorba,
                            ennyire bele tudott gyökeresedni abba az életbe, amelyben semmi közeli
                            elődje már nem élt. Ez azt is jelenti, hogy a falu maga harmonikus
                            közérzést tudott adni annak, aki benne volt, főleg, ha az anyagi helyzet
                            magaslatán volt. És István bátyám a házasságával eljutott erre a
                            magaslatra. Komáromi Julcsa volt az a gazdag lány, aki ide juttatta.
                            Fiatal, tizenhat éves és több nagy család minden földjének örököse.
                            Parasztlány létére úriasság, fölény, kultúra volt benne. Annyi volt,
                            mint egy-egy papnéban. Jellemző, hogyrövid házasságuk két fiúgyereket
                            termett s boldog volt - s férje halála után rögtön újra férjhez ment “a
                            kocsisához”. “Négy évvel fiatalabb is nála az új ura, vagy mije...”. De
                            ez mégis normális volt. Gazdag asszony maga ura. Nem rendítette meg a
                            közszokást. </p>
					<p>Csécse, sorsa a szüleim házasságánál remegett meg. Mintha előretette
                            volna árnyékát a távoli jövő, mikor a falu fiai elhagyjáka rögöt, és
                            elmennek magasabb szerencsét keresni. Minden népmesének az a
                            tendenciája, hogy a szegény elmegy királynak. A parasztsorból való
                            kivándorlás felfelé: ez a mese. Ez az, aminek örül a hallgató szíve. E’
                            volna a jó. Mert bizony itthon nehéz. Itthon semmi sincs, csak a dolog,
                            pedig “mihelyt dolog, mingyár nem jó”. </p>
					<p>Mert a falu, a Moloch, könnyen fel tudta falni a papfiút, aki
                            leereszkedett belé, de vonaglott és hörgött, mikor valaki, aki
                            benneszületett, ki akart evickélni belőle a felvilágra. </p>
					<p>Hiszen ezt a kirepülést sem maga kezdte az apám. Nagyapja márfélszabad
                            volt: dézsmaszedő. Úgyis kerülhetett a nemes teleknek látszó
                            sarokportára. Anyai nagyapja is hajóács. Csak egy-egy szót kell hallani
                            a gyereknek s már elbízza magát. A parasztélet annyira rabság, hogy
                            abban semmi sincs, ami leláncolja a fantáziát. Az apám, ha ifjúkorát
                            kérdeztük, soha másról nem volt hajlandó beszélni, csak olyan
                            virtusokról, amik kiütöttek a parasztéletből. Azok a nagy esetek, mikor
                            elöl kaszált - mikor a szegény parasztnak az a dolga, hogy kímélje
                            magát... Vagy mikor legeltetett - ez a fő dicsőség, a más búzáját a
                            gyenge havon letapostatni a harmadik határig. Vagy bizonyos verekedések,
                            meg más csínyek, ártatlanok, amik csak azt jelzik, hogy ember az ember
                            és nem bukóparaszt. Édesapám egész életében rettenetesen lenézte a “sült
                            parasztokat”, akik otthon száradnak és bötűt se tudnak vetni. Csécsén
                            még 1930-ban is volt harminc analfabéta - hat évnél idősebb írni-olvasni
                            nem tudó. De mennyi lehetett ebben az időben, mikor Kassai mester
                            okította a pujákat. Ebből a fulladt, nehéz, krajcáros világból akart
                            szabadulni szegény apám. </p>
					<p>S ebben a nyugodt, békés és gyűjtő életben akart magának hatalmat és
                            önérzetet biztosítani Nyilas István. Aki ott nőtt fel a parókián, a
                            mostani házának második szomszédjában. Egy igen nagy, ölnél magasabb s
                            igen bölcs, Renan-tisztelő és minden anyagiérdeket megvető papnak a
                            lábainál. Az öreg tiszteletes feleségének, Isaák Erzsébetnek korai
                            halála után újra megházasodott, valószínűleg úri háznál volt kisasszony,
                            akit elvett, Marton Amália, Gömör megyéből, aki szokatlanul picike volt
                            s oly kedveskedő nyelvű, hogy egész világ csak úgy hívta: “kisédes”. Ez
                            csillapította a családi ellentéteket. Például akkor is ő igyekezett
                            sebet kötözni, mikor István egy egész évig nem vizitelt a sógoránál,
                            mindaddig, míg alá nem írták, hogy nagyanyám az apai örökségről lemond.
                            A nagyapa is ezen az értelmen volt, mert úgy gondolta, hogy avval, hogy
                            a lányát paphoz adta férjhez, mintha kitaníttatta volna, a vagyon csak
                            hadd maradjon arra, akinek vagyonból kell megélnie. </p>
					<p>Móricz Bálint azonban olyan ember volt, hogy felőle lehetett akármekkora
                            vagyona Nyilas Istvánnak, ő nem ment neki vasárnap udvarlására, hogy
                            leköphesse a csizmáját. </p>
					<p>Mert Pista bátyánknak az volt a szokása, hogy vasárnap délután kiállott a
                            kiskapuba... Dehogy kiállott: még csak nem is kiült, hanem kiguggolt. A
                            két csizma sarkára ült, s a térdére könyökölt, s pipaszó mellett
                            eldiskurált azokkal, akik nagy tisztességtudással jöttek elébe s
                            állottak körülötte karikába. Ilyenkor ha szegényember vagy cigány került
                            elő, hegyeset köpött a lábára, annak meg át kellett ugrani a sercintést.
                            Ilyen ártatlan és férfias mulatságot leltek még ekkor a nagygőgűek. Még
                            csak harminc éve volt a jobbágyfelszabadításnak. </p>
					<p>A Nyilas István életének rendje így szabályos és tökéletes állapotban
                            folyt. A falu eleje volt ő. S a falu mintaképe. Mindent a maga idejében,
                            mindent a megfelelő munkaerővel. Ő körülötte soha senki sem hevert, s
                            minden teremtett lélek, aki belekerült az ő hatáskörébe, oly szabályos
                            életmódra volt kényszerítve, hogy ott percnyi sietésnek és késésnek
                            helye nem volt. </p>
					<p>Kati nénjének nem volt semmi igavonó állatja, a földjeit ő műveltette
                            meg, ő szántatta, vettette s a termést készen adta be. Persze úgy
                            számolt el, ahogy akart, s az özvegy papné világért se gyanúsította
                            volna meg. De a fiúknak dolgozni kellett, s nem éppen csak a saját
                            földjükön, hanem ahova beosztotta őket a bátyjuk. Még édesanyám is úgy
                            dolgozott kint a mezőn, mint egy munkáslány. Nagyon nehéz volt ez nekik
                            a nagy melegben s még rosszabb a hidegben. </p>
					<p>Nem lehet csak oly könnyen paraszttá lenni. Abba bele kell születni.
                            Farmer lehet akárki, elhatározásból, pénzkereset céljából - de paraszt
                            nem. A paraszt már négyéves korában nehéz munkát, komoly feladatot kap.
                            Mikor például libát kell őriznie vagy malacot. Nem gyerekmunka, ez már
                            felnőttmunka. Ha nem elég ügyes, szétszaladnak az állatok, s akkor jön
                            az ostor. </p>
					<p>Van egy emlék, hogy a disznók kifutottak a Nyilas-udvarról, Gyula
                            bátyámnak kellett vigyázni rájuk, s ő kiszaladt az utcára, de sehogy sem
                            bírta behajkurászni őket. Akkor István bátyám fogta a szíjostort, és
                            megverte vele a fiút. </p>
					<p>Éppen arra ment szekérrel édesapám. “Gyere csak ide!” Felültette maga
                            mellé a szekérre. “Nem mégy oda többet” - biztatta. Már vőlegény volt. </p>
					<p>Mikor az apjuk meghalt, a Pallagi-fiúk közül már kettő az iskolában volt,
                            gimnáziumban, a nagyobbik, Laci, Eperjesen, német szón egyúttal, a
                            kisebbik, Jóska, Sárospatakon. A temetésre hazahozták őket, s többet nem
                            mentek vissza, egyik a másodikba, másik az elsőbe. </p>
					<p>Hiába voltak még oly fiatalok: aki megkóstolta a diákéletet, az soha
                            többet paraszt nem lesz. Rettenetes tönkremenés kell ahhoz, hogy le
                            tudjon süllyedni a parasztmunkába. De hiszen nekik otthon volt az
                            anyjuk, s az ő anyjuk ezentúl is papné volt: soha el nem felejtették,
                            kik ők, s rühellették a paraszti sort. </p>
					<p>Világnézeti távolság volt ez s itt végre meg tudom mutatni, mi az a
                            világnézeti távolság. A Pallagi-fiúk világnézete az volt, hogy ők abba a
                            világba akarnak maradni, amelyben az apjuk, anyjuk élt. A Nyilas Pista
                            bátyjuk világnézete pedig az volt, hogy abba a világba akarta őket
                            belekényszeríteni, amelybe őt dobta le az apja, mint egy Saturnus. </p>
					<p>A világnézeti távolság a valóságban nem filozófiai álláspont, hanem két
                            valóságos létező s egymástól oly messze eső világnak a kívánása, ki
                            melyikben akar élni. </p>
					<p>Nyilas István hallani sem akart arról, hogy még egy pap nőjön ki a
                            családból. Neki is volt már egy tizenegy éves fia, annak már az első
                            gimnáziumot el kellett volna végeznie ebben az évben, de nem is gondolt
                            rá az apja. Mért gondolt volna rá, mikor neki már falu-lelke volt. Még
                            akkor se gondolt volna, ha nincs olyan roppant vagyona. Ő teljes
                            mértékben, szívvel-lélekkel falusi lett. Az apja kitűnő ember lehetett,
                            ha ezt keresztül tudta vinni. Kemény ember. Hiszen ő is gimnazista volt,
                            mikor az édesanyja, kisdobronyi Isaák Erzsébet meghalt: 1853. szeptember
                            17-én halt meg, s a hagyomány szerint ekkor ő már a második gimnáziumban
                            volt Sárospatakon, s onnan hozatta haza az apja. Tizenkét éves volt, a
                            dátumok megfelelnek. </p>
					<p>Ha elgondolom, hogy tudott egy papi atya parasztot nevelni egy ilyen
                            fiúból? csak úgy magyarázom meg, hogy sikerült a gyerekben felkelteni az
                            ambíciót avval, hogy őt tette gazdának. A csécsi papnak összesen nyolc
                            magyar hold földje volt, azonkívül a Tisza túlsó partján ugyan,
                            Csetfalván, de alig öt kilométerre a saját húsz hold birtok. Ez egy
                            olyan iskolakeret, hogy éppen elég arra, hogy egy fiúgyerek gazdává
                            nőjön benne. Mivel az apa, papi hivatása mellett nem volt
                            gazdatermészet, a fiúnak napról napra több önálló hatásköre lett, s a
                            gazdáskodás rendkívül feszíti az önérzetet. Verseny a falu
                            parasztgyerekeivel. Alkotás és teremtés. S mivel a fiú nem absztrakt
                            lélek, hanem cselekvő, háta mögött a papi tekintéllyel elérhetett a falu
                            élére. Hozzájárul a dac, hogyha paraszt, legyen paraszt: szinte szembe
                            fordult az úri rokonokkal. Mintha a túl finomkodó mostoha is hozzájárult
                            volna a reakcióhoz, ami benne kiváltódott. Szóval az eset hasonlított a
                            Móricz Bálintéhoz, csak éppen fordított irányú volt. Itt a durva miliő
                            nevelte ki a forrongást, ott a túlságosan zárt és finomkodó, a mély
                            paraszt önérzetet és dacot. </p>
					<p>Azt mondja édesanyám: “Mikor megházasodott, még csak valami huszonnégy
                            éves volt, a felesége meg talán csak tizennégy, nem is akarták őket
                            megesketni. Nem tudom, mért volt olyan sürgős...” </p>
					<p>Az emberben a pillanatnyi érdek mindig olyan torzítást végez az adatokon,
                            ami kedvez a hipotézisnek. Nyilas István 1866-ban házasodott, ekkor
                            tehát huszonöt éves volt. Komáromy Julcsa ekkor tizenöt és fél éves
                            volt. </p>
					<p>És hogy mért volt olyan sürgős, azt azonnal kibogoztattam édesanyámmal:
                            “hogy az apja nem taníttatta, aggódott érte és minden jót akart neki, és
                            ez a Julcsa gazdag özvegy lánya volt... Az anyja Kis Eszter, Komáromy
                            Károly özvegye volt, ez meg egy igen gazdag nemes család volt Verbőcről
                            és idejött elvenni a leggazdagabb csécsi lányt, Kis Esztert, aki akkor
                            már árva volt és ő örökölte a régi nemesi Kiss-vagyont. Az volt a
                            legnagyobb vagyon Csécsében. Már ehhez Komáromy is hozott örökséget, és
                            hozzávett, olyan vagyon lett az, hogy lehetett az magyar holdban több
                            száz holdnál, de lehetett akár százötven kishold is. Azt tudom, hogy
                            harmadrész vagyonok sem voltak aztán az egész határban. Még negyedrész
                            vagyonok is alig... A Kissek nagyon nemesek voltak, nagyon tudták
                            tartani magukat. Kiss Dánielnek egy lányát tanító vette el, a másikat
                            meg Guszti, később. Nem jártak a mezőre dolgozni, az anyjuk is ilyen
                            finom nő volt.” </p>
					<p>Ezzel teljessé érik a helyzetkép. </p>
					<p>Nyilas pap a lányát tizenkilenc éves korában “puskával” kényszerítette,
                            hogyférjhez menjen egy olyan emberhez, akit alkalmasnak talált rá, hogy
                            az ivadéknevelést vállalja. A fiát azonban nem sürgette. Várt. Addig
                            várt, míg csak egyetlen gyermeklány a faluban odáig erősödött, hogy el
                            lehetett venni. Akkor azonnal végrehajtotta a házasítást. Komáromy
                            Julcsa az első farsangon asszony lett, tizenöt és fél éves korában. </p>
					<p>A nagy pap keresztülvitte, amivel a Sors megbízta. </p>
					<p>Maga feleségül vette szerelmét, de belátva, hogy a szerelmi házasság
                            mennyi bajt okoz az embernek, a két gyermekét a lehető legtökéletesebben
                            látta el. Lányát egy kitűnően megválasztott paphoz adta, fiát egy
                            óriási parasztvagyonba ültette bele. </p>
					<p>A korszak rovarivadék-filozófiáját átvéve, kötelességét híven
                            teljesítette. </p>
					<p>A nyugodt és intelligens hódító volt, akinek győznie kellett. Ellentétben
                            a Móriczokkal, akik szintén ott kaparásztak a Kiss-vagyon körül.
                            Nagyapám testvérbátyja Pál, annak a Kiss Dánielnek a testvérét vette el,
                            akinek a lányát Nyilas Guszti később. </p>
					<p>De míg a Móriczok életében minden esetlegesség, minden halál csak arra
                            való volt, hogy szélsőségbe hajtsa az egyre jobban leszegényülő
                            ivadékokat, addig a Nyilasok helyt állani tanultak, és el nem ereszteni
                            többet, amit megfogtak. </p>
					<p>Most aztán nyilvánvaló, hogy Nyilas István, akinek nevéről s
                            emlékezetéből is kimosta, kilúgozta a helyzet a nemesi előnevet, a
                            főnemesi ősanyák hírét s főleg jelentőségét: a parasztélet nem tűr
                            semmi kiválást a tömegből. A paraszt-törvény lenyírja az idegen
                            származást, akár előkelő volt az, akár alacsonyabb: a falu minden tagja
                            csak a falu egységébe hasonul bele, vagy kicsapódik ebből az egységből,
                            mint a lúg. </p>
					<p>Azt mondja édesanyám, ugyanebben a feljegyzésben: “Hozzánk Pista bátyám
                            nagyon jó volt, néha, ha eljött, mikor ment, a komóton, egy könyv alatt
                            találtunk egy-egy forintot. Édesanyám haragudott, mért adja ezt ilyen
                            titokba? mikor nekem több is van nála?... De ezt tán azért adta így,
                            hogy a felesége ne tudjon róla... de tudod, az is lehet, hogy
                            hetvenhatba az édesanyám pénzén vette azt a hét hold földet...
                            Édesanyámnak mindig piros lett a szeme, ha eszébe jutott, hogy
                            hetvenhatba nyáron... akkor esett kútba az édesapám utolsó birtoka.” </p>
					<p>Édesanyám elgondolkozott s maga elé nézett, összegubbaszkodva ült, és
                            csak nézett, már öreg volt, hatvannégy éves, kis szürke öreg anyácska: </p>
					<p>- Míg csak élt, mindig imádtuk ezt a bátyánkat, csak mióta meghalt, azóta
                            látunk egyes hibákat... de nagy ember volt... Kóródról eljött egy
                            szegény ember, s azt mondta: “István bátyám, adjon egy véka lisztet.”
                            Adott neki. Mindenkinek. És soha senki meg nem csalta... </p>
					<p>Ez is a falu íratlan törvénye. Erkölcsi lehetetlenség, hogy a
                            szegényember megcsalja a közbecsülésben álló nagygazdát, hogy a kóródi
                            szegény meg ne hozza a véka lisztet az aratórészéből... </p>
					<p>- Mennyivel tartozok István bátyám? </p>
					<p>- Azt nem nekem kell fejbe tartani, hanem neked. </p>
					<p>Azt sem neki kellett szerbe-számba venni, hogy a nénjének a lánya kihez
                            megy? </p>
					<p>Kati nénje azonban nagyon jól tudta, hogy ő a lányával nem csinálhat
                            szerencsét. Paraszthoz nem adhatja, parasztasszonynak nem való. Úrhoz
                            nem adhatja, úr el nem veszi. Most, éppen most van itt egy fiú, ez el
                            fogja tartani. Ez valami más, mint a többi parasztlegény, ebből akármit
                            lehet csinálni. Jó lesz ez az ő kis gyámoltalan lányához. </p>
					<p>Bizonyos, hogy István bátyám viszont egyáltalán nem fárasztotta magát
                            azzal a gondolattal, hogy az új házasság valami változást idézhet elő az
                            ő viszonyában a nénjével. Mi neki ez a Móricz Bálint. Már mindenki
                            Móricznak mondta ebben az időben a nevét, csak ő mondta ki, ha
                            egyáltalán méltóztatott ezt a nevet kiejteni, halálos gúnnyal Mórucznak.
                            Az is sértette, hogy az új pap, Illyés Károly, akivel papfiúk szokása
                            szerint a legrosszabb viszonyban volt, evvel a Mórucz Bálinttal olyan
                            nagy komaságot merészelt kötni. Nagyon barátkozik, “az ajja népekkel.
                            Nem az én papom...” </p>
					<p>Most is, mire való az, hogy ekkora esküvőt tartottak. A fene a
                            parasztját, de vakaródzik. No, hiszen Kati is megbánja még, mint a
                            kutya, ha kilencet kölykezett. </p>
					<p>De élt a falu rendje, s benne föltétlenül élt a Nyilas-porta házirendje.
                            Mindez megbonthatatlan és elronthatatlan volt, mint a csillagok bolygása
                            a nap körül. Senki a faluban nem volt, aki Nyilas Istvánnal szemben meg
                            merte volna tenni, hogy az ő külön személyes engedélye nélkül az
                            unokahúgát feleségül vegye. Ha megesküdtek, megesküdtek. Az a kis
                            penészvirág, az is meg fogja még siratni a mai napot. </p>
					<p>A lakodalom egész éjjel tartott, de a Nyilas-porta a rendes időben
                            setétségbe borult. Az istállókban ellátták a teheneket, bornyúkat, a
                            lovakat és csikókat, a sertéseket és a baromfit. Aztán lefeküdtek, s
                            egyetlen szót sem volt szabad senkinek vesztegetni arra, hogy
                            szemben-formán lakodalom van a faluban. </p>
					<p>Másnap reggel pedig valamivel később, mint a rendes időben, hagyott egy
                            kis pihenőt a Pallagi-gyerekeknek - akkor kiállott Nyilas István az
                            udvaron a szokott helyre, és elkiáltotta magát, mint minden nap, ha
                            késtek a fiúk, hogy: </p>
					<p>- Hééé... </p>
					<p>A Pallagi-fiúk, Laci meg Gyula, de még a beteg Józsi is rémülten szöktek
                            ki az ágyból. Még az álom fenekén is meghallották, még a sír mélyén is
                            meghallották volna ezt a Hééé-t, s ugrottak, öltöztek, hogy rohanjanak
                            munkára. </p>
					<p>Amint vágtatnak borzasan kifelé az udvarra, ott áll Móricz Bálint, s
                            rájuk riaszt: </p>
					<p>- Hát ti hová szaladtok? </p>
					<p>- István bátyám kiált. </p>
					<p>- Kiált?! Ha kedve van kiabálni, elég nagy az udvara, kiabáljon! Tik
                            pedig egy tapodtat se mentek innen, vagy levágom a lábatokat. </p>
					<p>Jön ki az anyósa, az özvegy papné: </p>
					<p>- Bálint fiam, István kiált!</p>
					<p>- Dühödjön meg a torka! - káromkodott cifrán és rettentően az apám - az
                            én sógoraimra többet nem fog rákiabálni senki ember fia. </p>
					<p>Már akkor édesanyám is ott volt - mesélte, hogy mindnyájan reszkettek,
                            mint a nyárfalevél és nevettek is egyben, s várták, na most összedűl az
                            egész égbolt. </p>
					<p>A Nyilas-porta nincs messze ettől a háztól. Srég-vizavi második szomszéd.
                            Az apámnak is jó hangja volt, első énekes és legelső dühös, ha
                            megdühödött. Minden szavát át lehetett hallani. </p>
					<p>- Mik a maga fiai? anyám! cselédek, kocsisok, béresek? Mennyi napszámot
                            kapnak? az istenit a nagygazdáknak... Nem szégyelli magát anyám, hogy
                            ilyen úrfiakat koszos béresnek ad? Ott szakadjon rá az ég minden
                            nagygazdára, ezeken többet nem szántanak, oszt megvan. </p>
					<p>De cifrán ment ám, mert a Papó iskolája még nagyon közel volt, ropogott a
                            káromkodás, mint a pokolbeli sortűz. </p>
					<p>Ezen a reggelen befejeződött a két család közötti harc egy egész életre,
                            még a gyermekekben is. Nyilas István úr volt. Több: generózus lélek.
                            Soha többet, míg élt, egyetlen szóváltásra lehetőséget nem adott. A
                            földeket, amelyek már el voltak veteményezve, visszaadta s azokon már
                            Móricz Bálint aratott. Jól voltak megművelve, jó aratást adtak. Ő maga a
                            jóltevő nagybátya mozdulatlan szerepében kövült meg. Fél év alig telt
                            el, meghalt. Harminckilenc éves korában. “Sorvadásban”, mondja az
                            anyakönyv. De mintát adott, hogy halála után hogy kell a
                            rokonokkalszemben viselkedni a fiainak. Mindig méltók és méltóságosak
                            voltak, jók és jóságosak, de soha egy lépést sem közeledtek: csak el nem
                            hárították soha a közeledőket, akiknek kijárt az illendő és meleg
                            elfogadtatás. </p>
					<p>Nagyanyám haláláig, ha szidogatta is, lekötelezetten szerette az öccsét
                            és siratta. Szerette. Ez a szeretet átszállott gyermekeire s unokáira.
                            Közülünk azonban már talán csak én tudok a dolgokról s csak én őrzöm a
                            szülők magatartását. Én is csak hatéves voltam, még annyi sem, mikor
                            Csécséről elvittek, öcsém, Pista négy, így már neki sem számított a
                            Nyilas-rokonság abban az értelemben, ahogy a résztvevőknek. Ő még
                            elkerült Csécsére, és aranyos kedélyéért ott megszerették. Többi
                            testvérem még névleg is alig ismeri a csécsi rokonságot. </p>
					<p>Nem volt ok, hogy különösebben megismerjék őket, mert úgy maradtak el,
                            mint komor bálványfák, amelyekhez el kell zarándokolni. A két hatalmas,
                            majdnem öles magas testvér, Guszti és Kálmán, úgy állottak ott a
                            végeken, mint a családtörténelem szimbólumai. Soha egész életükben
                            egyetlen sort sem írtak semmiféle levelemre válaszul, soha nem üzentek,
                            meg nem hívtak: de ha valaki odakerült, szívélyesen látták, bárkikünket. </p>
					<p>Hogy történt egy ekkora hasadás, mely versenyez a tordai hasadékkal, a
                            két testvér, Kati és István között?... </p>
					<p>Tisztán és kizárólag a társadalmi rétegződés következtében. </p>
					<p>Aki paraszt, annak parasztnak kell lennie. Az a paraszt, aki úrirokonok
                            után érdeklődik, már meg van fertőzve, s azonnal az a veszély fenyegeti,
                            hogyha ő maga nem is, de gyermekei feloldódnak s felszállanak, mint a
                            szénsav a mocsár fenekéről. Az a 120 katasztrális hold, amit a két fiú
                            örökölt apjuk s anyjuk után a Kiss-Komáromy vagyonból (1934-iki
                            tagosításnál Nyilas Gusztávnak és Kálmánnak együtt pontosan 120
                            katasztrális holdat hasítottak ki), s amit azóta hozzá házasodtak, éppen
                            elég volt ahhoz, hogy két emberöltőre biztosítsa nekik a falusorsban
                            való vezető állapotot. </p>
					<p>De ugyanez meg is tiltotta, kizárta, lehetetlenné tette, hogy a testvéri
                            érzés nívóbontást okozzon. A papné életmódja egészen más volt, mint a
                            gazdáé. A papné a maga szegénységében ezerféle dolgot próbált, kávét
                            ivott és szúnyoghálót akasztott az ajtajára. Krinolinban járt és fekete
                            selyemben ünnepnapokon. Papnékkal barátkozott, a házánál gitároztak, és
                            úrilányok kacarásztak, s ő maga egészen otthonosnak érezte magát, ha a
                            nagyúri rokonokhoz elvitte a lányát. Az a Majos Veróni, Szegedy Antalné,
                            akihez Petneházára vitte a lányát nevelőbe, az ő édesanyjának az
                            unoka-testvére volt. Ő is ott nőtt még Sályba, gyerekkorába Isaák
                            Gáspáréknál s együtt egyformán tudták Verónival, hogy Gáspár bácsi így
                            mondta: “Erzsus jányom nagyobbik, Erzsus jányom kisebbik.” kisebbik volt
                            a Nyilas Kati anyja. </p>
					<p>Tehát Nyilas Kati még szinte beletartozott a miliőbe, a kastélyban
                            bennlakó családtagok bizalmas, kedves hangulatába. Olyan titkaik
                            voltak, hogy “mikor ők tücskökkel etették a fúrót”. Csak ők ketten
                            tudták már, mi is volt az, s ezzel a vérszövetséggel szemben szinte nem
                            is számított, hogy civilben, magánéletben Kati csak egy özvegy papné...
                            Mint nő, és mint bennszülött nő, otthon érezte magát a más természetű
                            világban, ahol meg kellett éreznie, hogy a lányának sem jár már annyi
                            otthon, mint neki. Hogy a lánya már csak szegény rokon. Ő még nővér
                            volt. De az öccse nem volt az. István, mikor az apja otthon fogta s
                            szántás-vetésre rendelte, egészen elveszett a nénje mellett. Kati még
                            vizitelhetett az elvesztett paradicsomban, de Istvánt már megragadta a
                            falu, mint egy sötét börtönőr, és rabruhába, parasztgúnyába bújtatta, a
                            haját lenyíratta, s egész lelkét megőrölte. Már ez ezentúl csak a
                            börtönudvarban tudott kedélyeskedni, ott fütyörészett és guggonülve
                            dirigált, és a börtön szokásai szerint élte ki magát. De ha neki Isaák
                            Dezsővel, az unokaöccsével kellett találkozni, már merev volt, s nem ő
                            magyarázta meg a rokonság fokát, hanem a képviselő, aki azért kereste
                            fel a falusi atyafiakat, hogy előkerestesse velök s kölcsön kérje azokat
                            a leveleket és okiratokat, amelyek a “bilkei kulcsok” jussát igazolták.
                            El is vette, el is vitte, és soha többet vissza nem is adta. </p>
					<p>Egy ilyen sötét családi emlék, mint egy nehéz, fekete esőfelleg ülte meg
                            az eget, s ebből a felhőből sokat táplálkozott a harag és gyűlölet
                            vetése. </p>
					<p>Mikor Nyilas pap azt a hallatlan kijelentést tette, hogy: “ne tanulj,
                            hogyne érezz ilyen fájdalmat, mint én érzek. Légy buta, mint a hat
                            ökröd. Légy paraszt!” - egész bizonyosan nem tudta, hogy a fiában s
                            fiának a fiaiban több nemzedéken át megölte a társadalmi ambícióit és a
                            társadalmi lehetőséget. Hogy a fia amint belekerül a falu életébe, onnan
                            többet ki nem szabadulhat. Neki ott kell életfogytiglani rabságban
                            élnie, de még az unokáknak és a dédunokáknak is, mert a falu törvénye
                            irgalmatlan és könyörtelen: nincs többet isten, aki kiszabadítsa. De
                            nemcsak így, hogy látszólag volt értelme, hiszen százötven magyar holdat
                            akasztottak szűrnek a nyakába, s egy ilyen szűrt nem lehet többet
                            levetni, ha guba sem. Akkor sem szabadulhatott volna, ha nem sikerül egy
                            ilyen házassággal a falu első vonalába jutni, hanem lent kellett volna
                            maradnia valahol középen, vagy még lejjebb. Minél lentebb van egy spóra
                            a falu életében, annál nehezebben tud szabadulni. A falu ugyanis nem
                            elvekkel igazgat, hanem az ébredésnél kezdődő és a fáradt elalvásnál
                            végződő munkával; nem hagy egy pillanatnyi lehetőséget arra, hogy a
                            munkában őrlődőnek a feje tisztán dolgozhassék. </p>
					<p>Nyilas Istvánnak és Nyilas Katalinnak nem a Móricz Bálint esküvőjén
                            szakadt el az élete egymástól, hanem abban a pillanatban, mikor az apjuk
                            felemelte a fiát és mint egy újkori Ábrahám, a falu oltárán feláldozta
                            fiát, az Isaák-ivadékot. </p>
					<p>Nyilas Kati maradt, aki volt, s ugye az egész környéken az úriházaknál
                            tudomást vettek róla, s nem felejtették el. De Nyilas Istvánnal mi
                            történt?... Eltűnt a “nép” tömegében. Egy névtelen lett a milliók
                            között: a százötven hold csak a faluban volt valami. </p>
					<p>Még a fiainak sem juthatott eszébe olyan idea, hogy papkisasszonyt vagy
                            birtokos kisasszonyt, vagy úrilányt keressen magának. Mit csináljon a
                            falu embere evvel az idegen elemmel? itt voltak a komoly nagy szál
                            pompás fiúk. Mindenki magához valót vett. Mindenik első családból
                            keresett lányt. Parasztfiú parasztlányt. De az unoka már itt is
                            kísérletezett paplánnyal. </p>
					<p>Már benne voltak a hínárban, ezernyi ág között összevissza bogozva és
                            fonódva. Fel sem villant bennük a gondolat, hogy felemeljék fejüket a
                            csillagok felé s arcukat a kultúra nyájasabb délszaki ege elé. Paraszt
                            oltárnak paraszt áldozatai lettek: de ezt tökéletesen és nagyszerűen
                            viselték. </p>
					<p>Nyilas István visszaengedte a tizenöt holdat... Ebben még az úri eredet,
                            a papfi idealizmusa döntött. Még nem volt eléggé paraszt. Nem csinált
                            huzavonát. Nem adta oda a családi viszonylatot egy véka búzáért... Mert
                            tehette volna, hogy: még ebben az évben ő arat... Hogy: munkájáért
                            ezt-azt felszámít... Hogy: kis előnyöket fundál ki furfangos ésszel, nem
                            törődve, ha még olyan nagy haragok tüze rakódik is miatta. Nem.
                            Generózus volt: úr volt. Rablólovag talán, de úr. </p>
					<p>Nem volt még tökéletes paraszt: tökéletes áldozat volt a hínárban. </p>
					<p>Csak ezek után lehet megérteni, micsoda hihetetlen és megérthetetlen
                            jelenség volt édesapám, aki viszont igazán, mint a szénsavgyöngy, már
                            szállott, szállott, szállott felfelé a mocsár, a falu fenekéről és egész
                            struktúrájában egy felszínre való, egy kultúrmagaslaton lélegző szabad
                            ember képét mutatta meg. </p>
					<p>Tessék csak figyelni, miket csinált: </p>
					<p>Édesapám, ahogy a mezei munka engedte, szekérbe fogott, a Lacit elvitte
                            kovácsinasnak, Jóskát meg suszterinasnak. Laci bátyám egész életében
                            büszke volt, hogy kovács lehetett, gépészkovács, ahogy a névjegye
                            mondta: “okl. gépészkovács”, de Józsival pech történt, mert a
                            suszterséget halálosan szégyellte. Akármi “inkább lett volna, mint éppen
                            suszter. Ez a mesterség ebben az időben a középosztály szavajárásában a
                            legutolsó foglalkozás volt: “suszterinasnak adlak”, fenyegették a
                            kisdiákot, ha nem hozott elég jó bizonyítványt. </p>
					<p>Még a harmadik fiú, Gyula otthon volt. Evvel nem tudta senki, mit kell
                            kezdeni. Egy szép májusi reggelen kimegy édesapám megnézni a mezőt, az
                            új fődeket, gyönyörködött benne. Hát alovak tilosban. Gyulára volt bízva
                            az őrzésük. De hol van Gyula, hol van Gyula? </p>
					<p>Végre megleli egy bokor alatt, s olvas. </p>
					<p>- Héj, így őrzöd te a lovakat? </p>
					<p>Délben mondja a nagyanyámnak: </p>
					<p>- Anyám, evvel a fiúval semmit se lehet kezdeni. Nem való ez munkára.
                            Menjen papnak. </p>
					<p>- Papnak? - szólt nagyanyám. Ez volt életének egyetlen és legnagyobb s
                            teljesíthetetlen vágya. Hogy ő megérje, hogy egy fia pap legyen. </p>
					<p>Édesanyám is ott remegett. Gyula! papnak? Isten! </p>
					<p>- Menjen el anyám Sipos paphoz, Milotára. Az meg fogja tanítani. Elég
                            nagy lógó már, tud járni. Mondja meg neki, hogy tanítsa ki a fiút, és
                            szeptemberre elviszem Szatmárra, levizsgáztatni. Menjen a könyvekhez,
                            parasztnak nem ér semmit. Mondja meg anyám Sipos papnak, hogy a fiúra
                            nem kell kőteni neki semmit, az minden este hazajön, reggel visszamegy
                            és visz magával ennivalót... Ő meg kap egy köböl búzát, ha levizsgázik
                            agyerek. </p>
					<p>Azt az örömet. Mesevilág. Minden álmuk teljesült. Az összes kétségbeesés
                            megszűnt. A fiúk már mind helyben vannak. Mind úr lesz, legalább mester
                            úr, s Gyula pláne tiszteletes úr! Szegény apjuk boldog lehet a sírban.
                            Legalább nagyanyám oly boldog volt, hogy nem győzött eleget sírni. </p>
					<p>Abban az évben az aratás is jól sikerült. Nyilas Pista bátyám szántásában
                            még nagyon szépen fizetett minden. Édesanyám maga is kiment aratni, de
                            nem úgy érezte már magát, mint tavaly, mikor a Pista bátyám földjén
                            kellett kévét kötni napszámba. Mikor az öccsével, Jóskával, avval
                            szórakoztak, hogy fordított beszéddel kerülték ki az öreg mindenes
                            figyelmét, mintha idegen nyelven beszélnének. De az egyszer csak
                            megértette, hogy mi az a “geröz a gorom” s rájuk kiáltott: morog az
                            öreg? Hinnye fékomadta, morog az öreg? No majd megmorgok én, de még meg
                            is marlak benneteket. </p>
					<p>Gyula szorgalmasan és boldogan járt át Milotára, valami négy kilométerre,
                            tanulni s elragadtatva tanult együtt a tiszteletes úrnak vele egykorú
                            fiával, Sipos Józsival. Míg élt, mindig boldogan emlékezett ezekre a
                            szép napokra, amelyeket úgy tekintett, mint a zsidók az Exodust. Még én
                            is ismertem a kis öreg Sipos bácsit, a milotai papot, aki még
                            dédapámnak, Nyilas papnak volt a kortársa. Voltam is nála mendikás, és ő
                            mondta el dédapámról azt, hogy Nyilas Józsefnek apja is pap volt
                            Rakacaszenden, és ott elvette a régi pap özvegyét hat lányával. József
                            volt, s neki is lett egy fia, ez az a Józsi, a csécsi pap. Hát egyszer
                            történt, hogy ez a Józsi ment haza Patakról gyalog, úgy tizenhat éves
                            korában, vakációra, karácsonyi ünnepekre. Éccaka eltévedt s nem tudta
                            merre menjen. A Bükkben nagy hófúvások vannak olyankor. Tüzet lát, s
                            odamegy, s ott volt öt-hat marcona ember s felugranak nagy baltákkal.
                            Egy azt mondja köztük: “Hagyjátok csak, hisz ez Józsepka, a mi papunk
                            fia.” Lerakta a bundáját, ráültette, s megtraktálták sült malaccal. </p>
					<p>Milyen boldogan vadásztam ilyen emlékekre. Csekében ugyanakkor mint
                            mendikás, megtaláltam a templomban mint papnövendék, dédapámnak egy
                            imakönyvét. Bele volt írva a neve, hosszúkás régies betűkkel “Nyilas
                            Jósef”. Kértem keresztapámat, Ács Lajost, adja nekem. Nem adta, hogy nem
                            tud más könyvből imádkozni... Hanem adott helyette később, mikor jogász
                            koromban ott jártam s újra kértem, egy Tripartitumot. A legelső bártfai
                            magyar nyelvű kiadást. Ebben benne van a Kölcsey Ferenc gyerekkori
                            íráspróbája, de a dédapám kezevonása nincs. Azóta Ács Lajos meghalt, s
                            ki tudja, hol van s megvan-e még a templomban a fekete, bőrkötésű régi
                            imakönyv? </p>
					<p>Sipos bácsit is gyermeki áhítattal néztem, s kerestem, miből lehetne
                            megismerni az ősömet azon keresztül, aki még látta őt, és oly
                            tisztelettel emlékezik róla... Egyre magasabbra nőtt Nyilas József a
                            szememben, s egyre fényesebbre ködlött a múltban... még Sipos bácsi is
                            oly forró érzéseket keltett bennem, mintha ő is nagyapám lett volna, még
                            ma is elkönnyesedik a szemem, ahogy kis kedves kis deákos trufáira
                            emlékezem, amikkel akkor mulattatott a parányi öreg bácsi, a nagy lila
                            orrával, hamiskásan tanított meg ilyenekre: Hogy feleltek a lengyelek az
                            ostromlóknak? </p>
					<p>“Nos Polones, viri fortes, stamus in bellis, sicut mures.” </p>
					<p>Nagyon lehetett rajta mulatni, ha az ember tudta, mi a különbség
                            különböző tövű deklinációk közt, a lengyelek azt akarták mondani, hogy:
                            “Mink, lengyelek, hős férfiak, állunk a harcban, mint a kőfalak.” De a
                            deklinációval nem voltak tisztában a vitéz lengyelek, s azt mondták muri
                            helyett, hogy mures. Muri, kőfalak lett volna, míg a mures azt teszi,
                            hogy az egerek. “Mi lengyelek, hős emberek, úgy harcolunk, mint egerek.”
                            Nyilván a Báthory István korából való trufa. Magyar-lengyel barátság.
                            Negyedórákat átnevettünk egy-egy ilyen latin szójátékon. Tőle tanultam
                            deklinálni. </p>
					<p>“Hic gallus cantans, arbore sedens, piram pomam comedens, kikiriki
                            dicens...” Minden szónak más szabály szerint van a genitivusa: Huius
                            balli cantantis, in arbore sedentis, piram pomam comedentis, kikiriki
                            dicentis, s így tovább. </p>
					<p>Én azért gyönyörködtem ebben, mert tudtam, hogy így tanította Gyula
                            bátyámat is. </p>
					<p>És mikor eljött a szeptember, édesapám befogta a két ökröt, felvette a
                            kis fehér gubát, fejébe nyomta a csálé kalapot s elindult Szatmárra a
                            fiúval. </p>
					<p>Megérkeztek a szatmári gimnázium elé. </p>
					<p>- No, tiszteletes urak, hoztam maguknak egy olyan fiút, de olyan fiút,
                            hűj haj, majd meglátják, milyet. </p>
					<p>Meg is nézték s kisült, hogy Sipos bácsi egy negyven évvel azelőtti
                            pataki tankönyvből tanította meg a fiút. Így aztán nem örültek neki a
                            szatmári papok, hanem azt mondták, hogy csak az első osztályba vehetik
                            fel, most tehát fogadjon neki szállást, kosztot, vegye meg a könyveket s
                            akkor lassan kitaníttathatja. </p>
					<p>Hát édesapám nagyon megharagudott. Hogy Pallagi Gyulát, az özvegy papné
                            fiát így fogadták Szatmáron. </p>
					<p>- Ne bőgj - kiáltott rá a síró fiúra, aki már látta, hogy haza kell
                            visszamennie, és az őszi szántás már rá vár. - Ne bőgj, nem Szatmáron
                            főzik a tudományt. Mit gondolsz te, hogy én visszaviszlek szégyenszemre,
                            világ csúfjára, hogy Pista bátyád örüljön, hogy ilyen nagy szamár vagy,
                            te is, meg én is?... Gyerünk Debrecenbe! </p>
					<p>Evvel a két rettenetes nagy ökörrel azonmód indult tovább híres neves,
                            nevezetes Debrecen felé. </p>
					<p>Három nap alatt oda is ballagtak. Nem állott meg, csak a kollégium
                            kapujában. Ott előintett egy diákot, hogy álljon az ökrök elibe és
                            vigyázzon rájuk. Ződet vetett az ökrök elé, amit az útfélen kaszált, s a
                            kis fehér gubában bebillegett nagy hetykén a nagy kollégium udvarára a
                            lógó fiúval, akinek csak úgy égett az arca a drukktól. </p>
					<p>Tüdős igazgató volt akkor az igazgató már, “a vín baka”, akinek olyan
                            hangja volt, mint egy katonai trombitásnak, s vaspánttal kellett
                            megerősíteni minden karszéket, amit neki adtak. </p>
					<p>- Mit akar kend? </p>
					<p>- Kend?... Hoztam kendnek egy olyan fiút, hogy ebből embert nevelhet. </p>
					<p>- Kicsoda kend? </p>
					<p>- Elébb küldje ide kend az igazgatót, annak megmondom. </p>
					<p>- Kérem, én vagyok az igazgató. </p>
					<p>- Akkor mér nem szól? Mit kendez itt, tiszteletes uram? Itt van ez a fiú,
                            az apja is pap volt, neki is papnak kell lenni. Elvettem a
                            testvérnénjét, hát láttam, hogy e nem való falura, parasztnak. Ez csak a
                            könyvet falja, meg aztán csak nézzen a szemébe, paraszt ez? Úrnak
                            teremtette ezt az Isten is, mint akár magát, tiszteletes úr. </p>
					<p>A vín bakának megtetszett a mokány kis magyar. Mingyár előparancsolta a
                            tanári kart s kiadta, hogy vizsgáztassák meg a fiút, de úgy, hogy jó
                            legyen aza vizsga. </p>
					<p>Hát bizony a pataki ócska könyv ott is csak ócska pataki könyv volt,
                            azóta már változott a tanrendszer még Debrecenben is. De az igazgató azt
                            mondta a csécsi kis magyarnak: </p>
					<p>- Nézze, Móricz uram, ide hallgasson. A fiút nem vehetem fel, csak az
                            első osztályba, de... </p>
					<p>- Hű, az istenit - vakarta meg a fejét édesapám -, ezér hajtottam én
                            idáig az ökröket? </p>
					<p>- Ne pattogjon kend. A fiú itt marad. Nem kerül magának, Móricz úr, egy
                            krajcárjába se. Kap egy jó tanítót, és karácsonyra leteheti az első
                            osztályt s akkor mehet a másodikba. De ha nem tudja letenni, akkor
                            karácsonyra mehet haza gyalog. Megértette? </p>
					<p>- No, Gyula, érted? - fordult édesapám Gyula bátyámhoz. </p>
					<p>Az meg csak csillogó, nagy dióbarna szemeivel nézett, könnypárás volt a
                            szeme, s feszültek az erek nagy, domború homlokán. </p>
					<p>- De ha karácsonyra haza nem megy, akkor meg lehetnek nyugodva, hogy a
                            fiút kitaníttatjuk, és csak akkor lesz rá gondjuk, ha már választani is
                            akarják a nagyapja helyébe. </p>
					<p>- No jó van - békélt meg édesapám, s keményen megcsókolta a fiút. Még
                            neki is könny jött a szemébe. </p>
					<p>- Hát, Gyula, rajtad áll... </p>
					<p>Gyula megcsókolta a kezét.</p>
					<p>- Mi a fene, belőlem csinálsz papot?... Majd visszafizetheted te még ezt
                            nekem. Hát isten áldja, tiszteletes igazgató úr. Tessék megbocsátani,
                            hogy lekendeztem... </p>
					<p>- A teremtettét kendnek, én is lekendeztem kendet. No, majd jöjjön el, ha
                            a fiú érettségizni fog. Nem felejtem el se a fiút, se kendet. </p>
					<p>- Mikor jöjjek? </p>
					<p>- Majd nyóc esztendő múlva. </p>
					<p>- Hű, teremtő isten, élünk még akkor? </p>
					<p>Nem kellett nyolc évet várni. Gyula bátyám karácsonykor levizsgázott az
                            elsőből s ment a másodikba, s még egy osztályt ugrott, az ötödiket. Így
                            hat év alatt végezte el a gimnáziumot. </p>
					<p>Mindig szerettem volna én is megtenni ezt a virtust, mert én is
                            vesztettem egy évet, az elsőt kétszer jártam s illett volna, hogy a
                            Pallagi Gyula öccse behozza. De hát erre nem volt elég a vágott
                            dohányom. Én nem tudtam megszerezni ezt az örömet az apámnak. </p>
					<p>Elég volt neki a büszkeség, hogy eladta a gyereket, és Nyilas Pista
                            báttya bámulhatott, hogy üres kocsival ment haza. </p>
				</div>
				<div type="chapter">
					<head>
                      SZÉLCSÖND
                        </head>
					<p>Ezt mindenesetre nagyszerűen megcsinálta ez a fiatalember. A falusi
                            legények húsz-huszonegy éves korukban már házasodnak, a szülők akarata
                            is az, hogy a gyerek jól legyen ellátva. Ne kelljen neki szoknya után
                            csavarogni, s kivált, ha a földeket is egyesíteni lehet, akkor a falu
                            összes igényei ki vannak elégítve. Meg kell az új és ingyen munkaerő, az
                            új menyecske szolgálólányt pótol, s a fiú is csak akkor kezd igazán
                            dolgozni, ha belőle is ember lett, s nem csatangol egyik kapuból a
                            másikba. </p>
					<p>Mindez aktuális lett volna a Móricz-portán is. Zsuzsi mamó örült volna,
                            ha a fia az ő kedve szerint való menyet hoz, s nem kell neki még ebben
                            az öreg korban is egyedül dolgozni két emberre, akik úgy vannak egy
                            házban, mint két kard egy hüvelyben. Az is jó lett volna, ha egy kis
                            földet még szerez a házassággal, bár egy ötholdas kisgazdalegény nemigen
                            tud vagyonba házasodni, mert akkor elviszik, s az anyjának sem haszna,
                            se öröme nincs belőle. Így aztán csak belenyugodott, hogy telik egyik év
                            a másik után, s már huszonöt-huszonhat éves a fiú, még mindig nem akar
                            kikötni sehol. </p>
					<p>Huszonhét éves éppen elmúlt, mikor végre megházasodott. Ó, de az anyjának
                            mi öröme volt ebben? Kitelepítve, számkivetve a régi jó házból, ahova az
                            első ura hozta, ahol már harminchét év alatt minden zugot, minden
                            sarkot, minden szöget úgy megszokott, hogy mind a testévé vált. Az új
                            házban minden új volt. Nem illik az az öregasszonyhoz. Minden csak úgy,
                            nagyjából összepüfölve. Hát hiszen meg kell bocsátani, az anyának ez is
                            nagy dolog, hogy is tudta megcsinálni ez a Bálint, mester nélkül. De
                            azért avval a disznóóllal annyi baj van, annyi méreg, nem lehet
                            felemelni a csapóajtaját, Bálint már mondta, hogy megigazítja, a disznók
                            rögtön kiugranak, ha rájuk emeli, a válura! </p>
					<p>De hát Bálintnak nem sok ideje van már az anyjához menni. Inkább a
                            felesége, Erzsi jár el sűrűn, mert benne él a kegyelet, az uras
                            gyöngédség, ahogy arra vannak nevelve a fiatalok, hogy “a szülőanyát
                            tisztelni kell, el kell tekinteni a szülőknek gyengeségétől s be kell
                            fedezni a szülők hibáit, mint Noét a legkisebb gyereke...” Erzsi
                            valósággal betege ennek a nagy és alázatos jóságnak és figyelemnek.
                            Kultuszt csinál belőle, hogy az urának az édesanyját éppen úgy
                            tisztelje, mint a sajátját. Szinte úgyérzi, meglopta a törvényt, ha
                            odahaza valamit jobban tesz s csinál, hamar el kell mennie a mamóhoz,
                            hogy annak is azonnal eleget tegyen. Visz neki mindenből, amit
                            sütnek-főznek. Nem rest egy tányér levessel is elszaladni a falu másik
                            végére, ha tudja, hogy ezt annyira szereti a mamó. Tésztafélét,
                            süteményt, sült csirkét meg nem enne nála nélkül, hogy legalább egy
                            falatot ne vigyen neki. Mert az öregasszony egyre jobban veszti a
                            kedvét, nem főz, kinek főzzön, a Papónak? annak inkább mérget adna, a
                            tohonya, nagy lom-embernek, aki még fát se vág már, csak örökké a saját
                            fiára, Károlyra vartyog, a tizenöt éves, piros képű, kék szemű fickóra,
                            ezt tudja nevelni - folyton az ócska gubáján hever, mint évtizedes
                            katonasága alatt az őrtűznél, s beteg az új háztól. De szegény mamónak,
                            neki nincs már Bálint fia; Bálint fia már jól van ellátva, annak már
                            sütnek-főznek az özvegy papnénál... </p>
					<p>Mert az igaz, hogy Bálint apám, valljuk meg, remekül elintézte a maga
                            dolgát. Ötholdas kis emberből egyszerre húszholdas gazda lett. Húsz
                            hold. Egész Csécsén alig vannak négyen-öten, akinek húsz holdja van.
                            Húsz hold már több, mint egy féltelek. Féltelkes gazda az már nagygazda.
                            És milyen jó földek. A legjobb földek a határban, egészen közel a
                            faluhoz, mert István bátyám úgy vette azokat, mintha magának vette
                            volna, úgy számított, hogy idővel úgyis az övé lesz a nénje földje is
                            mind. </p>
					<p>Hát most ebben Móricz Bálint a gazda. </p>
					<p>Büszkén is jár, mint egy fiatal kakas. A szája szélén befelé virító
                            mosoly nem bírja tagadni a jókedvét. Ha valakivel találkozik, úgy beszél
                            vele, felülről: no, te is élsz? </p>
					<p>Most egypár esztendőre feltétlenül jól van lakva. Reményein felül
                            sikerült minden. Nyilas gazda nem csinált semmi kontrabontot, levegőnek
                            vette a versenytársat. Mintha nem is élnének egymás mellett. </p>
					<p>A falu törvényében az is benne van, hogy azok, akiknek “az Isten többet
                            juttatott”, stílusban felibe emelkednek a tömegnek. Nagygazda nem
                            káromkodik és nem dalol. Nagygazda már arisztokrata. A jóllakottság, a
                            kielégültség, a tökéletesen biztosított élet, amelyet csak úgy lehet
                            rendületlenül megtartani az ivadékok számára is, ha többé semmit nem
                            kockáztat a birtokos - mindez modorban is oly kiegyensúlyozottá teszi
                            őket, hozzáférhetetlenné és sziklakeménnyé, hogy sem a nyomorral
                            szemben részvétet, sem a sértéssel szemben ingerültséget nem éreznek
                            többé. </p>
					<p>Ellenben annak, aki csak most indul a felfelé való úton, annál idegesebb
                            a lelke s annál több idegesítő kerül elébe. S ez már nem a falu
                            törvénye, hanem emberi törvény: az ember folyton előre akar jutni s
                            győzni akar. A győzelem azonban csak harcok árán érhető el. A harc pedig
                            harc. </p>
					<p>Nem könnyű egy új helyzetet elfoglalni a faluban. Édesapámnak valósággal
                            meg kellett verekednie mindenkivel, akit elhagyott, megelőzött s azokkal
                            még jobban, akik közé feljutott. A Bakosok, a Kiss Áronok, a Magosok
                            sehogy sem szívelték, hogy a faluvégi kislegény a nyakukra nőjön. Apró
                            szúrós parasztos gúnyban volt része, de ő vastagon adta vissza.
                            Akkorákat káromkodott, hogy kitértek előle. Ilyenkor a durvaság jó
                            fegyver, mint a tintahal fröccse. </p>
					<p>Szerencsére sok dolga volt. Aki csak öt holdhoz van szokva, annak húszat
                            megművelni, az nagy feladat, mert a falu nemigen engedi, hogy megfelelő
                            segítséget vegyen maga mellé. Azt neki magának kell elvégezni, házi
                            segítséggel. Most, hogy a sógorfiúk már nem voltak itthon, bizony a
                            feleségét is be kellett fogni, amibe csak lehetett. Igen, de a
                            tiszteletes asszony nem volt hajlandó fizikai munkát végezni, s minthogy
                            végeredményben az egész vállalkozást jóakaratának lehet köszönni, s
                            mert állandóan beteges volt, ezt soha nem is kívánta tőle a veje, aki
                            volt olyan úr már ekkor is, mint akárki s gavallér. A maga módja
                            szerint. </p>
					<p>A tiszteletes asszony ugyanis a férje halála után egy évet Beregújfaluban
                            vakmerő vállalkozások közt töltött el. Például fát vett az erdőn, és
                            zsindelynek hasíttatta, s maga ment vele a városba, Beregszászba, hogy
                            eladja. Megtörtént a csikorgó teleken, hogyfélfagyottan szedték le a
                            szekérről. Egy ízben késsel kellett s baltával lefaragni lábáról a
                            csizmát, mely csonttá fagyott a lábán. Ennek a maradványa volt, hogy
                            lábai reumások voltak, s a gyomra pedig állandóan kóválygott, ahogy ő
                            mondta: “a giliszta hugyoz, fiam.” Tőle az is nagy segítség volt, ha
                            megfőzött. </p>
					<p>A terméssel is úgy voltak, hogy nem tudták hova tenni. Hogy édesapám az
                            ősi házat csakugyan eladta iskolának, haza kellett költözniök s
                            lehetett, már egy fiú sem volt otthon. Nem is csináltak ebből nagy
                            dolgot, nem külön szobát építettek, csak kicsi kamrát a ház alsó
                            végéhez. Pista bátyám magtára már nem állott rendelkezésre. </p>
					<p>Így helyreállott a béke. Szélcsönd volt a kikötőben. </p>
					<p>Móricz Bálint élete, úgy látszott, jó irányba fordult. Kialakult neki a
                            maga életsíkja, csak azon kellett magát megőriznie. </p>
					<p>A falusi élet megeszi az embert, mint áldozatait a bálvány. A falusi
                            embernek egy szabad perce nincs, ha kötelességtudó. Ébredéstől
                            elhunyásig minden pillanatban van munkája, télen-nyáron. Szakadatlanul
                            ismétlődő munkák. Az állatoknak minden nap ugyanabban az órában kell
                            elvégezni a munkáját, a tisztaság és az étkeztetés egyetlenegyszer el
                            nem mulasztható feladatát. Ez a kitartó s meg nem szakítható
                            munkafolyamat, ahol soha nincs szabadság, soha nincs
                            lelkiismeret-furdalás nélkül egyórai vakáció, ez felőröli a legkeményebb
                            egyéniséget is, mint a malomkő a búza acélos szemeit addig koptatja, míg
                            lisztté s korpává nem őröli. </p>
					<p>Móricz Bálint nem volt ehhez szokva. Ő kényén nőtt s könnyen élt fiú volt
                            egész életében. Ő csak virtusból szeretett és tudott dolgozni. Azt igen,
                            hogy kivágja a hatvágást, hogy mindenki megbámulja, hogy felényi idő
                            alatt kapál be vagy kaszál le egy táblát, mint akárki más, de azt nem
                            szokta, hogy pihenés és megállás nélkül, tak-tak, állandóan doboljon és
                            zörögjön, mint a munkagép. De egyelőre újság volt az egész, és meg
                            kellett mutatnia, hogy ehhez is ért. </p>
					<p>Cselédet tartani ebben a gazdasági körzetben még nem lehet. Nem is illik.
                            Hogy egy fiatal asszony, akinek az anyja is él még, nőcselédet hozzon,
                            az szégyen volna. Az sem igen lehet, hogy férficseléd jöjjön egy ily
                            fiatal házaspárhoz. Muszáj volt nekik maguknak dolgozni. Szerencsére
                            édesanyám valóban jól megtanult dolgozni Pista bátyáméknál, s lelkesen
                            és boldogan sietett az urának segítségére. </p>
					<p>Így szépen eltelt az év, már itt volt az ősz. Már megdörzsölték a
                            kendert, ki is gerebenezték. Búza, szemtermény a szuszékban volt,
                            állatok állottak az istálló romlott, ócska szalmafedele alatt. Majd
                            ehelyett is újat kell már csinálni, anyám... Jó az még, fiam, csak annyi
                            jószágod legyen, ami ebbe kitelel... Jó van, nekem mindegy... ha
                            rászakad is az egész... Nem azér mondtam fiam... Én se... </p>
					<p>Vasárnap megtörülte a száját ebéd után a kis gazda és ment a faluba. Ez
                            az egy, ezt sose bírta megszokni, hogy otthon üljön, ha nincs dolga.
                            Rettenetesen szeretett faluzni. Nem ment ő üres pletykálkodás után, soha
                            életében nem érdekelte, hogy kivel mi történt. Neki nem lehetett
                            senkiről, még rokonokról se pletykálni, legyintett s eleresztette a füle
                            mellett. Ő üzletei érdekében járta az embereket. Mindig seftelt. Vagy
                            egy új szekeret akart venni, vagy cserélni, vagy az ekét, a boronát,
                            vagy a vetőmagot, vagy valamit, amiből neki haszna van. Jófajta disznója
                            van ennek s annak a komának, ebből okvetlen akart szerezni magot, inkább
                            kettőt is ad érte malacot. S tanult és vitatkozott, hogy kell szántani
                            és vetni és mi az új módja, bár a kitartó tanuláshoz sem volt kedve, ő
                            rögtön eredményt akart elérni. De hát csak eltelt az idő, s ha
                            megkérdezték, hogy vagy Bálint, azt mondta rá: </p>
					<p>- Nem tudom, mit akar ez az én rossz kis nyiszlett feleségem, még mindig
                            nem mutatkozik a gyerek. </p>
					<p>Persze a feleségét büszkeségből s kevélységből nevezte kis rossz
                            nyiszlettnek, mert nem volt az azért nyiszlett, elég szép és ami fő,
                            tökéletesen úrinő volt, aki azért az egész falu irigységét
                            felébresztette, amilyen dolgos volt azokkal a vékony kis keze száraival.
                            A lélek hajtotta. A lélek dolgoztatta. </p>
					<p>Valahogy tavasz felé volt, ha jól emlékszem, mikor szörnyű dolog történt
                            édesanyámmal. </p>
					<p>Éppen a napánál volt s az öreg mamó már két napja panaszkodott, hogy a
                            disznóól csapóajtaja ráesett a keze szárára, s úgy megütötte, de úgy
                            megütötte, nem tudja mi lesz má vele, egyre inkább fáj, még meg is
                            feketedett már. </p>
					<p>Folyton csak Károlyt okolta, hogy Károly nem jött neki segíteni. </p>
					<p>Édesanyám kétszer is elszaladt hozzá egy délután, s mindig vitt neki
                            valamit, s nem merte senkinek se mondani, hogy milyen rosszul van a
                            mamó. Ki gondolta volna, hogy olyan nagy baj lehet abból, ha az ól
                            ajtaja ráesik valakinek a keze szárára. </p>
					<p>Akkor délelőtt volt, már ebédrevalót vitt édesanyám, s a mamó ott feküdt
                            az ágyon, csak úgy felöltözve. </p>
					<p>- Jaj, fiam, nagyon rosszul vagyok, jaj, gyere már segíts, igazétsd meg a
                            fejemajját. </p>
					<p>Édesanyám leteszi az edényt s hozzásiet, átöleli és felemeli a kis vaskos
                            mama fejét s igazgatja a párnáját. </p>
					<p>De ahogy visszaereszti, a mamó nem szól egy szót sem, csak nem ereszti
                            el. </p>
					<p>- Édesanyám, édesanyám - beszélgetett hozzá -, mi történt? </p>
					<p>Pillanatok múlva már megrémült s az életösztön robbant ki benne s ki
                            akarta feszíteni magát az anyósa karjai közül, s nem bírta. Már rá
                            voltak fagyva a halott karjai az ő vékony nyakára. </p>
					<p>Irtóztató rémület. </p>
					<p>Vallásos volt, tehát a haláltól ezerszerte jobban félt, mint a pogány
                            falusiak. S a hulla hidegsége, ahogy pillanatok alatt elhatalmasodott,
                            azt az érzést keltette benne, hogy neki is ott kell halnia azonnal. </p>
					<p>Sikoltani, visítani kezdett, s nem bírt kiszabadulni. Őrjöngő sikoltás és
                            elájult. </p>
					<p>Csak akkor tért magához, mikor már szomszédok jöttek, és tudta nélkül
                            kiszabadították. </p>
					<p>Ez a halálrémület, ez a síri ölelés soha életében el nem hagyta, s azt
                            hiszem, az a szívszorongás, ami egész életében kísérte s szervi szívbaj
                            nélkül, de folyton hideg verejtékes rohamokat idézett elő nála - ennek a
                            szörnyű órának az emlékéből jött. </p>
					<p>Ismét nagy megkönnyebbülés jött az édesapám életére. Nem kellett számolni
                            a bánatos és jajveszékelő és sok zavart okozó anyára. Aki sehogy sem
                            akart belenyugodni, hogy elvesztette azt a betyár becézett, imádott
                            fiát, aki őt kirakta a házból, s azóta már a házat is elkótyázta... Aj,
                            aj... </p>
					<p>Farkas papó a fiával kettesben maradt a házban, de már ő nem számított.
                            Többet nem is tudtak róla. Én már nem is tudom, hallottam-e valaha, mi
                            lett belőle? Mikor és hogy halt meg? Farkas Károly bátyámmal szemben
                            édesapám a legnagyobb fiúi szeretetre szoktatott, igazán úgy tiszteltük
                            mindig, mint édesbátyánkat, de csak úgy láttuk, ha valaki Csécsére
                            került közülünk, mindaddig, míg a kiállítás évében megjelent
                            Sárospatakon, ahol akkor laktunk s azért, mert el akart búcsúzni, mert
                            egész családjával Amerikába megy. Ott is él azóta, ha még meg nem halt,
                            Cleveland-ben. A gyerekei már talán nem is tudnak magyarul. Régebben
                            sokat írt, mindig lila tintával kéken vonalazott kis alakú papiroson
                            hosszú-hosszú leveleket, de a háború óta már nem tudunk semmit felőle.
                            Lám, ő is örökölt azért valamit az anyjától abból avándorösztönből,
                            mely az édesapámat űzte, és minden nyugalomból kikergette a viharba,
                            mintha sohase lett volna csécsi paraszt, hanem valami tengeri hajós. </p>
					<p>Pedig most már úgy meg volt vetve a feje alja, hogy semmit se kellett
                            csinálni, csak beállítani az élet szabályos és rendes útját és haláláig
                            taposni azt az utat. </p>
					<p>Micsoda változást csinált egy év alatt. A Pallagi-fiúk már mind a maguk
                            magasabb szintű útján haladtak. Az özvegy papné meg volt nyugodva, s ha
                            szabad ezt mondani, boldog volt és megelégedett. A lánya elfeledte
                            álmait és igen jól érezte magát az új életformában a nagyszerű kis
                            vadember hősi ura mellett. A Mórucz-korszak mindörökre véget ért, az
                            hozzá volt ragadva az ősökhöz, mint ódon szag a törött edényekhez, de a
                            régi lélekkorsó már mind összetört s a mamóval az utolsó élő tanú is
                            eltűnt. </p>
					<p>Már semmi sem volt, csak az újonnan berendezett élet. Csécse ott állott,
                            mint pályatér, ahol annyi élet lejátszotta már a maga körét, s Móricz
                            Bálint is megelégedhetik avval, ami itt juthat neki. Csak becsülje meg
                            magát és dolgozzék szorgalmasan, nem kell félnie, hogyéhen hal. Fiakat
                            és leányokat nevelhet, s megházasíthatja és férjhez adhatja őket. Most
                            már mire arra kerül a sor, még az is lehet, hogy Kis Dániel unokáját
                            kaphatja meg akármék fia, éppen most kezdik rebesgetni, hogy Pista
                            bátyámnak a kisfiát a Kis Dániel jányával akarják összeházasítani, pedig
                            még csak valami tízévesek a gyerekek. No, ha ez meglesz, akkor újra
                            gyarapodik vagy ötven holddal a Nyilas-birtok. Pedig hát nem idegen
                            nekünk se a Kis Dániel-féle birtok, tudjuk, tudjuk jól, hogy Kis Eszter
                            nénémet vette feleségül Móricz Pál bátyám. De hát ez a Pál már meghalt
                            fiatal korában, a Tiszába halt, mint Nyilas pap nagyapa. Ennek is
                            könyörögtek, ennek a nagyon jó embernek, hogy ne menj bele, bele ne
                            menj, de “már maszlagolva vót a nagy süllőhal, biz utána ment ő, nem is
                            jött ki többet”. Egy lánya maradt, Eszter néném, aki Milotán Török
                            Mihályhoz ment feleségül, de gyerek nem vót, már ez is meghalt ebbe az
                            időbe. </p>
					<p>Szóval, Móricz Bálint nem volt kiszakadott magányos fattyú ebben a
                            világban. Rokonsága sok-sok községre terjedt. Kömörő, Milota és Kóród
                            tele volt velek, meg Csetfalván is volt egy Pál bátyja, aki még a
                            királynál is járt, a családi legenda szerint, mindig tarisznya volt a
                            nyakába, s járta a világot. </p>
					<p>De ha esze van Móricz Bálintnak, hagyja a pokolba az ilyen szegény
                            rokonokat, van gazdag rokon a faluban, s csak szorgalmasnak kell lenni,
                            hallgatagnak, megbízhatónak, tisztességtudónak s ezek is el fogják
                            lassan fogadni. Harminc holdnál nagyobb birtokos az egész faluban csak
                            három van, s húsznál nagyobb is csak kettő. </p>
					<p>Az a falu igazsága, hogy ha már bejutott ebbe a második kategóriába, s
                            hét véka búzát kell fizetnie a papnak, tiszta rostált búzát, akkor csak
                            adja is be azt a búzát, nem sietve és nem késve, aratás után, de hóesés
                            előtt, harmadik sürgetésre. Úgy ahogy az ebbe a kategóriába tartozónak
                            illik. Csak az első rend, a nyolc véka fizetők kötelesek azonnal a
                            cséplésből fizetni. Ha a második rend így törtet, az már illetlen
                            hencegés. Hét kategória van. Móricz Bálint az ötödikből jutott fel a
                            másodikba! De most aztán húzza meg magát, becsülje meg a tisztességes
                            helyét a templomban és a templom előtt, a községházán és a falu
                            kocsmájában. Mert nagyon megnézik ám minden lépését és nagyon
                            megbírálják minden kiejtett szavát. </p>
					<p>S akkor történik, hogy a tavasz elején siet haza édesapám a faluból, s
                            már messziről kiáltja: </p>
					<p>- Erzsi, anyám! adjanak csak ide egy százast a ház árából. </p>
					<p>- Mire a, mire a? </p>
					<p>- Ne törődjenek vele, csak adják már ide, mert szaladok. </p>
					<p>Úgy meg voltak heppenve, hogy semmin se gondolkodtak, odaadták. </p>
					<p>Jön aztán haza este, nagyon kipirosodva, rettenetes büszkén édesapám, s
                            törüli ököllel kétfelé kevés kis bajszát. </p>
					<p>- Megvettem a malmot. </p>
					<p>Győri mónárkodott a Tiszán a vízimalomba, s délután a kocsmába azt
                            mondta, hogy aki neki száz forintot egy óra alatt letesz, azé a malom:
                            eladja a részit. </p>
					<p>Tanúk voltak rá, édesapám letette a százast s a malom az övé lett. Itt az
                            írás. Ez is megvan. </p>
					<p>Hát édesanyám a maga naiv kis szívével csak lelkendezett és kacározott,
                            nem tudott hova lenni a boldogságtól.</p>
					<p>De annak megmaradt az emléke, hogy az özvegy papné nem nagyon örült: </p>
					<p>- Ki fog akkor dolgozni? </p>
					<p>- No csak ne féltse a fődjeit, anyám. Nem leszek én mónár. Az ördög fog
                            örökké lisztet szagolni meg követ vágni. Van mónárlegény elég, mink csak
                            a zsákot tartjuk. Nem kell mán búsulni. Lesz mán kenyér. </p>
					<p>Ezen aztán nevettek. Boldogak voltak, s lehet, hogy édesanyám ekkor
                            vallotta be a titkot... </p>
					<p>Így történhetett az első híradás - felőlem. </p>
				</div>
				<div type="chapter">
					<head>
                           A KERESZTELŐ
                        </head>
					<p>Még alig pitymallott, édesapám leugrott az ágyról. Én felsírtam a
                            bölcsőben, s édesanyám magához vett... </p>
					<p>A bölcső még ma is megvan. Most kilenc éve adta ajándékba Tiszacsécse
                            községe, mikor díszpolgárává választott. A közvélemény szerint ezt
                            édesapám maga csinálta. De nem tudok ráismerni. Kilenc év alatt se
                            szoktam meg. Nagyon formásnak, csinosnak találom: elhiszem, hogy ez volt
                            a bölcsőm, de abban kételkedem, hogy édesapám saját kezűleg csinálta
                            volna. Ha édesapám ilyen takaros és gondosan megcsinált bölcsőt tudott
                            volna fabrikálni, akkor aligha van ez az egész regény. </p>
					<p>Édesapám képes lett volna fél óra alatt összeütni egy bölcsőt, de éppen
                            ez hiányzott belőle, a falu lelke, hogy aprólékosan és gondosan
                            gyalulgassa, késelje és farigcsálja a bölcső minden alkatrészét. Ezt a
                            bölcsőt egy, a falu törvényei szerint élő és gondolkodó paraszt csinálta
                            s édesapám az nem volt soha. Egész életében hiányzott belőle a műgond.
                            Ideiglenes dolgokkal pótolt mindent: “jó van a már”. Csak éppen
                            megtegye, s róla a felelősség elmúljon. Hamar, hamar, essünk túl rajta. </p>
					<p>Vasárnap reggel volt. Éppen egy héttel Péter-Pál után. A magyar aratási
                            ünnep. Akkor születtem ugyanis; s rá egy héttel meg lehetett tartani a
                            keresztelőt. </p>
					<p>Péter-Pál a reformátusoknál nem ünnep - a szenteket “bálványoknak” mondta
                            édesanyám -, kivételt tett azonban Péter-Pál napjával, amely engem adott
                            neki. Ennek az egy napnak megbocsátott, s hogy igazolja magát, egész
                            pogány hitet alkotott, hogy Péter és Pál nem is voltak zsidók, ezek a
                            mesékben a Jézus magyar kísérői voltak. Magyarok, ezért lett az ő napjuk
                            a magyar aratási nap. Ezen a napon állanak búzába, ha esik, ha fúj. Ha
                            az időjárás nagyon elkésett, akkor a Péter-Pál lova mérgesen nyerít
                            végig a mezőkön. Roppant büszke volt azért édesanyám, hogy a fia éppen
                            egy ilyen neves napon lett a világra. Pláne, hogy ebben az évben
                            Péter-Pál még vasárnapra is esett. Dupla ünnep s hozzá: délben tizenkét
                            órakor lett meg a gyerek. Édesanyám mindenben szimbólumot látott, s el
                            volt telve büszkeséggel, csak éppen azon sírt, versenyt a mindig síró
                            kicsivel, hogy a fiát mindenki Péternek vagy Pálnak akarta
                            keresztelni... Neki nem kell se Peti, se Palkó. S ebben benne volt az
                            irtózás annak a világképnek legkisebb jelétől is, amit a férje hozott az
                            életébe. Hiába szépítjük, hogy “finomult ízlése volt”, ez a finomultság
                            a paraszt ízléstől való távolságot jelentette. </p>
					<p>Micsoda szívós és lankadatlan harcot intonált ez az ő hajnali sírása,
                            hogy neki nem kell se Peti, se Palkó. Abban az időben ez a két név
                            túlkoptatott volt a falun. Anyám sírása azt jelentette, hogy neki nem
                            kell se ásó, se kapa. Neki nem kell se kondás, se bíró. Neki nem kell se
                            bocskor, se gatya. Se árvalányhaj, se falusi romantika. Ez a kicsi,
                            megroncsolt, mélységes és nehézséges életbe pólyált anyácska, mint a
                            Vesta-tűz égett és soha ki nem alvóan világított és melengetett holmi
                            ábrándos álmokat a jövő felé s inkább eltaposni engedte volna magát,
                            mint hogy az ő magva visszahulljon abba a sárba és sötétbe, aminek ő az
                            ura világát tekintette. </p>
					<p>Igen, ami szép és díszes és jószagú, azt még elfogadta, mint ékességet
                            ettől az alsó világszellemtől. Így vette azt, hogy az urának
                            parasztistene éppen a parasztéletnek legfőbb és legegészségesebb
                            ünnepnapját jelölte ki, hódolattal a nagy pillanatra: Péter-Pál
                            vasárnapi napjának déli tizenkét óráját. De ő csak hódolat jeléül volt
                            hajlandó elfogadni ezt, nem hogy evvel ez a paraszt élet behabzsolhassa
                            az ő fiát... Negyvenötször ünnepelte meg az évfordulót velem, s
                            ünneptelen életében ez az egy nap soha el nem halványodott, de mindig
                            elsősorban annak az ünnepe volt, hogy ő mégiscsak győzött. Hogy ő, a
                            gyenge, erőtlen és tehetetlen kis paplány, le tudta győzni a
                            parasztistent és a gyermekeit ki tudta emelni a kapa-kasza rabságából, s
                            föl, fölvitte, mint a mesék griffmadara valamennyit, a toll és tinta
                            üdvözítő, vagyis kényelmes kultúrájába. </p>
					<p>S ebben édesanyám pontos és tipikus képviselője volt a kor
                            középosztálybelijeinek, főleg a nőknek, akik mint ezernyi ezer emelődaru
                            cipelték fel a gyermekeiket a testi munka és a fizikai nélkülözés
                            szintjéről a fizikai kényelem és a testi kövérség boldog felvilágába. </p>
					<p>Mulatságos, hogy édesanyám számára éppen a nagy parasztmunka indító napja
                            volt ez a válaszúti pillanat: hogy fiát a parasztságnak minden jelétől
                            lemossa. Ezért nem kellett neki sem a Peti, sem a Palkó s mikor harminc
                            év múlva vitatkoztam vele, hogy milyen jó volna most nekem, ha mind a
                            kettőt megkapom s Péter Pál vagyok - tágra nyílt szemmel nézett rám, s
                            csak annyit mondott: Hm... </p>
					<p>Megértette, hogy véletlenül az én írói alakomhoz illett volna a duplán
                            parasztnév, de ő jobban tudta, hogy akkor mit jelentett volna az ő
                            részéről, ha belenyugszik. S utóvégre az volt a fontos, hogy ő
                            szimbolizálja saját életét a gyermekével. </p>
					<p>Hát ezen a reggelen sokat sírt, versenyt az új emberrel, aki nagyon sírós
                            volt. Ennek is meglehetett az oka, hogy annyit sírt, de neki semmi más
                            baja nem volt, csak a fenyegető “Petipalkó” név. </p>
					<p>Míg ő efféléken nyűgösködött a hajnali ágyban, azalatt az ura egykettőre
                            rendbe szedett odakint mindent. </p>
					<p>A parasztudvarban legfontosabb reggeli munka az állatok etetése. Az
                            özvegy papné háza, mióta a veje beköltözött, egész szabályszerű
                            parasztudvarrá kezdett átalakulni. Neki nagy örömére és büszkeségére,
                            csak a lányának bánatára, de hiszen ez nem számított. Az ól tele volt, a
                            szalmatetős régi istállóban már el sem fért minden. Ott volt a két nagy
                            ökör. Ott volt a jó tehén, a bornyával. Éppen el fogják választani, mire
                            a tej kelleni fog. </p>
					<p>Az állat a parasztudvarban sokkal jelentékenyebb és fontosabb, mint maga
                            a gazda meg a gazdasszony meg az özvegy papné meg a kis újdonság. Hát
                            ebben az esetben kivételes volt a helyzet, mert édesapám szavajárása az
                            volt, mikor felkapott és magasra emelt, hogy: “Nem adnálak egy esztendős
                            bornyúért.” De éppen ez mutatta, hogy nem volt igazi és tökéletesen
                            nevelt parasztgazda, s már nem is lesz az soha. Mert egy esztendős
                            bornyú, az sokat ér. </p>
					<p>Az állatok közt ugyanis rangsor van a szentséggé válás tekintetében.
                            Legelöl áll a két ökör. Igen, mert a két ökör a legdrágább az egész
                            udvaron. Két jó ökörért ebben az időben adni kellett 250 forintot is.
                            Egy tehénért pedig nem voltak hajlandók többet adni 20-50 pengőnél. A
                            tehén az nem számított. Abban az időben az a kis tej, az semmi se volt.
                            Annyit számított, mint egy kecske. Az ökörrel foglalkozni is kellett.
                            Azt minden reggel a legnagyobb gonddal pucolták ki, mint a katona a
                            lovát. Pedig ez nem kis dolog, mert a szarvasmarha belefekszik abba,
                            amit csinál, s reggel akkora trágyacsomók vannak szétdolgozva rajta,
                            hogy elég letisztogatni. A tehenet is megtisztítják olykor, de az ökröt
                            minden reggel. Igen, mert a tehén az nem látszódik. Legfeljebb, ha
                            hajnalban kihajtják a csordára. De az ökör a kísérő társa a gazdának. Ők
                            együtt sétálnak a falu utcáján végig, ki a mezőre s vissza. </p>
					<p>Míg édesapám az istállót, addig nagyanyám a sertésólat szedte rendbe. A
                            disznó az már jóval alacsonyabb rangú még a tehénnél is. A tehén nagy
                            állat, hát férfira van szükség, akár éri meg a férfimunkát, akár nem. De
                            a disznó az olyan disznó, hogy annak semmi tisztasági igénye sincs. Még
                            ebben az időben kifutója sem volt. Be voltak zárva a tölgyfából készült
                            izmos óljukba, s ott élték le az életüket a hidláson. Hidlás is arra
                            kellett, hogy a vörösbarna lé lecsorogjon s alóla kipatakozzon az
                            udvarra, aztán a kapu alatt a keréknyomon, mint e célra szánt csatornán,
                            a falu útjának a közepére. Még ekkor a közigazgatás az árkot nem
                            rendelte el a járdák előtt. </p>
					<p>A disznógondozás tehát csak abból állott, hogy a reggeli moslékot ki
                            kellett adni nekik, mert nagyon visítottak. Nagyanyám beleszórta a
                            korpát a moslékosdézsába s saját özvegy papné kezeivel belenyúlt és jól
                            megkavarta és eldörzsölte a főtt krumplival. Szerette ezt a furcsa
                            munkát. Egyáltalán nagyon kedvelte a parasztfoglalkozásokat, s nagyon
                            boldognak érezte magát, hogy így gyarapodott s vagyonosodott a házatája.
                            S milyen jól és jókor csinálta meg. Ha egy évet késik, mennyivel
                            nehezebb lett volna. Szegény Pista testvére, Nyilas István, a születésem
                            előtti tavaszon, március nyolcadikán váratlanul meghalt. Sorvadásban.
                            Tüdővészben a hatalmas és büszke ember. Ha tavaly meg nem történik ez
                            az esküvő, mi lenne most vele, mi lenne velük? Itt volna a három fiával
                            meg a lányával, és meg kellene halni a kétségbeeséstől, hogy mit
                            kezdjen? Komáromi Julcsa? Ennek a cselédjei lennének az ő fiai? </p>
					<p>Ó, de boldogan moncsolta a moslékot az ujjai közt, langyos kolompért és
                            korpát, s vitte mint egy görög urnahordozónő az oltárra, úgy vitte a
                            dézsát a két keze közt, maga előtt emelve, a disznóól felé, s öntötte be
                            a váluba. De ez a válu is hogy van most megcsinálva. Egész új módra.
                            Hogy a disznó nem tudja kiütni az ember kezéből a vödröt, míg csak ki
                            nem öntik a moslékot nekik. Az a szegény mamó éppen ehhez nem tudott
                            hozzászokni. Paraszt volt, parasztok csak a régit szeretik, a
                            megszokottat. </p>
					<p>Nem tudok szabadulni az egyszerre s együtt rohanva feltóduló emlékektől,
                            s mindenben a végzetes harc egy-egy szimbolikus pillanatát látom. Az
                            édesapám a felszabaduló, kiemelkedő lény a nehéz paraszt életből.
                            Édesnagyanyám - ha ő lett volna a lánya helyén - képes lett volna
                            visszahanyatlani kedvéért a faluba. Egész életében úgy szeretett a
                            küszöbön guggolni, s mint szegény Pista öccse, így beszélgetni el a
                            vendégeivel, akik a tornácon körbeálló parasztasszonyok voltak, akik
                            jöttek meglátogatni s tanácsot kérni a tiszteletes asszonytól; ősi nomád
                            pihenési mód, így maradt meg a falu nagygazdái számára, még mint előkelő
                            gesztus. Emlékszem, hogy a nagyanyámnál haláláig ez volt a teljes
                            kényelembe helyezkedés. Mikor Kispesten laktunk, meglátogatta az orvos,
                            s ahogy ott látta guggolni az öreg fekete asszonyt a dívány mellett a
                            sarokban, felülről rászólt: “No, mi baj, mama?” A nagyanyám végignézett
                            a lármás zsidó doktoron, s szárazon mondta: “Az öregség, azon segítsen
                            az úr.” S elfordította a fejét. </p>
					<p>Édesnagyanyám gőgösebb volt, mint édesanyám. De hiányzott benne az a
                            testi rémület a parasztélettől. Ő nem is tiltakozott volna az ellen,
                            hogy a fiai parasztok maradjanak s jól házasodjanak, mint az öccse,
                            Pista. Édesanyámban volt a motorikus láz, hogy az urában ébren tartsa,
                            hogy ez nem élet, ez nem való, ez nem maradhat így. Bármilyen semmibe
                            vett és kicsi és fiatal volt is, a szellem ereje benne munkálkodott, s
                            az ő felfogása szerint semmi más mód nem volt az életre, csak ki, ki
                            ebből az életmódból, ki a falusi formák közül, irtózattal és
                            végvonaglással, de felfelé, a pinceablakon az áhított és imádott úri
                            világ felé. Így ők ketten versenyt dolgoztak, vő és anyós kint az
                            udvaron, s édesapám hatalmas ficfaseprő vonásokkal felkavarta s a szél
                            szárnyára bocsátotta, ami por s apró trágya-szemét volt az udvaron.
                            Aztán csak eltűnt. </p>
					<p>- Hova lett ez az ember? Hova lett ez az ember?... Erzsi, nem mondta
                            Bálint, hogy hova megy? </p>
					<p>Bálint elvégezte a dolgát, s ment. </p>
					<p>- Még azt se mondta meg, hogy hányan lesznek ebédre. </p>
					<p>Templom utánra volt kitűzve a keresztelő. Illyés Károly, a pap házhoz jön
                            keresztelni, az csak természetes. Most aztán, hogy Nyilas István is
                            meghalt, Móricz Bálint - már huszonkét hold és egy malom! - egyszerre
                            csak annyira előtérben maradt, minden versenytárs nélkül, hogy már neki
                            minden szabad volt. Még az esküvőn tavaly a két legtekintélyesebb
                            helybeli gazda volt a tanú, Bakos meg Kiss József, mind a kettő a
                            halhatatlan régiségből itt maradt régi telepedő családoknak a maradéka
                            és jó gazdák. Már akkor is a legelsőket hívta meg tanúnak. De most meg
                            már nem is elég neki a falu. </p>
					<p>S ez volt az első lépése, hogy családi életét magasabb sátorcölöpökhöz
                            feszítse: Ács Lajost hívta meg komának, a csekei papot. </p>
					<p>Óriási elhatározás. </p>
					<p>Ács Lajos még Pallagi Józsefnek volt a kollégiumi társa Sárospatakon, s
                            Nyilas papnak volt lelkésztársa. Csudálatos nagyszerű ember. Akkora
                            hangja volt, hogy ha egy pohárba belekiáltott, az kettépattant.
                            Egyszer prédikált a csécsei templomban, s az megrepedt. Azt beszélték,
                            hogy attól repedtek meg a falak. A felesége, Erzsi néni, valahonnan
                            rokonunk volt, én bizony már nem tudom honnan, de persze az édesanyám
                            rokona volt, nem az apámé. Egyáltalán az apai rokonok valahogy eltűntek,
                            megszűntek. Felszívta őket a homok. Az anyaiak pedig elkezdtek
                            szaporodni, folyton megjelentek, gyűltek s gyarapodtak és mindig
                            vidámabbá tették az életet a kis házban. </p>
					<p>- Más nem jön tudtommal, csak Ács Lajosék jönnek. Meg Illyésék, Józa itt
                            lesz. Több nem is lehet, hiszen azt se tudom, ennyien hogy férünk. </p>
					<p>- De át fog jönni Juliska is. </p>
					<p>Sipos Juliska, a milotai pap lánya, aki Gyulát úgy szerette és becézte,
                            mikor tavaly odajárt hozzájuk tanulni. Már nagylány volt,
                            férjhezmenendő, egyidős édesanyámmal, s jóbarátnék, csak ne lenne olyan
                            sok beszédű és pletykás. </p>
					<p>- Ha nem mondta Bálint, akkor nem is hívott meg senkit, akit nem tudunk.
                            Mért nem tetszett megkérdezni? </p>
					<p>- Á, lehet is a te uraddal... </p>
					<p>S egyszerre édesanyám lett felelős, az ő uráért. </p>
					<p>Házunkban mindig sajátságos sértődött hang uralkodott. Kicsit feszült
                            hangulat. Állandóan olyan lefojtott vita módján beszéltek. Főleg a
                            nagyanyám az anyámmal. Nagyanyám igen hozzászokott az önállósághoz,
                            vérében is volt s szakadatlanul s egész életében meg volt sértve, csak
                            uralkodott magán. Amit a fiatalok csináltak, semmit sem helyeselt,
                            édesanyám semmit sem tudott a szemében, s “meg kellett bolondulni ebben
                            a házban”. </p>
					<p>Édesanyám aztán csak sírt. Most pláne, ott az ágyban. </p>
					<p>De hát ő nem mondhatta, hogy “Édesanyám akarta...” </p>
					<p>Lenyelte hát a könnyeit, és keserűvé vált a teje, s a picinek is
                            megkeseredett a gyomrocskája... de azonnal bedugta a száját... Akkor még
                            nem kellett a gyerekeknek négy óra hosszáig várni erre, mint az én
                            unokámnak... aki hálistennek, oly egészséges a mai módszer mellett,
                            amilyen beteg, nyűgös és rivácsoló voltam én az összes tanúk szerint. </p>
					<p>Szóval, nem tudták kitalálni, hova lehetett vasárnap reggel, ilyen korán
                            a gazda? Sipp-supp ellátja az állatokat, kisöpri az udvart s úgy, ahogy
                            van, öltözetlen és borotválatlan elmegy. De hova a gutába mehetett. És
                            ha megy, mért nem szól? </p>
					<p>Azon sokat tűnődtem életemben, honnan van az a sok ellentét odahaza. Mért
                            van szakadatlan idegesség és kiegyenlíthetetlen ellentét a szülők
                            közt?... Az ember a szüleinél érti meg legkevésbé az ellentéteket. A
                            szülők úgy nevelnek bennünket, hogy kényelmetlen ne legyen nekik a
                            gyermek szeme. Be kell tehát hunyni a szemünket, a fülünket és a
                            kritikai érzékünket. De hiába is értenénk meg a szülők közötti
                            ellentéteket, a gyermek minden percben éppen úgy új ellentétek előtt
                            áll, mint maga a két küzdő fél. Itt a származás, a műveltség és a
                            vérmérséklet, tehát az összes alapvető emberi tulajdonságok tekintetében
                            a legnagyobb ellentét volt a két fél között. Soha ki nem egyenlíthető,
                            meg nem szüntethető és meg nem változtatható ellentét. </p>
					<p>Például ez a híres emlék, hogy az édesapám csak úgy szó nélkül eltűnt a
                            keresztelő reggelén. </p>
					<p>Ez az apám szemében semmi sem volt. Ő tudta, hogy hova ment, tehát ő
                            nyugodt volt saját maga felől. Az soha életében eszébe nem jutott, hogy
                            másnak is meg kell valamit mondani, amit ő maga tenni akar. “No,
                            megyek.” S ezzel el volt intézve, hogy megy. Sőt, ez azt is jelentette,
                            hogy adjátok a kimenő ruhámat vagy a kalapomat vagy az írásokat, amiket
                            vinni akarok. S ha valaki nem értette, mit akar, a legőszintébb méreggel
                            kiáltott rá: “Süket vagy? Menni akarok.” S ez rendszerint az
                            édesanyámnak szólott, aki idegesen feleselt vissza: “Hallom, hallom.” S
                            kissé megalázva készítette elő, amit kellett. </p>
					<p>A pater familiasi elvről volt szó. A nomád törzsfőnök abszolút autokrata.
                            A lovasember mellett a nőstény élettárs nem társ, csak kiszolgáló lény.
                            A falusi gazda még ma is, ahol a falu törvénye épen áll, tökéletesen
                            háttérbe szorítottnak tekinti a feleségét mindenben, ami az ő gazdai,
                            hatalmi dolgait érinti. </p>
					<p>A kálvinista papi házakban azonban ez a parasztgőg már egészen megszűnt.
                            Ott a feleség, főleg gazdasági dolgokban teljesen egyenrangú s
                            felszabadult társi viszonyba került. Más volt a két ember helyzete is
                            egy lakásban. A parasztházasság alapja az anyagi érdek. Ha az édesapám
                            egy harmincholdas parasztlányt vehetett volna el, percig sem habozott
                            volna, hogy a tizenöt holdas paplányt válassza-e? Ilyen azonban a
                            faluban az ő számára nem volt. </p>
					<p>Azonfelül az élet nemcsak állandó harc, de állandó elsőségi harc is. A
                            fiatal férjnek nyeregbe kell szállani, vagy elveszti a tekintélyét. Az a
                            parasztlegény, aki ezt nem tudja elérni, ha beházasodik, a család
                            ingyenszolgájává változik. A benősült ember élete rosszabb, mint az
                            igáslóé. Sőt az ilyen azonkívül, hogy tökéletesen kizsákmányolja,
                            kiszipolyozza az asszony és családja, még a gyerekei előtt is elveszti a
                            tekintélyét és befolyását. Aki hagyja magát, az odajut, hogy a végén
                            felkötheti magát. Gazdag nőt meghódítani csak kemény kézzel lehet.
                            Nagytekintélyt kell szereznie annak, aki a gazdagabb feleség felett meg
                            akarja őrizni a pater familiasi felsőbbséget. </p>
					<p>Az apám ezen a téren semmit sem mulasztott el. A legelső napon, mikor a
                            sógorai felől a család legnagyobb megelégedésére döntött és
                            síkraszállott, egyszer s mindenkorra megnyerte a csatát. Az asszonyt az
                            első ingében kell megverni - mondja a közmondás. Ez mindenben áll. A
                            férfi csak a legelső pillanatban nyerheti meg a maga függetlenségét. Aki
                            ezt elszalasztja, annál hiábavaló lesz a szakadatlan szorgalom, törekvés
                            és szolgálat. Azt az asszony már mind köteles elégtételnek tekinti. Így
                            tehát ez a harc is az egyéniségek végzetes harca. Az erősebb győz. </p>
					<p>Hogy fogadta volna el azt édesapám valaha, hogy őt egy asszony
                            megleckéztesse, hogyszámon kérjék, hova megy? mit csinál? mit akar?
                            Nincs olyan isten az égben, hogy efféle kérdésre feleljen! </p>
					<p>“Elégedjenek meg anyám, avval, hogy nem akarom maguknak kárát.” </p>
					<p>“Tudom, hogy nem akarod, még csak az kellene, hogy kárunkat is akard. De
                            megmondhatod, hogy hova mégy, mit csinálsz, hogy eb vagy kutya.” </p>
					<p>Édesanyám is belekontrázott: </p>
					<p>“Igen, hogy ne kelljen itt reszketni, hogy jaj istenem, mi van veled...” </p>
					<p>“Elég volt - ripakodott rá édesapám a feleségére. Az anyósának sose mert,
                            vagy nem akart szemtől szembe ellentmondani, de a felesége, ha
                            megnyikkant, akkorát ütött ököllel az asztalra, hogy minden pohár
                            felugrott. - Azt a megváltó...” </p>
					<p>Erre aztán a nagyanyám is elhallgatott, s a két asszony elment, egyik az
                            egyik sarokba, másik a másikba sírni. Míg édesapám még egy-két
                            mordulással le nem hűtötte magát: </p>
					<p>“Dógom vót és megvan.” </p>
					<p>Ekkor is így ment. Már kilenc óra, már tíz óra, már fél tizenegy, rögtön
                            jönnek a templomból a népek, a vendégek rögtön itt lesznek, s az az
                            ember sehol! </p>
					<p>A nők a kezüket csapkodják, jaj istenem, istenem. </p>
					<p>Akkor csak megjelenik a kis ember ragyogó arccal. Jön vele a mónár és hoz
                            két vödör halat. </p>
					<p>- No anyám! - kiált be messziről, s mosolyog hamisan kis bajusza alatt. </p>
					<p>S mikor a nagymamának a hajaszála is az égnek áll a rémülettől, hogy
                            most, fél tizenegykor ilyen tömeg hallal kezdheti a kínlódást, édesapám
                            csak felkacag. </p>
					<p>- Meg kell sütni, ahogy van. </p>
					<p>Kiderül, hogy a halak már meg is vannak tisztítva, be is vannak sózva.
                            Míg fogták, már tisztították is. Igazán semmit se kellett velük
                            csinálni, csak megsütni. S azt is a molnár csinálja, kint az udvaron, a
                            szilvalekvárfőző üstházban. </p>
					<p>- Ki eszi ezt meg? - kérdezte édesnagyanyám határozott undorral. </p>
					<p>- Ki eszi?! ... Hő, azon ne búsuljon anyám!... - s nagyot nevetett, hamar
                            melegvizet kért, s lekaparta kis tatár szőrzetét. Az arca közepén sose
                            nőtt szakáll, csak az állán s az arcéleken, nem is hagyott egyebet, csak
                            bajuszt s tőle örököltem ezt a viseletet. </p>
					<p>Míg a hal sült, hozták közben faedényekben a bort, nagyanyám csak hordta
                            be a hírt, s édesanyám nagyon boldog volt, nagyon tetszett neki, hogy a
                            kis ura ilyen gavallér; akárcsak a petneháziak. </p>
					<p>Mikor a templomnak vége lett, a pap úgy palástosan jött végig a falun, a
                            házig. Az imakönyv a hóna alatt, s a papi süveg a fején. Nagyon előkelő
                            és imponáló volt. De a Nyilas Pista bátyánk özvegye most sem jött át. </p>
					<p>Nem baj, voltak elegen. Már itt volt Juliska Milotáról s annyi
                            gazdaember-család jött be, amennyien csak befértek. Ács Lajosék még nem
                            érkeztek meg, persze neki is templomot kellett szolgáltatni. </p>
					<p>A kapu tárva-nyitva volt s édesapám ott fogadta, most már nyalkán
                            kicsípve, a falunépét. </p>
					<p>- Gyűjjenek be kentek, gyűjjenek - kiáltotta. - Csak nem maradnak ki a
                            fiam keresztelőjéről, mikor olyan fiam van, hogy nem adnám egy esztendős
                            bornyúért. No, bá, befele kentekbe. </p>
					<p>Persze ez már a szegényebb és fiatalabb népnek szólt, s azok kicsit
                            kénytelen, kicsit szemérmesen, de csak bejöttek. </p>
					<p>Hogy ilyen sok ember lepte el a ház környékét, nem lehetett várni a
                            keresztelővel sem. A keresztapa majd tudomásul veszi, s utólag beírják a
                            nevét. </p>
					<p>Édesanyám elvarázsolva feküdt az ágyon. Mint valami tündérmese. Roppant
                            gyönyörűség volt neki, ha valaha úgy esett, hogy őt ünnepelték. Vagy az
                            urát, vagy a fiait. Maga szeretett volna ragyogni és csillogni, de
                            legalább a gyerekeiben. Hogyan mondta öreg korában: </p>
					<p>- Én? kicsi vagyok? de ha a hat fiamat egymás tetejére állítom, akkor ki
                            olyan nagy, mint én? </p>
					<p>Nemzeti örömünnep lett a keresztelő, csak ő sírta el magát; már soha nem
                            tiltakozhatik se a Peti, se a Palkó ellen. Azonban, mikor a szent
                            szertartás alatt a kis szobában, a fulladt melegben a pap megkérdezte
                            erős nyers hangján, hogy: </p>
					<p>- Mi lesz az újszülött neve? </p>
					<p>Csak megszólal édesapám valahonnan hátul, s mondja nagy hetykén: </p>
					<p>- Zsig-mond! </p>
					<p>Zsigmond?!... Soha ezt a nevet nem hallották... Az egész rokonságban, de
                            az egész faluban sem volt egyetlenegy Zsigmond sem. Senki se tudta, hogy
                            ez a Bálint hol vette ezt a nevet, de édesanyám oly rendkívüli módon
                            megörült neki, hogy nem lesz hát se Peti, se Palkó, hogy hangosan
                            felzokogott örömében. Csaknem megállott a keresztelés szertartása, hogy
                            mi történt vele?... </p>
					<p>De én túlsivítottam, azt mondják, mikor a hideg vizet a fejemre öntötték.
                            Ez azonban csak jó jel volt, mondták: </p>
					<p>- Nem lesz ez olyan hamvába hótt köjök, megmondja ez a magáét... </p>
					<p>S utána lett aztán nagy lakodáré, odakint és idebent. </p>
					<p>Kint az udvaron roppant kelete lett a halnak és a bornak s édesapám úgy
                            állott, mint egy kocsmáros, csakúgy osztogatta a jófalatot meg az
                            innivalót. </p>
					<p>Elfogyott a két vödör hal. A mónárok lettek a vőfélyek, ők fogták,
                            sütötték, ők is aratták le a dicsőséget. </p>
					<p>Bent pedig a kis házban, a kis szobában a sok jó ember mind elfért egy
                            zsákban. Ács Lajos is megjött s a végén úgy dalolt, mindenki reszketett,
                            hogy az egész ház összedől. </p>
					<p>Többre nem emlékszem. </p>
				</div>
				<div type="chapter">
					<head>
                           “EJJ-SZI”
                        </head>
					<p>Nyolchónapos koromban ejtettem ki az első szót s így: </p>
					<p>- Ejj-szi. </p>
					<p>Édesanyám határtalan büszkeségére az ő neve volt az első szó a számban.
                            Megszámlálhatatlan sokszor hallottam ezt. Ha említette, mindig ugyanaz
                            az anyai gőg és büszke önteltség jelent meg az arcán. Ebben benne volt;
                            hogy még soha ily korán gyermek meg nem szólalt, s még soha gyermek így
                            nem ragaszkodott anyához, mint az ő gyerekei őhozzá. </p>
					<p>Ahogy életemen végighaladok, nem az események a fontosak nekem, nem a
                            fordulatok és nem a mese. Szakadatlanul a miértet keresem. Mióta az
                            eszemet tudom, mindig az volt a véleményem, hogy a szüleim sokkal
                            könnyebb eszközökkel, sokkal jobb életet biztosíthattak volna maguknak
                            és gyermekeiknek. Már egészen fiatal fiú koromban, gondolom, úgy
                            harmadik gimnazista korom óta, kritikával néztem a szülők cselekedeteit,
                            s mindig szerettem volna nekik, ha nem is tanácsot adni, de kifogásokat
                            tenni. Ehhez azonban részben túlságosan engedelmesnek nevelődtem,
                            részben oly mély részvét volt bennem irántuk, nehéz életük miatt, hogy
                            csak elsírtam magam, és szántam “szegényeket, hogy nem tudják: mit
                            cselekszenek”. </p>
					<p>Hogy emlékezzek vissza az első évekre? Nyilvánvaló, hogy míg én anyám
                            keblén táplálkoztam, neki éppen annyi esemény folyt le az életében, mint
                            bármikor később, mert intenzív lelki életet élt, s így a legkisebb
                            mozzanat is nagy visszhangot s viharokat vert fel benne. </p>
					<p>Már megállapítottam, hogy az embernek van egy állandó és soha nem változó
                            állásfoglalása az életével szemben. Míg ez megvan, s ha két emberben
                            egyforma erősen van meg a rendíthetetlen állásfoglalása - akkor
                            nyilvánvaló, hogy az élet minden pillanatában, ha szembe kerülnek,
                            ugyanaz lesz a reakció. Ennek a tanulmányozására jobb példát nem lehet
                            ki sem tenyészteni, mint apám és anyám karakterét. Ebben a két
                            karakterben, mint hatótényezők, olyan adottságok voltak, amelyekkel
                            azért érdemes foglalkozni, mert felfogásom szerint a magyar társadalmi
                            rétegződés valósággal, mint melegágyi példányokban ütközött össze
                            bennük. Gyermekeikben tehát egy olyan világérzési kereszteződés kellett
                            hogy létrejöjjön, mely megfelelt az ő általuk képviselt nagy
                            távolságoknak. </p>
					<p>A két pólus problémája ez. </p>
					<p>Csodálatos, hogy az emberek saját magukat mennyire nem ismerik, s hogy az
                            emberek a saját életüket képtelenek csak kissé magasabb szempontból
                            látni is. </p>
					<p>Az ember annyira önző és annyira követelő az élettel szemben, mint a
                            csecsemő. S ez a két ember, édesapám és édesanyám igazán tipikus
                            példáját mutatják annak a házassági felfogásnak, hogy mind a két fél
                            ugyanazzal a hevességgel követeli saját kiszolgálását a másiktól.
                            Irgalom és könyörület nélkül. </p>
					<p>Édesanyám soha egy pillanatra sem felejtette el, hogy ki ő, kik voltak az
                            ősei, mik voltak az ő igényei a házasodás pillanatában s az urától azt
                            az eltartást és azt a gyöngédséget és azt a belátást követelte, amit ő
                            akkor álmában a mesebeli királyfitól várt volna, tehát egy olyan
                            férfiideáltól, aki az ő ezer csáppal sóvárgó lelkében betölthette volna
                            a méltó élettárs szerepét. Az ő ideálja egy magas, előkelő, lovagias,
                            művelt és gazdag s érzelmi életében hajszálfinom, velerezdülő finom
                            lélek lett volna. Tehát mindig s mindenben sértette, ha a valóságra
                            ráeszmélt, hogy a valóság mennyire eltér ettől az álomtól. Már ez az egy
                            alapszempont egész életre elégséges fájdalmat tudott kitermelni. </p>
					<p>Édesapám pedig, szintén kidolgozatlanul és végig nem gondolva, egy olyan
                            feleséget akart látni a feleségében, aki az ő legénykori álmainak, ha
                            egyáltalán álmodott valaha, vagyis érzékeinek megfelelt volna. Az ő
                            feleségének éppen olyan erősnek, izmosnak, munkabírónak és aktív
                            munkavégzőnek kellett lennie, aki ő maga volt. A felesége azontúl
                            kellett, hogy mindent megértsen egy szóra, sőt anélkül is csak vele
                            foglalkozzon és mindent helyeseljen. Ez az asszony legyen hű és alázatos
                            és gazdag és kielégítő. Olyan legyen, akire ő felnézhet, de akinek úgy
                            parancsolhat, mint a kutyájának. Egyszerre isteni és szolgai lény
                            legyen. Nem, parasztasszony ne legyen, mert az neki már nem imponált,
                            úriasszony legyen, de a legparasztabb asszonynál is dolgosabb és
                            igénytelenebb. Szüljön gyereket, amennyit csak bír, és nevelje fel, s
                            soha eszébe ne jusson, hogy segítség is kell a sok gyerek mellett.
                            Szóval, őrizze meg azt a sajátságos társadalmi magaslatot, amelyben
                            készen kapta, de amellett vidám parasztasszony is legyen. </p>
					<p>Képtelenség. Mind a kettőjük vágya képtelenség. </p>
					<p>De az a képtelenség, hogy mind a ketten s egész életen át, ugyanavval a
                            mohósággal és végig nem gondolva állottak ilyen állásponton egymással
                            szemben. </p>
					<p>Ráhagyták azonban az életre és a valóságos percekre, hogy ebből a túlzott
                            fantazmagóriából annyi valósuljon meg, amennyi éppen megmaradhatott. Ha
                            a férfi nem tudott oly nemes és magasztos lenni, ahogy anyám szerette
                            volna, akkor így is beérte vele, s ha az asszony nem bírt éppen annyit
                            dolgozni, mintha még tízszer annyit dolgozott volna, az apám így is
                            belenyugodott. Csak abba nem nyugodott bele egyikük sem, hogy az ő
                            lelkében élő s izzó elképzelését megtámadja a másik. Az apám nem bánta,
                            ha felesége beteg volt s nem bírta megcsinálni, amit kellett, de azt
                            nem tűrte soha, pillanatig sem, hogy neki valamiért szemrehányást
                            tegyen. A legelső szóra kirobbant s tört és zúzott és káromkodott, még
                            ha a felesége halálos beteg volt is. Úgyhogy édesanyámnak meg kellett
                            tanulnia a diplomáciának legelső törvényét, az első nap azt, hogy
                            mézesmadzagot kell húzni az ellenfél száján végig. A legkisebb
                            lehetőséget is megragadta, ha az urát dicsérhette és nagyon óvatos volt
                            az ellentmondásban. </p>
					<p>De ő sem fogadta el, hogy valaha is megkritizálja őt az ura. Az ő életét,
                            az ő háztartását, az ő munkáját nem volt szabad az urának észre sem
                            vennie. Nem várta, hogyegy szóval is megdicsérje, de megbírálni s
                            kifogásolni azt nem volt szabad. Tőlem ez is sok, hogy így el tudom
                            végezni, hát akkor köszönjétek meg. </p>
					<p>A béke, sőt az együttélésük alapja ez a kölcsönös kritika-felfüggesztés
                            volt. </p>
					<p>S az édesanyámat a legnagyobb nehézségek idején is teljesen megnyugtatta
                            és kielégítette, hogy az urában legalább ennyi nagylelkűség és
                            gavalléria volt, hogy egyetlenegyszer sem fordult elő, hogy amint
                            szokás, a hibát általánosítva s valami olyat mondjon, hogy: “persze,
                            nálad ez mindig ígyvan.” Nem, sose volt “mindig így”, csak most az
                            egyszer. Most sem tesz kifogást, csak meg kell történni! S édesapámat
                            meg az elégítette ki, hogy a felesége sem kezdett bele soha
                            lamentálásba, az elvesztett múlt sajnálásába, vagy általános
                            szemrehányásokba, hanem szó nélkül s azonnal megtette, amit az ura
                            éppen kívánt; s folyton hálás volt azért, amit kapott. </p>
					<p>Mind a ketten valahogy függetlenítették magukat a másiktól. Mind a
                            kettőjüknek megvolt a saját kis lelki szigete, ahol meg tudott nyugodni
                            és el tudott zárkózni. Édesapámé volt a nagyvilág, mert egész életét
                            házon kívül töltötte, üzletben, munkában és életharcban. Édesanyám meg
                            soha ki nem mozdult a házból, ott élt, mint egy elvarázsolt
                            tündérkastélyban s csak a gyermekei között meghúzódva érezte jól magát. </p>
					<p>Volt egy bűvös ige, ami mind a kettőjüket egyformán varázsolta: házasok
                            vagyunk. </p>
					<p>A házasság mint életformáló, életépítő és életeket együvé forrasztó
                            varázslat élt bennük. </p>
					<p>Ebben az egyben legalább soha nem volt köztük eltérés. A szent házasság
                            volt a legmagasabb törvény, ami reájuk kötelező volt. Persze, ez is mind
                            a két félre csak a valóságos realizálását jelentette az életnek. Mind a
                            ketten fenntartották maguknak a gondolati szabadságot. Anyámnál ez
                            valóban nem volt egyéb, mint gondolati függetlenség, ami annyit
                            jelentett nála, hogy nem érezte kötelezve magát egyébre, csak a hűségre,
                            tisztaságra és becsületre. De arra nem, hogy valóban imádja is az urát s
                            csak annak éljen, hogy az ura számára gondolkozzék. Sőt, lassan egész
                            hűtlen lett annyiban, hogy szinte kivetette magából a férjnek minden
                            molekuláját s egyre jobban bezárkózott saját maga köreibe. Öregkorában
                            már alig bírta elviselni az egyre nehezebb természetű s egyre vadabb
                            élettársat s boldog volt, hogy az alig nyelte le a falatot, már ment is
                            hazulról. Az ő hűtlensége az urához sohasem volt más, csak a saját
                            magába egyre jobban, zárdai konoksággal begubózó nő zárkózottsága.
                            Gyermekeihez menekült az ura ellen, s a sok fia egészen kielégítette
                            minden életálmát. Volt neki min gondolkodni a hat fia felől. </p>
					<p>Édesapám pedig odakint a világban, az életben, a számtalan idegen között,
                            férfiakkal és nőkkel vígan cicázva és verekedve, kárpótolta magát a
                            szent és zárkózott feleség miatt. De ez számára mind csak felszínes és
                            nyomot nem hagyó barátkozás és röpködés volt, lelke egész struktúrája a
                            családfenntartásra volt építve. Soha hosszú élete alatt más cél nem
                            lelkesítette és más a munkára nem vitte, csak a család, a feleség és a
                            gyerekek eltartása. Közben a szórakozás sok pénzt eldobáltatott vele,
                            volt valami csécsi hetykeség, nagyzolás és gavallérkodás benne, de ennek
                            a kedvéért nem vállalt és nem igyekezett pénzt keresni soha. Legfeljebb
                            azt engedte meg magának, hogy a család helyett házon kívül dobott el
                            pénzt s magot. </p>
					<p>S érdekes: egyik sem tett soha egymásnak szemrehányást a külön
                            szenvedélyért. Soha nem kaptam rajta édesanyámat féltékenységen.
                            Valahogy úgy volt, hogy a rengeteg munka közben örült, ha az ura békén
                            hagyta. Sem édesapámnál nem vettem észre, hogy valaha is többet kívánt
                            volna a feleségétől, mint hogy a papírjait rendben tartsa s ha a
                            tárgyalásra kellett, előadja; a ruháit tisztán s az ebédet percnyi
                            pontossággal előkészítse. Lelki kívánságai nem voltak a feleségével
                            szemben másfélék, csak hogy ha ő megjött, minden rendben legyen,
                            vidámság, hallgatás, “boldog családi élet”. Ha már most az asszonynak
                            meg testi kívánságai nem voltak az urával szemben, igen nagy felületet
                            mentettek meg súrlódás nélkül. Valósággal elviselhetővé tették maguknak
                            az életet, mely ígymindössze az anyagi bajokra korlátozódott. A pénz s a
                            pénzhiány okozta a legtöbb szenvedést mind a kettőjüknek, s pedig az
                            életben még ez a legkevésbé gyötrő bántalom. </p>
					<p>Egészben véve szerencsésnek kell látnom ennek a két embernek a
                            szövetkezését. Egészségesek voltak és lelki életükben annyira távol
                            egymástól, hogy ez már nem is látszott akadálynak. Két külön világban
                            éltek, s ezt csupán az együttélés érintési pontjai kötötték össze. </p>
					<p>Mennyire megdöbbentett, mikor ennek az életnek értelmét így foglalta
                            össze édesanyám hatvanéves korában, az ura halála után: </p>
					<p>“Apádat nem szabad másnak nézni, csak ami volt. Vadember volt...
                            ősember... Óriási erő volt benne. Amit ő csinált, azt kevés ember
                            csinálta volna utána. A testi ereje is, a lelki ereje is ilyen roppant
                            nagy volt... Ahogy ő ezt a nagy családot, oly nehéz körülmények közt
                            együtt tartotta, felnevelte, a testvéreimből embert csinált,
                            úriembereket, mikor ő nem is volt az... benneteket mind kitaníttatott,
                            egyetemi műveltséget adott a fiainak s a lányának is, az emberfeletti
                            volt, mert hiszen egészen tanulatlan volt... Semmi iskolája nem volt, és
                            a legvakmerőbb vállalatokba bocsátkozott, és ha nem is sikerült mind,
                            vagy egy sem, annyit elért velük, hogy eltartott bennünket... Ezt csak
                            egy ősember tehette meg... De én nem bánom, hogy mielőtt meghalok, egy
                            kicsit kipihenem magamat. Én olyan jól el tudok lenni ebben a kis
                            lakásban, egyedül; sokszor hetekig nem nyit rám ajtót senki: van min
                            gondolkodnom, most gondolom végig, hogy is volt, hogy is lehetett
                            volna...” </p>
					<p>Édesapám sohasem törte a fejét azon, hogy is volt? Őt egész életén át
                            lefoglalta a jövő. Néha mesélt, különösen, ha megérkezett valahonnan,
                            azon melegiben hallatlan kedvesen és mulatságosan s az öngúnyt sem
                            kímélve tudta elmondani üzleti kalandjait, hogy túljárt valakinek az
                            eszén, vagy hogy pofozott meg egy poltári cserepest... Nyúltunk a
                            kacagástól, és óriási nagynak láttuk apánk hőstetteit. De hogy valaha
                            arra gondolt volna, hogy hogy is lehetett volna? Nemigen volt erre eset
                            életében sem. Nem érdemes a múlton gondolkodni. </p>
					<p>De milyen távol van ez az élet- és jellemkép attól, mikor én először
                            mondtam az édesanyámnak, hogy: </p>
					<p>- Ejj-szi. </p>
					<p>Erzsi. Mindenki így hívta, tehát ezt a szót tanultam meg rá. Az a drága
                            lény, aki oly közel volt hozzám ejjszi volt nekem. </p>
					<p>Ez az Erzsi pedig már akkor ugyanaz volt, aki negyven év múlva, mikor
                            ismét oly közel emelt magához, hogy ilyen őszinte képet tudott adni
                            saját magáról, indulat, kímélet, de nem romantika nélkül. </p>
				</div>
				<div type="chapter">
					<head>
                            AZ ÁRVÍZ
                        </head>
					<p>Már annyit gondolkodtam, hogy el is halványulnak a kibányászott első
                            emlékek. Mintha a legrégibb emlékem egy ködös őszi reggel lenne.
                            Édesapám a karján tartott és a ház mögött a kertben egész csorda szarvas
                            állat volt, s azt mondtam: </p>
					<p>- Denno ne... </p>
					<p>Tinó ne!... Tinók voltak... Édesapám vett a vásáron egy egész csorda
                            tinót nyereségre. Hazahajtotta s pár nap múlva tovább, egy másik
                            vásárra, mert nem volt elég takarmány, sem istálló. Gondolom, nagyon
                            olcsónak találta, mikor megvette, s bizonyosra veszem, hogymég olcsóbban
                            adta el... Másképp nem illene hozzá a dolog... Egyszer, életének utolsó
                            éveiben, a háború alatt, vett Erdélyben egy egész nyáj juhot. Már nagyon
                            vártuk haza, régen ment el, a család nélkülözött, nem volt egy krajcárja
                            sem az édesanyámnak, s egyszer csak telefonál nekem a józsefvárosi
                            pályaudvarról, menjek hamar, ki kell váltani a juhokat. Én mint házas
                            ember nem valami nagy örömmel mentem a juhokért, mert nekem kellett
                            kiváltani, s Janka nem szerette az efféléket. A seftet. Az apa seftjeit.
                            Hát bizony a juhokon a vonatban, a hosszú úton - háború; rossz
                            vonatjárás a katonavonatok közt - kiütött valami betegség, meg az éhség,
                            s fele elhullott, a másik fele csontig lesoványodott, s a központi
                            vágóhídon olyan szégyenletes áron kellett odaadnia, amiből a vasúti
                            költség sem telt ki. </p>
					<p>- Denno ne... </p>
					<p>Ezek az első tinók azonban engemet elkísértek hihetetlen távolságra az
                            életúton. Ez volt a gazdagság legősibb emléke. Ebből táplálkozott a
                            fantáziám, hogy édesapámnak, mikor én még beszélni sem tudtam, már egész
                            tinócsordája volt. </p>
					<p>Ma is érzem még az őszi párát. Édesapám feltett egy tinónak a hátára,
                            mint a lóra, s kis vesszővel csapogattam a hátát, s a tinó megugrott, s
                            édesapám hangját hallom, ahogy nevetve biztatott s mondta: “Nézd anyja!
                            nem fél ez a betyár köjök!” Ahogy Blaha Lujza mondta, mikor a Sári bíró
                            premierjén kint állottunk a színpadon a függöny előtt: “A kutyaházi, még
                            csak nem is remeg a keze.” </p>
					<p>Bizonyos fajta fizikai bátorságot örököltem az édesapámtól. A harctéren
                            is így állottam fel Kocsis főhadnagy után a lövészárok tetejére,
                            télibundában, egész célpontot mutatva a hatvan méterre levő orosz
                            vonalnak. Ha a kis Kocsis nem fél, én se. Nagy Pál tábornok másnap
                            délben azt mondta: “Ha bajod lett volna, Kocsist főbe lövetem.” Nevetve
                            feleltem rá: “Erre már Kinizsi megmondta, tábornok uram, hogy egyik fej
                            sem illett volna az én nyakamra.” A bátorságnak ez a faja passzív
                            bátorság. Igazi magyar jobbágyi bátorság. Nem félni a veszélyt. A
                            lövészárok partján megy a baka s viszi a tisztúri ételhordót. Rövidíti
                            az utat, mert a futóárok cikcakkban van építve s így három olyan hosszú,
                            mint fent a gyalogút. Rákiált a százados: “Hogy mersz ott menni,
                            gazember? Lelő a muszka!” A parasztbaka somolyog: “Nem tanál az el
                            engem.” Mikor ezt láttam, egészen vele éreztem, én is hajlandó lettem
                            volna mellette gyalogolni... De a támadás bátorsága egyáltalán nincs meg
                            bennem. Ha úgy fordul a helyzet, hogy nekem kell valakit megtámadni, nem
                            fegyverrel, amire sose volt alkalmam, kikerültem - úgy látszik - az
                            ilyen alkalmakat, hanem szóval, számon kérve, elégtételt vagy igazságot
                            követelve, már a gondolat felvetésétől kezdve elviselhetetlen remegés
                            van bennem. A kertészemnek nem tudom megmondani, ha valami kifogásom
                            van. Nem bírom el, hogy valakinek kellemetlenséget okozzak. Nyugodtan
                            tudnék a raszkolnyikok között gyalogolni a máglyahalálra, de nem bírnám
                            el a Nagy Péter cár halálosztó parancsgesztusát. S ez egészen apai
                            örökség. Az édesanyám más volt. Számtalanszor meglepett, hogy édesanyám;
                            minden testi gyöngesége mellett is hihetetlenül ki tudott állani az
                            igazsága mellett. Egyszer Kispesten, egy szombaton édesapám nem tudott
                            fizetni a kőfaragóknak. Vasárnap hajnalban nagy brontes emberek törtek
                            ránk részegen a dühtől, hogy valamennyiünket agyonvernek, ha nincs pénz.
                            S ott ült az apám, sápadtan és közönyösen, egy szót se szólt, s várta a
                            tüzes trónt, mint Dózsa várhatta. S én nem találtam érvet és
                            ellentámadásra képességet, csak éppen apám mellé állottam. S akkor
                            édesanyám, mint egy berzenkedő jérce, csak előpattant, szembe a nagy
                            részegekkel s úgy lehordta őket, oly okosan és annyira úri
                            fölényességgel mondta meg nekik a magáét, hogy azok eltátották a
                            szájukat, s lesütött fejjel kotródtak el. Nem az érvelés döbbentett
                            meg, hanem a bátorság, hogy merészelt az a gyönge és alig lézengő kis
                            asszonyszemély szembe szállni s valami hatalmi magaslatról nézni le a
                            “disznókra”, akik “betörtek egy családi szentélybe”. </p>
					<p>Én, ezeket a “disznókat” megkárosított proletároknak néztem. Nagyon
                            szégyelltem magam és szégyellem ma is, de kénytelen vagyok beismerni,
                            hogy soha életemben nem volt rá képességem, hogy az igazamat megvédjem.
                            Csak éppen elfogadtam a sorstól a jót. De elfogadtam a rosszat is.
                            Kommün után is azt mondtam: “Ha a nemzettől el tudtam fogadni a
                            dicsőséget, talán jogtalanul, most el kell fogadnom a megsemmisítést is,
                            még ha egész oktalanul jön is.” </p>
					<p>Édesapám is mindig ez volt. Soha nem láttam oly szomorú arcot, mint az
                            övé volt, ha magában maradt s nem tudta, hogy látják. Ilyenkor kiült
                            rajta az élet minden csalódása, be nem vált reményei s reménytelen jövő
                            vállalatai. A nem sikerült élet és a fáradtság. Bólogatott, s ajkát
                            felduzzasztotta, s újra bólogatott, mintha rábólintana az ítéletre,
                            igen, ennek be kellett következni, s legyen vége már. Az ezeréves, a
                            tízezer éves jobbágy csüggedtsége volt ez. Aki soha az évtízezreken át
                            nem érzett rá jogot, hogy visszaüssön, az első helyre álljon, s hogy
                            maga helyett másat veressen agyon, csatában vagy munkahelyen. Mindig
                            csak ő dolgozott és szenvedett és kapta a megsemmisítő parancsot. Magyar
                            sors ez. Tisza István szabályszerűen jobbágy módra halt meg. Hiába volt
                            már ő egész életében úr és parancsoló, hivatalból első helyen - amint
                            jobbágy volt a császárral szemben, paraszt lett, mártír a ráemelt
                            oktalan puskák előtt. Vére még nem érett át annyira úrrá, hogy jogot
                            érezzen szembeszállni a Sorssal, nem szökött meg, nem védte magát, a
                            vére mélyén valami őshomok nehezítette meg a gőgöt. Alázatos volt az
                            Isteni Akarat előtt. “Ennek ígykellett lenni.” </p>
					<p>Az édesapám is tudott parancsolni, ha jól ment. Tudott dirigálni, számos
                            munkást foglalkoztatni és tekintélyt tartani felettük. Volt elég
                            gyakorlata beleszokni a csősz- és csordás-sorba is. Már ebben az időben
                            a malom jól ment, persze nem ő dolgozott benne, legényt tartott. Már
                            kapitalista volt, munka nélküli jövedelmet élvezett. </p>
					<p>Ezzel kilépett a falu törvénye alól. </p>
					<p>Édesapám nagyon sokáig, szinte addig, míg Budapestre nem hoztam fel őt s
                            a családot, nem volt tisztában azzal, hogy megszűnt falusi lenni.
                            Rendkívül érdekes, hogy itt nincs átmenet. Abban a pillanatban, mikor
                            megérett a helyzet, döntött. Kilépett a parasztéletből, s független
                            ember, vállalkozó lett. Valaki olyan, aki a saját szakállára vállalt s
                            az életnek egy új formáját vállalta ezzel. Mikor ő megvette a malmot,
                            örökre függetlenítette magát a jobbágykötelezettségek alól. Nyilas
                            István soha nem vett malmot, pedig hamarább lett volna száz forintja rá.
                            Se tinócsordát nem vett. Sem olyanra nem gondolt, amit az apám
                            megcsinált, hogy egy tutajt megrakott almával, s levitte Szegedre,
                            nyereséggel eladta és ajándékokat hozott az itthoniaknak... A paraszt,
                            aki ezt egyszer megtette, elvesztette a régi énjét. </p>
					<p>És elvesztette az évezredes törvényt, amely többet őt se nem segíti, se
                            nem kötelezi, se nem sújtja. Törvényen kívüli állapotba került. A falu
                            törvénye csak azokra vonatkozik, akik önként s örökre alája adták
                            magukat. A többi falusi egyszerűen az ország törvényei alá tartozik. A
                            falu törvényének nincsen csendőre, ott minden egyes falutag, kora,
                            vagyona s értelmisége szerinti fokon bírája mindenkinek, mindenben. Az
                            ilyen felszabadultakra már csak a csendőr, a bíró és a hóhér áll készen.
                            Már ha főbenjáró dolgot mívelnek. </p>
					<p>Ez körülbelül a jobbágyközösség berendezéséből származik. Földesúr alatt,
                            minden törvényhozás és végrehajtás arra tartozott. Ahogy egy isten az
                            égben, egy úr van a falu fölött is. Az Állam, mikor a földesúr szerepét
                            kisajátította, bonyolult szerkezetet alkotott, közigazgatás, állami
                            igazgatás, csendőr, bíróság, képviselőház, választójog... Szabad
                            kereskedelem s mindenekfölött a szervezkedés lehetősége új szellemet
                            hozott a faluba s a családba is. A falu pálcát tört Móricz Bálint
                            felett, mikor ősi házának az árát malomba fektette. Nincs joga rá, nem
                            mónár. S pláne mikor a másik két tulajdonostól is megvette a maguk
                            részét. </p>
					<p>Az ilyen dolgokat, spekulációt, alkalmi üzleteket, ezeket a falu életéhez
                            nem illő cselekedeteket, a régi falu csak összevont szemmel nézi, s
                            rája nem irányadók. Még ítéletet sem alkotnak felőlük. Az ő dolguk az,
                            ami az ekéé. Az eke csak szánt, a borona csak boronál, a paraszt csak
                            szánt és boronál. Soha nem spekulál. </p>
					<p>A paraszt még ekkor államhivatalnok: végre kell neki hajtani a föld
                            megművelését, a föld terményeinek előállítását. Ezt a falu lakosai, már
                            a parasztok, valósággal valami megszabott fizetésért, természetbeni
                            legszűkebb eltartásért végzik, s ez a törvény oly szigorú és
                            kijátszhatatlan, hogy aki ebből csak egyszer kivonja magát, elveszíti a
                            közösségben való helyét. </p>
					<p>S valóban az édesapám el is vesztette. Ő már nem volt egyháztag, nem volt
                            egy a sok közül; vagy elveszett ember volt, vagy szerencsés flótás,
                            evvel a tömeg nem törődött. Kiközösítette maga közül, de rettenetesen
                            számon tartatta, hogy sikerül-e neki a vállalkozás? </p>
					<p>Egyelőre minden remekül ment. Móricz Bálint jó kosztra került. Már nem
                            sülttököt reggelizett, mint előbbi télen, hanem kávét kapott, tejszínes
                            kávét... Szerette, mindig meg is kívánta ezentúl egész életében, hogy
                            tejeskávét adjanak neki reggelire. Két tál, három tál étel az ebéd... S
                            mint a papnál, reggel, délben és este olyan szabályos tálalás... A
                            testvére otthon, ha egy fazék babot megfőztek neki, egész héten azon
                            élt, míg el nem fogyott. </p>
					<p>A falu mindezt csak nézte, s várakozó állásponton maradt. Majd meglesz
                            ennek a böjtje. </p>
					<p>Most egy nagyon fontos kérdést kell megállapítanunk: milyen fokban
                            történhetik meg az átalakulás? Az, hogy egy parasztból úr legyen? Hogy
                            külsőleg s belsőleg, megjelenésben, testi kvalitásokban éppen úgy fel
                            tudja venni az új miliő divatját, mint gondolkodásban, kifejezésben és
                            cselekvésben? </p>
					<p>Én az apám átalakulását nem figyelhettem meg. Már ugyanebben az időben a
                            népszámlálás végösszegét egy számjeggyel emeltem, de még nagyon sok idő,
                            két évtized kellett ahhoz, hogyilyen szempont feltűnjék előttem. Akkor
                            pedig már a kész és kialakult egyéniségek állottak előttem - tényleg
                            abban az időben, mikor a pesti átvándorlás megtörtént. 1902-ben, mikor
                            hosszabb távollét után megérkeztek a fővárosba a szüleim s én,
                            huszonegy-huszonkét éves egyetemi hallgató, aggódva néztem édesapám
                            eredeti, mondhatnám parasztos magatartását. </p>
					<p>Leggyorsabban történt meg nála a kapitalizmus megértése. Természetesen
                            kis méretekben. A pénztőke felhasználása. A malomvásár, a vásárokon való
                            kupeckedés. A kereskedelemnek elemi kísérletei. A malomban az állandó
                            munkaerő beállítása és kihasználása. Hajcsárok s más alkalmi munkások
                            munkaerejének felszívása. A család fiainak az úrirenden való
                            elhelyezése. Már ezzel is távoli összeköttetések megalapozása. Míg
                            nagyobb keretekbe nem kezdett, egész jól el tudott igazodni. A keretet
                            körülbelül megszabta a Kassai mester iskolája. Erről a Kassairól majd
                            akkor beszélek, ha közelebb kerülök hozzá mint iskolásfiú, de annyit meg
                            kell mondani, hogy asztalos volt fiatalabb korában, s a kicsi falu nem
                            kapván szabályszerűen képzett tanítót, őt szerződtette. Előtte a jobb
                            betűismerő gazdák maguk állottak be tanítónak. Nagyapám, Móricz Mihály
                            is volt ilyen tanító a gyerekek számára egy ideig. Kassaiban aztán
                            megnyugodtak, és teljes harminc évig ő vezette a tanügyet Csécsén. Az
                            édesapám kitűnően írt és fogalmazott hallatlanul eredeti s egyéni
                            betűkkel. Számolni remekül tudott, szorzótábla a kisujjában volt, de már
                            a számtani műveleteket régies mód szerint végezte. Például szorzásnál a
                            szorzót alája írta a szorzandónak. Az ő matézise nagyon jó volt a falusi
                            vásárokon, de később az iparban, komplikáltabb számításoknál bizony
                            nehézkesnek bizonyult. </p>
					<p>Szellemi életében mint üzletember nem tudott eléggé fölemelkedni a
                            vállalt üzletek méretéig. </p>
					<p>Késő volt. Huszonnyolc éves volt, mikor megházasodott. Ez már késő kor az
                            új iskola megértésére. </p>
					<p>A lobogós gatyát azonnal levetette, s már az első évtől kezdve csak
                            nadrágosan járt, de a kabátot még öreg korában is valahogy úgy viselte,
                            mintha dolmány lenne a vállára vetve. Az ő legénykorában talán még
                            gombot se varrtak az ing nyakára, ő áttért a külön keménygallér
                            viseletre, de azokkal az átkozott acélgombokkal sok háborúságot viselt.
                            Abból minden öltözködéskor elveszett egy fél marékkal. </p>
					<p>Csak egy dolog volt nála rendkívüli: az, hogy soha nem feszélyezte semmi.
                            Se az, hogy rosszul volt felkötve a nyakkendője, vagy egyáltalán nem is
                            volt rajta, sem az, hogy milyen ruha volt rajta: mindig fölötte volt a
                            külsőségeknek, s mindig tökéletes önérzettel és nagyon talpraesetten
                            vágta ki magát. </p>
					<p>Ki lehetett a mintaképe? </p>
					<p>Semmiféle falusi ember nem hasonlít hozzá, ebben a nyílt, bátor és
                            vakmerően szabados modorban. A Nyilasok nagyon méltóságosak s egyben
                            nehézkesek. Mint általában a falu nagygazdái. Még az ilyen vállalkozó
                            emberekben, kupecekben, bandagazdákban lehet fölismerni ezt a bátor és
                            senkivel nem törődő modort. Akinek a vagyona a zsebükben van és folyton
                            azon dolgoznak, hogy megkétszerezzék az egészet, anélkül, hogy meg
                            lehetne őket érte adóztatni. </p>
					<p>Szóval, édesapám sem tudta tökéletesen megcsinálni az átalakulást. Oly
                            távolságban van egymástól a két világ, a parasztság élete s a kulturált
                            úrirendé, hogy késő, ha valaki huszonnyolc éves korában ér el egyikből a
                            másikba. Azt éppen úgy nem lehet megtanulni, ahogy egy új nyelvet soha
                            meg nem tanul anyanyelvi tökéletességgel senki, aki huszonnyolc éves
                            korában fog hozzá, ha szakadatlanul az új nyelvterületen él is. </p>
					<p>Én mindenesetre a “denno ne” kiáltással annak az édesapámnak a karján
                            ülök képzeletemben, akinek őt ötven évvel később ismertem. S ha behunyom
                            a szemem, még rémlik, látom barna haját és kis sárgás bajuszát. S ez
                            nagyon nagy állítás, mert oly korán őszült, hogy én se láttam őt, csak
                            galambfehér hajjal. S azt is apró géppel nyíratta. </p>
					<p>A “denno ne” kiáltással egyidejű emlékem az árvíz. </p>
					<p>A tornác talpfája vízben volt. </p>
					<p>Tulajdonképpen ez a legerősebb benyomás, ami megmaradt. Úgy látszik, ez
                            volt a legváratlanabb, mert odáig a tornácot legfeljebb ha magam
                            nedvesítettem fel, s ezért kikaptam. De hogy az egész tornác víz felett
                            áll, ez meghökkentett: ki fog ezért kikapni? </p>
					<p>Már az nem is volt olyan csuda számomra, hogy ha a talpgerendára
                            felállottam s az ereszt tartó oszlopba ölelkezve a kert felé
                            hátranéztem, ott is minden víz volt, csupa víz. Egy szál víz. Mintha még
                            havas lett volna a kerítés töve, ahol víz nem érte. </p>
					<p>Különös volt és bizonyára szép. Föltételezem, hogy el voltam ragadtatva,
                            mert mindig úgyemlékszem vissza, mint valami csodálatosan szép emlékre.
                            Nem volt bennem semmi ijedtség, rémület, úgy gondolom, a csécsiek hozzá
                            voltak szokva az árvízhez, s nem voltak tőle megrémülve. Lehet, hogy a
                            község annyi emelkedésen mégis volt, hogy a házakat nem fenyegette
                            közvetlen veszedelem, mindig csak a temetőt féltették. </p>
					<p>Édesapám valahonnan előtűnt s felkapott: </p>
					<p>- No, fiam, árvíz! </p>
					<p>S kacagva emelt a magasba, biztosan fel is hajított s elkapott, mert ez
                            volt a szokása. </p>
					<p>- Feljött a Tisza. </p>
					<p>A Tisza. A falu vallása a Tisza... Később, de még a gyermekkorban belém
                            avatódott, hogy a csécsiek igazi vallása a Tisza. Minden a Tiszához
                            fűződött. Akármiről beszéltek, a Tisza mindig ott settenkedett a
                            háttérben. A temető, a temető a Tisza partján, s a Tisza viszi a
                            sírdombokat, már név szerint mondták, ki szakadt be... Mert a Tisza
                            folyton áradt vagy apadt. A Tiszában nagy víz volt vagy kis víz volt. A
                            Tiszában hal volt. És ez tudomásul venni való nagy dolog volt. Hogy a
                            Tiszában harcsa, csuka, kárász, ponty, kecsege lakott. És a Tisza
                            szélében ficfások voltak, fűzfaerdők, s a füzek tömve voltak kis
                            madarakkal, s a kis madaraknak kiszedték a kis tojását s a kis fiait, és
                            annak kihúzták a kis lábát, és avval játszani kellett. Meg lenyírták a
                            vesszőket, mint a hajat és megfőzték a vesszőt pirosra és kosarat fontak
                            belőle. Meg nád volt a Tisza-öntésekben, és annak Halvány volt a neve.
                            Már az ottmaradt kiöntéseknek, s azokon vékony jég volt s az beszakadt,
                            ha valaki ráment. És a nádat levágták és nagy toronyba rakták és ott
                            fogták a tövében a csíkot. Meg a Tiszában sulyom volt és az jobb volt
                            minden gyümölcsnél a világon, majdnem olyan jó, mint a pattogatott málé.
                            De sokkal jobban becsülték. És a Tiszában fürödni lehetett, édesanyám
                            úgy szokta mondani: firidni. De vigyázva ám, mert a Tisza mindenkit csak
                            elkapott és vitte, vitte... Az én nagyanyám apját is az vitte el, Nyilas
                            papot, mert nagyon vakmerő volt, már ahogya jég olvadni kezdett, ő
                            fürödni ment, vagy firidni, ahogy nagyanyám ejtette. Mindig büszke
                            voltam erre a híres papra és híres halálára, s milyen legendagyilkosság,
                            hogy most azt látom az anyakönyvi családi értesítőben, amit a mostani
                            pap kiállított a család minden tagjáról, hogy ez a nagyapám július 11-én
                            fút a Tiszába. Szóval, szegény csak éppen belefúlt, de hiányzik az a
                            romantika, édesanyám mindig emlékezett, hogy csikorgó tavasz volt... De
                            nemcsak a Nyilasok kivétele volt, hogy a Tiszába szoktak halni, a Mórutz
                            nagyapám testvére, Pál bátyánk, az is abba halt. Az is ilyen dicsőséges
                            mondával, hogy, mint Borca néném mesélte: “Mert nagy úszó volt, lelkem,
                            és úgy kérték, ne menj bele, ne menj bele, de már maszlagolva volt egy
                            nagy süllő hal, bizony belement. Bizony nem is jött ki többet. Hideg
                            volt még a víz, gyenge tavasz volt...” No, most azonnal megnéztem az
                            anyakönyvi kivonatot s hát ez is így van Mórutz Pál 1838. július 8-án,
                            30 éves korában vízbe fúlt.” Szóval ez is júliusban. Azért mégis az övé
                            az elsőbbség, mert ő 1838-ban halt bele, míg Nyilas pap csak 1870.
                            július 11-én... Ez most csak azért érdekes, mert oly sokszor hallottam
                            Nyilas dédapám halálát, amennyire soha a Pál bátyámét. Csak apám holta
                            után merte ezt Borca néném elmondani. Odáig nem is volt halott, csak
                            megszűnt, hiszen ez egy egészen közönséges Mórutz volt... De mi van a
                            halála után bejegyezve: “Özvegye férjhez ment Török Mihály milotai
                            lakoshoz, ugyanazon év október 16-án.” Tehát az sem a Nyilasok
                            privilégiuma, hogy a fiatal özvegy hamar férjhez megy a nagy halott
                            után. Ez az özvegy mindenkit lever, júliustól csak októberig várt.
                            Igazán illik rá a Shakespeare megállapítása, hogy egy rendes özvegynek
                            addig kell férjhez menni, míg egy cipőtalpat el nem koptatott. Hát Pál
                            bátyám özvegye bizony nem koptatott, mert júliustól októberig nem volt a
                            lábán cipő, legfeljebb kétszer: az ura temetésén meg az esküvőjén. </p>
					<p>Szóval a Tisza már éhes volt, s feljött egy kis alamizsnáért a tornác
                            talpfájáig. Már tizenkét éve nem halt bele senki a családból, se apai,
                            se anyai ágon. </p>
					<p>De édesapám mindezekről nem tudott vagy nem törődött vele, beültetett egy
                            csónakba engem, s elvitt magával a Tiszára. Édesanyám szegény, úgy
                            kárált utánunk, mint a kotlós a kacsafiók után. </p>
					<p>- No, megesz bennünket a csuka - nevetett édesapám -, nem baj, vasárnap
                            meg mi esszük meg őtet, ugye, fiam? </p>
					<p>A malomhoz mentünk. A malomnak nem volt semmi baja. Akkor semmi baja se
                            volt. De a Tisza akkor volt a legszebb; mintha a nemzeti zászlót
                            terítették volna le a mezőkre... Ezt a képet most csempésztem bele, de
                            bizonyos, hogy ilyen látványokból s benyomásokból nő meg a gyermekben a
                            szülőföld érzése. Nálam egész bizonyos, hogy a szülőföld a nagy
                            tágasságot, a színes és csillogó végtelent jelenti, a tavaszi napfényt
                            és a tág tüdőt. </p>
					<p>Benne van a gyümölcs édessége és a nyári por kedves szaga. A természet
                            lelkesítő, tüdőtágító illatos öröme. Maga az a név, hogy Csécse, mindig
                            úgyhat rám, mint valami ízes friss gyümölcs, cuppant az ember, csettint
                            és nevet. Csécse. Mennyire örülök, hogy azt a bájos falut kaptam
                            szülőföldnek. S igaz is, hogy szülőföld céljaira a kis falu alkalmasabb,
                            mint a nagyváros. Mindig sajnáltam a gyerekeimet, hogy nem tudok nekik
                            olyan elsőrangú szülőföldről gondoskodni, amilyen nekem volt. Mikor a
                            kislányom kicsi volt, megtanították rá, hogy hol lakik, ha eltéved s a
                            rendőr kérdi, meg tudja mondani. Igen aranyos volt, hogy ha azt
                            kérdezték: “Hol születtél kicsikém?” azt felelte: “Harmadik emelet
                            hetvenkilenc”... De versenyezhet ez a csécsi udvarral? az én
                            szülőhazámmal, annak a szimbolikus jelentőségével, s ki lehet vajon
                            ebből kovácsolni olyan egész életre boldogító örömet, ami bennem van?...
                            Ők nem vállalják már a falut. Gyermekeimben minden visszafordul. Ahogy
                            az egész fiatalság sajátságos vetületben látja azt, ami nekem öröm és
                            emberi szeretet: ők valahogy tudatos hivatást csinálnak abból, hogy a
                            falut átalakítsák... Igen, a falu azon az úton van, hogy a leggyorsabb
                            tempóban átalakuljon, mert átalakultak a gazdasági viszonyok s akkor át
                            kell alakulni a társadalmiaknak is, a társadalom ugyanis a gazdasági
                            létezésnek megvalósult formája. </p>
					<p>Úgy tűnik fel nekem, hogy most éppen egy véghetetlen nagy árvíznek vagyok
                            tanúja. Elöntötte az egész magyar Alföldet egy kétségbeesett tengerár,
                            amelyből már csak éppen kiemelkednek a régi állapotok emlékdombjai. A
                            kunhalmok, amelyeket süveggel hordtak valaha s amelyeket ma lehordanak
                            talicskával, az újonnan épülő tanyák és istállók számára. Nem
                            kifogásolom. A mai embernek a mai életlehetőségekre van szüksége. De
                            fáj, hogy a gyermekeim inkább kíváncsisággal nézik az én érzéseimet s
                            hallják az én szavamat: az ő életük csak éppen a vérség szálaival van az
                            enyémhez kötve, de ugyanolyan távol vannak az én egész gondolkodásomtól,
                            amilyen távol vagyok én a szüleimtől. </p>
					<p>Kinek mesélem én magamat? Akikről szólok, már mind halottak. Az az árvíz
                            is még akkor felszikkadt, s utána már ötvenötször vagy ötvenhatszor volt
                            azokon a területeken vetés és aratás, de bennem a régi árvíz most is itt
                            él, s már nem is fog kiszáradni, mert a szívemben őrzöm, mint valami
                            nagy benyomást, amit ma jobban tudok felértékelni, mint akkor. </p>
				</div>
				<div type="chapter">
					<head>
                           PISTA
                        </head>
					<p>Mi az a szülőföld szeretete? </p>
					<p>Nálam, ahol igazán a gyermekkorra szorul a szülőföld minden emlékképe,
                            valóban úgy tűnik fel, mint valami objektumnak az emberre gyakorolt
                            hatása. A szülőföld keretében mit találok? Kapcsoljuk ki a mai Csécsét.
                            Ez olyan, mintha semmi köze se volna ahhoz, amely az enyém volt.
                            Egyetlen embert sem ismerek benne, s ha van egy-kettő, akit ismerek,
                            azoknak már csak azért sincs az én saját külön Csécse-komplexumomhoz
                            köze, mert akkor még ezek is gyerekek voltak. Ami Csécse
                            szociográfiailag, gazdaságilag, etnikumban és etikai tartalomban, ez
                            mind olyan, ami nem jutott el a tudat küszöbéig, tehát ha ezekről bármit
                            is vallok, az mind sokkal későbbi származék. </p>
					<p>Számomra Csécse szín, hang, íz, szag és tapintás. Az öt érzék indukciója
                            kitölti a szülőföldről minden élményemet. S mivel a csecsemő bárhol és
                            bármiként is élt az első három évében, hacsak megvolt az ennivalója,
                            csak boldog tudott lenni: ezért minden, ami erre a boldog időre
                            emlékezteti, örömérzéseket kelt benne. </p>
					<p>Nálam ez fokozottabban lezáródik a Csécséről való távozással, mert
                            azontúl annyira megváltozott s annyira sötétre fordult az élet
                            körülöttem, hogy szakadatlan sóvárgás maradt bennem a csécsi korszak
                            után. Ha sikerül egy pillanatot kilobbantani a sötétből, már ott vagyok,
                            mindenről megfeledkezve a boldogság kellős közepében: az első
                            gyermekkor, Csécse égő napja alatt. Az udvaron vagyunk, Pistával ketten. </p>
					<p>Pistának hívtunk egy kis gömböcforma fiút, aki nálam is kisebb volt, és
                            mindig ott lábatlankodott körülöttem. Nem lehetett tőle szabadulni. Bele
                            kellett nyugodni, hogyakármit csináltam, jött és elrontotta. De ha nekem
                            lóra volt szükségem, nem engedte magát befogni. Ha én várat építettem,
                            jött s beleült, de ha nekem kedvem volt őt megverni, úgy bőgött, hogy
                            édesnagyanyám kijött a házból, mint a kakukk az órából, és ütött. Engem
                            ütött, nem Pistát, aki bőgött, hanem engem, aki szépen befogtam a
                            számat, s magyarázta: </p>
					<p>- Így kell bánni a kis testvéreddel? Pistát szeretni kell! Szeressétek
                            egymást!! Mi lesz belőletek?! Az embereknek az a kötelességük, hogy
                            szeressék a testvért! Akik nem szeretik egymást, megölik egymást. Hát
                            meg akarod ölni az öcsédet? </p>
					<p>Már egész nagy fiú voltam, s még mindig nem értettem, miért kell nekem az
                            öcsémet jobban szeretni, mint más fiút, aki szebb is, jobb is,
                            hasznosabb is, és akit mindenesetre sokkal ritkábban látni, tehát
                            ritkaság! - mint Pistát. </p>
					<p>Nem akartam megölni az öcsémet, pedig csakugyan az lett volna a
                            legegyszerűbb, mert Pistának az volt a szokása, hogy ami nekem volt,
                            neki rögtön az kellett. Olyan volt, mint az árnyék, folyton utánam
                            mászott. Ha egy vesszőt felvettem a földről, már nyúlt érte, ha a porban
                            kiscsirkét raktam s kotlóst közéjük, már taposta szét a két kis kövér
                            mancsával, olyan kis lyukas keze volt, csupa gödör minden ujja töve, s
                            az arcán a kis gödrök, és piros volt, s folyton tele volt sárral a szeme
                            is és örökké nevetett. Vagy nevetett, vagy sírt. Fogalma sem volt az
                            enyém, tiéd, övéről: minden az övé volt, s mivel neki sohase jutott
                            eszébe semmi, abból élt, amit én kitaláltam. </p>
					<p>Én pedig csudára féltettem az ötleteimet. Ha valamit meg akartam
                            csinálni, még édesanyámnak sem engedtem meg, hogyhozzányúljon. Ha
                            megtörtént, hogy ügyetlen kézzel nem bírtam kifaragni valamit s valaki
                            segíteni akart, oly halálos sértődöttséget éreztem, mintha le akarták
                            volna vágni a kezemet. Inkább akartam rosszul megcsinált ostorral
                            játszani, mint hogy nekem valaki megfonja. Mivel pedig Pista soha nem
                            engedte, hogy valamivel elkészüljek, az első mozdulatok után már, mint
                            egy béka rámászott a kezemre, kénytelen voltam folyton felkapaszkodni
                            magaslatokra, székre, asztalra, ágyra, az udvaron a saroglyára, a
                            vályúra, a felhalmozott fatörzsekre, hogy ő el ne érjen. Azt hiszem,
                            Pista fejlesztette ki bennem azt a zárkózott érzést, mely mai napig
                            tart, hogy ha valamit írok, a világért el nem árulnám a témát, s
                            kétségbe vagyok esve, ha indiszkrécióból akárki a családban belepillant
                            a félig kész írásomba, s egy sort elolvas belőle. Bár semmi értelme
                            sincs, mégis, ha megtörténik, hogy elmondok valamit abból, ami bennem
                            munkában van, azt már többet nem tudom megírni. Pistával is úgy voltam,
                            ha egy játékomat félig kész állapotban elrontotta, abbahagytam, soha nem
                            fejeztem be, újat kellett kitalálnom. Lehet, hogy ez viszont
                            hozzászoktatott, hogy mindig számtalan témám van készenlétben, soha
                            témahiányban nem szenvedtem, ellenkezőleg: tömérdek életre volna
                            szükségem, hogy mindazt megírjam, ami megírásra valónak felraktározódott
                            bennem. Ennek viszont káros következménye, hogy hiányzik belőlem az a
                            makacsság, hogy egy gondolaton hosszú ideig tűnődjek, egy témának minden
                            erőmmel neki szenteljem magamat. Megtörténik, hogy írás közben, míg
                            írom, amibe belekezdtem, a fejem már valami egész más elmondanivalón,
                            megoldanivalón gondolkozik, s mindig óriási örömmel fogok bele valaminek
                            a megírásába, de a befejezés hallatlan fáradságba s erőfeszítésbe
                            kerül, s alig várom, hogy lerázzam magamról a feladatot, hogy már abban
                            a percben belekezdjek az új munkába. </p>
					<p>Szóval Pistával ketten voltunk az udvaron. </p>
					<p>Az udvar, nekem, kis, valami négyéves gyermeknek elég nagy terület volt.
                            Három oldalról magas deszkapalánkkal volt bekerítve, a negyedik oldalon
                            volt az ócska, zsindelyfedeles ház. A házzal szemben levő palánknak egy
                            darabját ki szokták nyitni, ha valaki ki vagy be akart jönni az utcáról.
                            Ha szekeret, lovat vagynégylábú állatokat hoztak be, akkor a palánknak a
                            még nagyobb darabját nyitották meg. Ezeket a darabokat, hol kisajtónak,
                            hol kapunak nevezték. </p>
					<p>Ha kinyílt egyik vagy másik, akkor az egész falut lehetett látni, középen
                            a fatornyos templommal. Hogy a házunk éppen a falu végén volt,
                            szembefordulva az utcának. </p>
					<p>Különben az udvaron meglehetős csönd volt. Néhány tyúkkal és egy sereg
                            csirkével osztoztam a csöndön. Ha alkalmatlanok voltak, rögöt fogtam és
                            utánuk hajítottam, vagy valami karóval kergettem őket. De ezeket sem
                            volt célszerű agyonütni, mert nagyon különös volt, de édesnagyanyám úgy
                            féltette őket, mintha azok is testvéreim lettek volna. Édesnagyanyám,
                            akit sohasem volt szabad másképp szólítani vagy nevezni, csak ilyen
                            hosszú néven, sovány magas nő volt, fekete ruhában, simán hátrafésült
                            fekete hajjal és folyton ütésre kész kezekkel járt. Nem ütött nagyokat,
                            de mindig. Olyan asszony volt, aki örökké dolgozott, ha semmi oka nem is
                            volt rá, ha mást nem tehetett, leült egy kis székre és harisnyát kötött.
                            Olyankor még legbarátságosabb volt a közelében lenni, s én sokszor Pista
                            elől hozzá menekültem, s néztem a kötőtűk villogását. Különben hallgatag
                            asszony volt, mindig gondolatokkal volt tele, csak néha szólalt meg,
                            hogy megintsen: “Ne ülj olyan görbén, görbe lesz a hátad... Eredj
                            mosdjál meg, mivel maszatoltad be magad, olyan mocskos vagy, mint a
                            cigánygyerek. A mocskos embert senki sem szereti... Eredj játszani, mit
                            bámulsz rám annyit. A te dolgod a játék, az embernek mindig dolgozni
                            kell...” Viszont, ha a legjobb játékban voltam, egyszer csak utánam
                            kiáltott, és a két kezemet mereven fel kellett tartani, s erre rátett
                            egy rakás pamutot s legombolyította. Ez nagyon unalmas volt, mert közben
                            egy szót sem szólott, csak arra vigyázott, hogy a pamut össze ne
                            gubancolódjék. Nagyanyámtól meglehetősen féltem, mert sohasem tudtam
                            előtte úgy megjelenni, hogy valami kifogást ne tett volna rám, és mégis
                            szerettem a közelében lenni, mert nem zavart meg a gondolataimban és
                            olyan szép volt. Gyönyörű barna szemei voltak, mindig igen tiszta fekete
                            ruhában volt, egy hajaszála sem makrancoskodott, úgy meg volt fésülve,
                            hogy feszült a homlokán, csak néha a kötőtűvel nyúlt bele és megvakarta
                            itt vagy ott a fejbőrét a haj közt, de az sem látszott meg többet, sima
                            volt a szép kis feje. Az arca bőre is olyan volt, mintha abban a percben
                            mosdott volna meg, soha nem izzadt, és én büszke voltam rá, hogy mindig
                            úgy néz ki, mintha most seperték volna ki az udvart. </p>
					<p>Azért is szerettem, mert mindenki tisztelte. Édesanyám úgy félt tőle,
                            jobban, mint én, soha nem ellenkezett volna vele, egy szavára azonnal
                            mozdult és futott és megcsinálta, amit parancsolt. Még édesapám is
                            egészen másképp bánt vele, mint akárki mással a világon. Egész életében
                            soha nem kiáltott rá, pedig ő nem is tudott emberekkel másképp beszélni,
                            csak úgy, hogy rákurjantott. De édesnagyanyám előtt mosolygósan és
                            csendesen beszélt, éreztem, hogy nagyon tiszteli és szereti. Szinte félt
                            tőle, pedig őrá nem szólott rá soha. Ők ketten kivételes viszonyban
                            voltak egymással. Mind a ketten, mindenki mást, a maguk módján állandóan
                            megtámadtak, korholtak, rendre és munkára utasítottak, de egymást
                            kölcsönösen respektálták. </p>
					<p>Édesanyámmal egészen más viszonyban voltam. Édesanyámtól nem féltem, őt
                            sajnáltam. Már a legrégibb érzésem is az, hogy sajnáltam, mert
                            akármilyen fürgén igyekezett dolgozni, én már akkor is éreztem, hogy a
                            munkától fél, csak azért végzi el, mert nem akar szidást kapni.
                            Édesnagyanyám nem szeretett a házban dolgozni. Ami munka a ház
                            belsejében volt, azt édesanyámnak kellett elvégezni, a takarítást, a
                            főzést, mosogatást. Édesnagyanyám is segített néha, de ő inkább az
                            udvaron dolgozott, ő adott enni a tyúkoknak, a malacoknak és a tehénnek.
                            Mosni együtt szoktak az udvarra kitett tekenőben, nyáron. Édesnagyanyám
                            a kávéját maga szokta megfőzni, s abból senki sem kapott. Ő egyedül
                            ivott minden reggel és minden délután egy-egy csésze szép habos kávét.
                            Egyáltalán úgy élt köztünk, mintha egy magasabb lény lett volna s úgy is
                            tiszteltük. A falusiak tiszteletes asszonynak hívták, mert nekik nem
                            volt a nagyanyjuk, amin tűnődtem is. Édesapám pedig semmi se volt, csak
                            gazda, és mindig nadrágban járt, csizmában, mezítláb csak reggel láttam,
                            pedig a többi gazda mind mezítláb járt nyáron, csak akkor húztak
                            csizmát, ha templomba mentek, biztosan hideg volt a tégla a templom
                            földjén. </p>
					<p>- Mit csinál Pista? Mért nem vigyázol rá? </p>
					<p>Pista éppen azt csinálta, hogy kis vizet szivárványozott abba a kis
                            kertbe, amit én csináltam a porban, amikor elég volt, zsupsz beleült a
                            mezítelen kis kerekségivel, és úgy kacagott rám, mint egy cserépbe
                            ültetett bazsarózsa. De ez jó, gondoltam, és én is meglocsoltam a tövét. </p>
					<p>Hogyne szeretném a szülőföldemet, ahova ilyen édes emlékek kötnek. De
                            persze nincs tökéletes boldogság még Csécsén sem. Édesnagyanyám kijött,
                            mindent látott, és a kakukk ütött. De legalább aztán elkakukkolta a kis
                            emléket sokszor, sokszor, évtizedek múlva. </p>
				</div>
				<div type="chapter">
					<head>
                            KIS KATONA VAGYOK ÉN
                        </head>
					<p>A gyerek zsarnok. Őszinte és nyílt zsarnok. Semmi irgalom, könyörület,
                            semmi belátás nincs benne, teljes mértékben kizsákmányolja, akit csak
                            lehet. Csak nem mindenki hagyja magát kizsákmányolni, legkevésbé a
                            szülők. </p>
					<p>- No, takarodjatok már kifele, ne lábatlankodjatok itt. </p>
					<p>A szülőnek teljes joga van a gyerekeitől szabadulni. Úgy tesz, mintha övé
                            lenne a gyerek, tehát azt teheti vele, amit akar. A gyerek aztán finom
                            tapintással megérti, kinek lehet terhére. Aki nem engedi, attól úgy el
                            tud húzódni, mint a csalántól. Édesapámtól, hamar megtanultuk, hogy
                            óvakodni kell. Van itt egy följegyzés, édesanyám szavaiból: “Az első fiú
                            nagyon sírós volt, folyton felváltva hurcoltuk én meg az apja. Úgy
                            futkosott vele az udvaron az eperfától végig és rá-rá kiáltott:
                            »Hallgass, vagy a fődhö váglak.« De azért büszkén hurcolta a fiát.” </p>
					<p>Ez én voltam, ez a fiú. </p>
					<p>Apámhoz csak akkor lehetett menni, ha ő intett értem. Nagyanyámhoz, ha
                            nem kergetett el, édesanyámhoz mindig, ha még úgy szeretett volna is
                            tőlem szabadulni. De tőle meg mentettek. Nagyanyám megszabadította őt,
                            ha nagyon is nyűgösek voltunk a nyakán. “Ne hagyd a nyakadra nőni.
                            Micsoda dolog az!” “Tessék hagyni édesanyám...” De nem hagyta, hanem
                            nyakon fogott és kirázott az udvarra, mint a port. </p>
					<p>De hát a szülők csak belső alkalmazottak voltak a gyermeki
                            udvartartásban: Csécse azért olyan boldog emlék, mert ott egész sereg
                            igazi rabszolga is volt. A falusiak, nyilván a legszegényebb elem, akik
                            munkára jártak hozzánk, férfiak, nők, de főleg a fiatal lányok,
                            rettenetesen elkényeztettek. Boldogok voltak, ha testi érintéssel
                            érinthettek, és akármit lehetett velük csinálni. Rúgni, csípni,
                            kergetni, fáradhatatlanok voltak a játékban, és hagyták, hogy a hajukat
                            kiszedjem is. Azok a csécsi esték - mert mindig az esték a játszás órái,
                            mikor mezei munka után hazajön a munkásság vacsorázni -, azok az esték
                            bámulatos szilajok voltak. Minden este sírva aludtunk el, mert úgy
                            téptek le az áldozatok nyakáról. S azok még könyörögtek, hogy tessék má
                            hagyni na, játszik, nem fáj a... </p>
					<p>Hatalmi érzés, vérszomj, tobzódó kegyetlenség volt abban az időben
                            bennem. Egész sereg munkás volt, akik mind fiatalok voltak, s mind
                            kitüntetésnek vette, ha a kis Zsiga rácsimpaszkodott. </p>
					<p>Erotika irányában semmire sem bírok visszabányászni, de a tirannizmus
                            gyökereit gazdagon kitenyésztették bennem ezek az alávetettek. Egyszer,
                            húsz ével később, tudom, még nem voltam házas, ott jártam Csécsén. Az
                            akkori áldozatok legalább tíz évvel lehettek öregebbek nálam, még akkor
                            is úgy rajzottak körül, szemérmes tolakodással, mint a régi nyári
                            estéken s eldicsekedtek vele, milyen jól eljátszottam velük, vagyis,
                            hogy milyen barbár lehettem hozzájuk. Volt köztük egy harminc körüli
                            fiatal nő, úgy könyörgött, tegezzem. Kérdeztem, van-e gyereke? Volt.
                            “Hát ki az urad?” Laposan nevetett s mindenki körül. “Aratáskor a jég
                            alá halt” - mondta rejtélyesen. Én már egyetemi hallgató voltam, s nem
                            értettem el, meg kellett magyarázniok, hogy mit jelent. Nem tudom a
                            nevét. De akkor még visszaemlékeztem, hogy fojtott erotika lehetett
                            benne, mint kislányban már, sovány, szőkés, alamuszi, kedves. </p>
					<p>Érzem a szagukat. Biztos, hogy a gyerek nem finnyás. A mi hajózható
                            csatornánk a disznóól vöröses vize volt, amelynek meleg s kövér szagú
                            latyakjában legjobban szerettünk babrálni. Az izzadt parasztok, akik
                            jöttek haza a kapálásból, valósággal olyan falatok voltak nekünk
                            gyerekeknek, mint szúnyogoknak a kövér emberi test. Bárkinek az ölébe
                            ültem s ülhettem, mert bármelyik, a legöregebb is kedvébe akart a
                            munkaadónak járni evvel. Egy se merte azt mondani, hogy ne húzzam a
                            bajszát, csak nevetett. Testek vannak a markomban, ha oda visszaérzek,
                            emberek, akiken lovagolok, akiket nyúzok, megfeszítem kis kezeimet, hogy
                            fájdalmat okozzak nekik. Nekik nem fájt? nekem gyönyört adott. </p>
					<p>Volt egy nagy bundás kutyánk, a Rontó. Napközben evvel hancúroztam s ma
                            is érzem a jó kutyaszagot. Mikor később - ezt elmondtam édesanyámnak, ő
                            gondolkozva emlékezett vissza a Rontóra, már a nevét is elfelejtette, s
                            mikor dicsekedtem, milyen jó volt ott feküdni s aludni a kutya hasán,
                            undorral hessentett: “Ó, menj már, hallani se jó, úgy utálom a kutyát.” </p>
					<p>Bizonyos, hogy nem volt kellő felügyelet rám. Persze, éppen abban az
                            időben, mikor a munkások ott voltak, a legtöbb dolog volt a konyhában, a
                            két asszony el volt foglalva, anyám s nagyanyám a tálalással, mert
                            Csécsén a munkások háznál kaptak kosztot, s pedig válogatottan jó
                            kosztot kellett kiadni. </p>
					<p>Különös, alig van téli emlékem. Biztos, hogy télen az volt a
                            gyereknevelés, hogy nem engedtek ki bennünket a házból. Talán azért is
                            imádom maig a nyarat, mert oly nagy örömöket hozott: emberhúst,
                            emberszagot, ami a virágnál erősebb ingereket ad. </p>
					<p>Véghetetlen sok érzés fűződik ahhoz, hogy ott engem mennyire ünnepeltek.
                            Ha egy új ruhát adtak rám, megfogdosták a lányok, tapogatták, s engem is
                            benne, hogy az milyen szép, milyen gyönyörű, ilyen gyönyörű ruhája a
                            faluban senkinek sincs, csapkodták a kezüket és sikoltoztak a
                            kacagástól, ahogy mutogattam magam, csipogás, ölbe kaptak,
                            összecsókoltak, és futottak velem ész nélkül, s én kéjesen szédültem a
                            karjukon. Szép nagylányok a mellükre állítottak mezítlábacskámmal s úgy
                            futkároztak velem fogócskát, magasan voltam mint az eresz és büszkén
                            felemeltem a kantus alját, nézzék meg belül is milyen szép. </p>
					<p>Kéjenc és buja zsarnokot neveltek ki belőlem, de az az érzésem, paraszt
                            voltam. Hozzájuk vonzódtam, s nem az édesanyám-félékhez. A házban mindig
                            szelídnek és csöndesnek és hallgatagnak kellett lenni: mennyivel jobb
                            volt kint a tüdőtágító ordítás, hajkurászás. Különben is édesapám kint
                            volt, odatartozott a világhoz, szinte idegen dolog volt, hogy bejöjjön a
                            házba. Megette az ételt s ment. Nem tudok róla, hogy feltűnt volna
                            nekem, hogy ő a lakásban tartózkodott, ahogy édesanyámat nem látom a
                            házon kívül: a kötője alá tette két kis fázós kezét, s úgy nézett körül
                            - ennyi képem van róla az eresz alatt... S én még ekkor nem akartam
                            hozzá tartozni. Én, az apám után futottam, de csak messziről, mert nem
                            volt tanácsos közel lenni hozzá. Én magam akartam édesapám lenni: szinte
                            kisajátítottam az ő hatalmi körét a magam javára. </p>
					<p>A legjobb úton voltam, hogyparasztgazda nőjön belőlem. Már négyéves
                            koromban beidegzettem a parancsolgatást, a kíméletlenséget, a
                            nyerseséget. Azért vagyok én olyan boldog Csécsén ma is, már a
                            gyermekkor emlékeiben, mert a korlátlan bőségek hőse vagyok ott.
                            Mindenkinél erősebb, mindenkinél vitézebb: a legöregebb embert is úgy
                            rángatom, ahogy nekem tetszik - ha hagyja. S hagyja: “komisz kis köjök”
                            - mondták, de nevettek. </p>
					<p>Pistát észre sem vették, Pista nem is volt. Ott senki sem törődött mással
                            csak velem. S még azt mondták, milyen vékonyka, milyen gyengécske,
                            milyen szerény vagyok... Ők nem tudták, micsoda erős és komisz kölyök
                            voltam, belül. </p>
					<p>De ez az én hatalmi állapotom nem volt egyéb, csak az elkényeztetett
                            parasztgyerek túlzása és önzése. Nem volt ez magasabb igényű, hogy úgy
                            mondjam feudális tartalmú. Azokat a munkásokat én egyáltalán nem éreztem
                            rangban magam alatt állóknak, tökéletesen egy nívón voltam lélekben
                            velük, éppen úgy, mint a nagybátyáimmal, a rokonaimmal, s semmi
                            sejtelmem nem volt, hogy nekem társadalmi jogom van velük rendelkezni.
                            Ugyanis az édesapámban nem volt meg ez a jogi elszakadás a régi
                            társaktól, cimboráktól és ismerősöktől. Ő egyenrangúnak tekintette magát
                            a szegényemberekkel, csak ő már nem kiszakadt, csupán eltávolodott
                            tőlük. Azért nem lett más, ha most már több földje van is, és ha
                            mindennap kávézik is. Azok is csak úgy tegezték és vitatkoztak vele,
                            mint azelőtt. Édesapámban különös módon megvolt az emberi együttérzés
                            mindenféle rangú emberrel, míg csak meg nem éreztették vele, hogy
                            hátrább az agarakkal. Ő ezt soha senkivel nem tette meg, hacsak nem
                            morális szempontból, például részeget nem tűrt, a rongyosok
                            okvetetlenkedő komázását nem viselte el. </p>
					<p>Hogy nem tévedek saját magamra nézve, azzal bizonyítom, hogy a csécsi
                            idők utáni korokban egészen másnemű viszonyba kerültem az emberekkel,
                            főleg a faluval s a szegénységgel: de soha, mikor felnőtt korban közéjük
                            kerültem, mint vendég, mint népköltési gyűjtő, soha undort, idegenséget
                            és megvetést nem éreztem. Ellenkezőleg, az első percben a hároméveskori
                            együvétartozást találtam meg, azzal a fölénnyel, amit akkor éreztem, a
                            szabadsággal felruházott gyermek minden szabadját. </p>
					<p>S ez nagyon érdekes azért, mert még ebben a korban édesanyám nem tudott
                            megmenteni ettől az “alacsony” érintkezéstől. Ő is “szerette a népet”,
                            mint paplány, elvi álláspontja volt, hogy “a néphez jónak, jóságosnak”
                            kell lenni, de személyes érintkezésben még kislánykori emlékeiben is ott
                            van a félős távolság. “A bírónak, Tihor Mátyásnak volt egy világszép
                            kislánya, Tihor Erzsuska. Mert Jándon a paplányok azt csepegtették
                            belém, hogy azok parasztok, mikor hazamentem Beregújfaluba, bizony nem
                            mentem én utána. - Te tán nem is köszönsz Erzsuskának - mondta
                            édesanyám -, eredj csókold meg! Hát én olyan fanyalogva mentem. Ezt
                            mindig szégyelltem.” </p>
					<p>De már a négyéveskori emlékeiben is egészen más álomemlékei vannak: “Még
                            arra is emlékszem - mondja a jegyzet szerint szóról szóra -, hogy a
                            szomszédban lakott egy úri család, és Erzsike volt a lányuk... a
                            templomnál volt egy nagy árok s azon deszkapalló, és mindig olyan
                            reszketve mentem át, Erzsike pedig futkosott és integetett, hogy
                            belelök... Fonni mentünk egymáshoz, vesszőre kötöttünk csepűt, s vessző
                            volt az orsó... Ott a legények úgy játszottak, hogy egy sor legény körbe
                            állt, másik sor a vállára s még harmadik sor is...” </p>
					<p>Számára a falu népe már négyéves korában látványosság volt csupán - nekem
                            valóság. Ő lányos ösztönnel legelső három-négyéves korában úri
                            kislányokra emlékszik, aki úrilány létére nála is közönségesebb és
                            parasztosabb volt - én érzem, hogy elborított a falu, benne lüktettem s
                            vele fejlődtem. Ebben az időben még az apai hatás teljes mértékben
                            kiegyensúlyozta az anyait. Édesanyám legelső emlékeiben már arra a
                            magasztos és uralkodva elzárkózó életre készítette elő magát, amire
                            később is olyan nagy hajlama lett volna: az én gyermeki indulásom egy
                            zsarnok parasztgazdának az előiskolája lehetett volna. Azokon taposni,
                            akik egy sárban, egy szagban együtt élnek az emberrel. Hiába keresem,
                            nem lelek semmi emelkedett, eltávolodott, úri érzést, még ott sem, ahol
                            a legnagyobb ünneplésben voltam. </p>
					<p>Vendégekkel volt teli a ház, úri vendégek voltak, s én türelmetlen
                            voltam, hogy kimehessek már, megmutatni magamat: kifelé sóvárogtam az
                            udvarra, mint a kiskutya, aki udvari állat s nem szobai, s szűkölve
                            vágyik ki a becézés elől az ugatós szabadba. A fejemen kis katonacsákó
                            volt, piros volt és fényes aranypapirosos. A kantusomat pedig átkötötte
                            édesanyám szíjacskával s azon csillogó veretes kis vásári olcsó kard
                            lógott. Édesapám kiáltotta: “Katona lesz a fiamból.” Édesanyám boldogan
                            akarta leszerelni hősködésemet, ahogy csápoltam a kis karddal, majd
                            kivertem a szemét. Szóval, körülöttem forgott a világ. </p>
					<p>De csak akkor kezdődött az igazi, mikor végre kint voltam az udvaron és
                            kitehettem magam a rám ragyogó szemek örömének. Tömeg volt ott,
                            kiabáltak, tapsoltak, éljent mondtak, Pistát ölben vitte édesanyám, én
                            vezettem, kivont karddal, míg fel nem kapott egy aratólány, de én úgy
                            rúgtam, vágtam a sarkantyús kis csizmámmal, mindenki nagy mulatságára és
                            elismerésére. </p>
					<p>A malomba vittek, tálán akkor mutatta be édesapám a rokonoknak, ismerős
                            uraknak, anyám barátnőinek a malmot. </p>
					<p>Ez már nem volt parasztünnep. Gazdaember nem tart alapkőletételt, nem
                            ünnepli meg a munka kezdetét. Ez a malomünneplés teljesen kiütött a falu
                            szokásaiból. Nekem emlékezetes volt, mert alighanem ez volt az a nap,
                            amit dicsőségem csúcsának tekintettem. Középre állítottak és úgy
                            kardosan, csákósan verset szavaltattak velem és én szinte hallom kis
                            sejpes hangomat, ahogy büszkén kiabáltam: </p>
					<p>Kis katona vagyok én </p>
					<p> honvéd a nevem </p>
					<p> van kis kardom aranyos </p>
					<p> van kis puskám szuronyos </p>
					<p> bátran viselem </p>
					<p>És a kis kardot kihúztam s megvillogtattam, és ennek még az öreg emberek
                            is hallatlanul tudtak örülni. A magyar falu militarista érzelmű.</p>
					<p>- Még csak négyéves - mondták - a puja, és mán ilyeneket tud. </p>
					<p>Az egészben az a fontos, hogy én éreztem, hogy valami rendkívüli vagyok.
                            Nem azt éreztem, hogy más vagyok, mint a többi gyerek s a többi nép,
                            csak azt, hogy én nagyobb, kiválóbb s elsőbb vagyok mindenkinél. A falu
                            szelleme szerint valónak s elsőnek hittem magam. </p>
					<p>Mindig csodálkozunk rajta, hogy miképpen tud megmaradni a falu ugyanabban
                            az állapotban, amiben annyi századon át élt. De hiszen ez valami nagyon
                            kényelmes és megnyugtató dolog, hogy gondolkozás nélkül lehet úgy
                            maradni. A falu népének nincs szüksége gondolkodásra. Nem kell neki
                            semmin sem törni a fejét: azt kell tudni, amit mindenki tud. Ha ezt
                            tudja, akkor már meg is van mentve az élete. Még azon se kell törni a
                            fejét, hogy mikor szántson, vessen: mindenki egyszerre kezdi s hagyja.
                            Se elsietni nem lehet, se elkésni. A világon minden munkát egy ütemben
                            kell végezni. De a szellemi életben is ez a megnyugtató, elringató
                            közös, szinte álomszerű nyugalom. Mindenki ugyanazokat a közmondásokat
                            tudja az időjárásról, a gazdaság dolgairól, a házasságról, a
                            gyereknevelésről, s politikáig pontosan egyet tudnak, mondanak és
                            tesznek. Még az is régen és végzetesen van megszabva, hogy kik a
                            kormánypártiak és kik az ellenzékiek. Akinek ellenzéken kell lennie, az
                            nem mehet be a húsosfazékpártba, vagy kinézik, nem oda való. S fordítva,
                            a kormánypárt szavazói nem maradhatnak ki, de ha az történik, annak
                            rettenetes nagy okai vannak, olyan nagyok, hogy nem maradhatnak bent a
                            kormánypártban. </p>
					<p>Én itt, Csécsén, négyéves koromban ellenzéki vezérembrió voltam. Ha semmi
                            nem változik, ha életem simán és zökkenő nélkül fejlődik, nekem ott
                            kellett maradnom a szegények élén, mert Nyilasék engem soha be nem
                            vettek volna rangbelinek, s az az egész szilárd szavazótábor, mely
                            körülöttük állott, mint a szikla, engem be nem fogad. Nekem ott volt a
                            helyem, ahol voltam: nekem mindent jobban kellett tudnom, hogy a rám
                            csodáló szegény tömeget méltóan képviseljem. </p>
					<p>Édesanyám azon a malombeli lakodalmon lett rosszul. </p>
					<p>- Mi van evvel az Erzsivel? - kérdezte édesapám. </p>
					<p>- Hallgass - intette meg édesnagyanyám -, itt van az ideje. </p>
					<p>- No, hékám - kacagott fel édesapám -, kettőbe hasadsz megint? </p>
					<p>Édesanyámnak pár nap múlva megszületett a harmadik fia, Bálint Dezső
                            nevű, 1883. május 22-én. </p>
					<p>Elcsodálkoztam. Most már nemcsak Pista, hanem Bálint is? </p>
					<p>Mikor a bölcsőben volt, félve néztem meg, mint egy patkányt. De gyerek
                            formája volt, már megvolt mind az öt ujja. </p>
				</div>
				<div type="chapter">
					<head>
                            A TÜZESGÉP
                        </head>
					<p>Apám szuggesztív egyénisége ma is itt él bennem. Csécsi boldog
                            gyermekségemet három hatalmas emberi lény között töltöttem: Apám, anyám,
                            nagyanyám. A három közül apám volt az idegen. </p>
					<p>Ő volt az, aki mindenen uralkodott, de sohase volt jelen. És mégis, bár
                            egészen anyám s nagyanyám levegőjében lélegzettem, mert a kisöcséim
                            alig számítottak, ők csak egy kevés akadályt jelentettek hatalmi köröm
                            kiélésében - mégis apám uralkodott felettem, s csak az ő íze szerint
                            kívántam cselekedni, s csak feléje sugárzott a szemem és a vágyam. </p>
					<p>Úgygondolom, az apám híre eljutott a tügyi rokonokhoz, másképp nem tudom
                            megmagyarázni, hogy ebben az időben meglátogatott bennünket
                            édesanyámnak két atyafia. </p>
					<p>Nagyon nagy esemény volt. El se lehet mondani, milyen nagy. Fekete
                            gubában jöttek. </p>
					<p>Csécsén, mint az egész Tiszaháton, kurta kis fehér szőrguba volt a
                            vasárnapi viselet. Ez nagyon olcsó ruhadarab volt. Nem hiszem, hogy
                            tíz-húsz forintnál többet kellett adni egyért. Még a kiállításkor
                            viselték, engem Papp György bátyám fehér gubában kísért el, mint
                            legátust, gyalog Milotáig. Azon a hosszú emberen mulatságos volt a kis
                            fehér guba, ami csak a derekáig ért. Hosszú ember, kurta ember, egyforma
                            nagyra szabott gubát viselt. Szegény vidék volt ez, olyanok, mint a
                            Tisza túlsó partján, Beregben a ruténok meg a románok. Meghatottan
                            láttam a [...] Ruszinszkó asszonyairól szóló felvételeken, hogy ők ma is
                            fehér gubában járnak. A házak is nagyobbrészt olyan túlságosan
                            nagyszalmatetős kis házacskák voltak, de már nem fából építették őket,
                            mert erdő már nem volt ebben az időben. A fafaragás meg Erdélyhez
                            hasonlított, minthogy oda is számítottak hivatalosan századokon
                            keresztül. Még Gyulai Pál azt kérdezte tőlem: </p>
					<p>- Hova való, uram? Erdélyi? </p>
					<p>- Nem - mondom -, tiszaháti vagyok. Szatmár. </p>
					<p>- Nohát... Nem Partium? </p>
					<p>Mi már azonban nem tudtunk a Partiumkorról, magyarok voltunk, sőt Erdősi
                            Sylvester óta mi adtuk a magyar nyelv gerincét s színét az irodalomnak.
                            Az iskolában a mi nyelvünket tanulták meg a más dialektust beszélők. S
                            erre igen büszkék voltunk mi Szatmár megyeiek. Rákosi Jenő, mikor első
                            írásomat elvittem hozzá, nagyon dicsérte a nyelvét: </p>
					<p>- Hova való, barátom? Szépen ír magyarul! </p>
					<p>- Oda, ahol legtisztábban beszéli a nép a magyar nyelvet. </p>
					<p>Felragyog a szeme, s felkiált az öregúr: </p>
					<p>- Somogyba? </p>
					<p>Minden magyar író a saját szülőföldje nyelvét tartja a legszebbnek, ami
                            különben összefüggésben van a magyar nemzeti önérzettel. A falu
                            törvényében az objektív ítéletnek éppen úgy nincs helye, mint a
                            Bibliában. A falu a nemzet, a falu az Isten kiválasztott népe. A falu
                            annyira ránehezedik a benne lakó egyénekre, hogy a falu lelke tökéletes
                            önzőkörkörös a legszélsőségesebb határig. </p>
					<p>A faluban aztán csak egy család van, mely tökéletes: a mienk. Ahhoz
                            hasonló még a faluban sincs több. </p>
					<p>Most aztán, ha két falubeli rokon összekerül, abból irtóztató nagy örömök
                            és rettenetes nagy összetűzések kerekednek. Itt is, megjött a két sógor,
                            Pallagi sógor meg Hallgató sógor. </p>
					<p>Pallagi sógor, az édesanyám apja egy fiútestvérének a gyereke volt,
                            fekete sovány ember, hallgatag és gyanakodó. Hallgató sógor meg a
                            Pallagi sógor egyetlen lánytestvérének az ura, vörös, vörhenyegesen
                            szőke, nagy bajuszú, vidám, sokat locsogó és áradozó. Mind a ketten
                            Pthrügyön élnek, valami nagygazdák lehetnek, mert csak úgy árad belőlük
                            a gazdagság bűze. </p>
					<p>- Hüj sógor, huj sógor… - harsogott a Hallgató sógor hangja - minek
                            maradsz itt ebbe a ficfás faluba. Asse tuggyák itt, mi az igazi. Itt
                            ficfán terem az alma. </p>
					<p>Pedig ebben nagyon tévedtek a sógorok, mert Csécsén híres alma terem ma
                            is, meg szilva, dió, éppen ebben az időben járkált édesapám Szegedre a
                            “lábbón”, tutajon. </p>
					<p>- Hőj, nálunk milyen fődek vannak, mint az acél; olyan kövér, mint a
                            zsír; olyan cukorrépa terem ott, hogy a szerencsi gyárat is azér
                            építették oda nekünk... </p>
					<p>Hát édesapámnak nem volt soha dicsekvő természete, ő mással nem szokott
                            hencegni, csak avval, ha valakit saját kezűleg kifizetett. Csak
                            hallgatta a nagy biztatásokat. </p>
					<p>- Gyertek oda sógor, ott nincs is más, ott mindenki Pallagi meg Zsindely.
                            Mi vagyunk az urak. Ha egy ilyen ember odagyün, hüj, akkor lesz ám
                            istenigazába... Vedd meg azt a tüzesgépet, gyere hozzánk, tied az egész
                            határ... Nem ilyen kis tenyeremnyi határok vannak ám arra, hanem
                            akkorák, hogy emberfia be se járja minden zugát egy emberőtő alatt. </p>
					<p>Hallgatta azt minden. </p>
					<p>- Meg a Tisza? Ez is Tisza? Hász ez elvisz benneteket. Mitülünk annyira
                            van a Tisza, hőj, hőj, egész Tiszadobnál, soha minket semmi veszedelem
                            nem fenyeget... No, mi lesz avval a tüzesgéppel? Aratásra állítsd be
                            mihozzánk. </p>
					<p>Két napig maradtak a sógorok, addig megetették a lovakat s
                            visszaszekereztek a százforintos fekete fürtös gubákkal, meg a pompás jó
                            tüzes lovakkal, amilyen Csécsén nem volt senkinek. </p>
					<p>Közben bejárták a határt, megnéztek mindent, s nem tetszett nekiek semmi.
                            Aztán az asszonyok elbeszélték a család történetét. Soha nem találkoztak
                            Pallagiakkal, csak nagyanyám egyszer vizitába volt, Beregből, szekéren
                            Pthrügyön, hát így ismerték egymást. </p>
					<p>Laci írja, hogy sógor, leltem egy tüzesgépet, egészen jó gép... </p>
					<p>Hát a tügyi sógorokkal sokat tanácskoztak ezen a vásárláson. A
                            tüzesgépen. </p>
					<p>Nagyon jónak találták a sógorok, mert a tüzesgép csak úgy önti a búzát.
                            Csak tudjátok hova tenni. Nyóc forint egy mázsa búza, és egy tüzesgéppel
                            meg lehet keresni egy nyáron ezer forintot... Ezer forint! Két esztendő
                            alatt kifizeti magát az egész gép, s azután már csak tartani kell a
                            zsákot... </p>
					<p>Még ebben az időben egy-egy határon alig volt egy-egy gőzcséplőgép.
                            Roppant nagy divat lett erről beszélni. </p>
					<p>Az édesapám életében viszont ez volt a természetes fejlődés. </p>
					<p>A falu életéből kiszakadt már a házasságával, még sokkal jobban a
                            malomvásárlással. Már falun kívüli élet volt az élete. Míg a Nyilas
                            István özvegye az új urával a legnagyobb csöndben és nyugalomban
                            folytatta a gazdálkodást, addig szemben, ebben a kis házban, örök
                            felfordulás, csodálatos pezsgés és örök vásárlás folyt. A legnagyobb
                            gazdák nem gondoltak arra, hogyha eladó lett egy földdarab, megvegyenek
                            csak egy vékásat is, addig ez a különös ember egyik földet a másik után
                            vette. </p>
					<p>Csak egyetlenegy vásárló gazda volt még rajta kívül, a Szabó Kati ura.
                            Kis Lajos. Bizonyos, hogy a verseny miatt. A Szabó Kati urának meg
                            kellett mutatnia, hogy mindig tud annyit, mint a versenytársa... </p>
					<p>Viszont bizonyos, hogy a Kis Lajosék kapaszkodása az apámra még nagyobb s
                            ösztökélőbb hatással volt. Már ott tartott, hogy ki kellett lendülnie a
                            falu határaiból. </p>
					<p>Ahogy ezt a magyar életet egyre tovább nézem és figyelem, először is
                            konstatálom, hogy mindenki egész társadalmi réteget jelképez. Ha pedig
                            az emberek életét kutatom, kénytelen vagyok elismerni, hogy az emberek
                            élete igen egyszerű gazdasági okok miatt, rendkívül labilis alapokon
                            áll. Senkinek sincs biztosítva a holnapja. Anyagilag nincs biztosítva.
                            Csupán két nagy tőke van, mely meglehetősen nyugalmas életmódot ad
                            azoknak, akik rajta élődnek, egyik a Föld, a másik az Állam. </p>
					<p>De a föld is csak akkor s csak annak, aki aláveti magát a falu
                            törvényeinek. Azt is lehetne mondani, hogy akinek ezek a falutörvények
                            eléggé összetörték a gerincét, az aztán holtáig eltengődhetik a
                            meghagyott s megszabott keretek között. </p>
					<p>Édesapám családi körülményei miatt egyéniséggé fejlődött, s olyan útra
                            lépett, amit csak erős egyéniség járhat meg: de végzetszerűen sodródott
                            tovább ezen az úton, mely szédületes szakadékokon vezetett. </p>
					<p>Könnyű volna vállalkozni erre is, arra is, ha az ember bírna azzal a
                            képességgel, hogy mindent előre lásson. Mivel azonban ezzel nem bír,
                            tehát megelégszik minden vállalkozó azzal, hogy csak a kedvező
                            lehetőségekkel biztatja magát. Már a falutörvény is abból alakult ki,
                            hogya kollektív gondolkozás kiszámította s eltüntette a nagy
                            eltéréseket: a mezőgazdát az időjárás viszontagságai rendkívüli és
                            kiszámíthatatlan módon sújtják. A falutörvény úgy van megállapítva,
                            hogy mindig bele van kalkulálva a hét szűk esztendő is. Ezt jelenti az,
                            hogy soha nem szabad a falu tagjainak túllépni a közösség által
                            megszabott kereten, se ételben, se italban, se életmódban, sem
                            szenvedélyekben. Valahogy titkos vezérgondolat uralkodik az embereken,
                            ami oly számtalan generáció tapasztalatából fonódott, s ez jelenti, hogy
                            aki csak egy parányit is eltér a megszokottól, és önállósítja magát,
                            azzal szemben rögtön óvatosnak és gyanakodónak kell lenni. </p>
					<p>Ugyanez van az államnál. Az állam nem foglalkozik nyerészkedéssel,
                            ennélfogva azoknak, akik az ő funkcióit el akarják végezni, nem nyújthat
                            egy fillérrel sem többet, mint amennyit az előre megszabott költségvetés
                            engedélyez. Le kell tehát szerelni minden váratlan és reményfeletti
                            lehetőséget annak, aki az állam szolgálatába áll, éppen úgy, mint annak,
                            aki meg akar maradni a falu keretében. Annál inkább hasonlít a két
                            szervezet belső lelke egymáshoz, mert hiszen az Állam a Falura van
                            építve elsősorban. Legalábbis nálunk magyarföldön. </p>
					<p>És mégis ily szigorú körülmények között, látjuk, hogy a falu évszázadok,
                            sőt évezredek óta áll, s mindig tele van emberekkel, férfiakkal,
                            asszonyokkal, gyerekekkel és mindig többen laknak benne, mint amennyit
                            látszólag el bír tartani. S az Állam soha nem szűkölködik hivatalnokban,
                            akik családot alapíthatnak a szerény fizetésre és ellátásra, mely nekik
                            kijut. </p>
					<p>Mind a két közösségnek ugyanaz az egy titka van: az állandóság, a
                            biztosítottság s a halálig való eltartás. </p>
					<p>A falu mindig eltartja a maga lakosait, s valamennyit ugyanabban az
                            életkeretben, amelyben a világra hozta őket. Óriási nagy dolog az, hogy
                            a napszámos nyugodtan élhet haláláig, soha egyetlen szabad fillére
                            sincs, mégis tökéletesen megnyugodva alhatik éjszaka, s ugyanígy a
                            földtulajdonosoknak minden kategóriája. Szenvedni kell, koplalni kell, a
                            képzelőerőt ki kell kapcsolni, a vállalkozóképességet ki kell irtani,
                            minden egyéniségről le kell mondani - de akkor azt a létminimumot, amit
                            a kategória előír, mindenki meg fogja kapni. A falu törvénye még
                            kegyetlenebb, mint az Államé, mert itt van előléptetési lehetőség, ami a
                            mozdulatlan falun nincs, s a legkisebb változás is éppen az
                            életstandardban a legsúlyosabb bonyodalmakat okozhatja.</p>
					<p>De hiszen éppen erről van szó: ez a fiatal legény, első tettével
                            szembehelyezkedett, mint egyéniség, a falu gondolkodásmódjával, s
                            fokról fokra egyre jobban beleszédülve a vállalkozásba, már ott tart,
                            hogy olyan üzletbe kezd, amely nemcsak hogy messze túlhaladja a kis falu
                            méreteit, de annyira újság, hogy még ítéletet sem formálhat a falu népe. </p>
					<p>Mert hogy megvette a malmot, ilyet már hallottunk. Eddig is falubeli
                            gazdáké volt, igaz, nem egyé, hanem háromé. </p>
					<p>Malmot vett? elég botrány. Földeket vesz? miből? Házakat a faluban? mi
                            célra? </p>
					<p>A falu törvényében, a dzsungel törvényében, benne van, hogy senkinek sem
                            dukál semmi, amit ő maga fizikailag felhasználni már nem tud. Három-négy
                            ház egy ilyen kis faluban egy embernek? Itt nem foglalkozik senki
                            lakáskiadással, itt mindenkinek megvan a maga háza... S ezer forint
                            adósság?... Édesanyám maga mondja, hogy nem volt több adósságuk ezer
                            forintnál... Igaz, hogymikor ezt mondta, akkor már ő hozzá volt szokva a
                            nagy összegekhez, de adatai általában az igazság erejével bírnak.
                            Lényeges eltérést nem találok. </p>
					<p>S ráadásul édesapám soha vagyongyűjtő nem volt. A pénzt soha nem becsülte
                            meg, akár volt, akár nem volt. Ellenben virtuskodó ember volt. Állandóan
                            valami versenyben élt, ha mással nem, önmagával: mindig meg akarta
                            tromfolni a világot. Mikor már hat fia volt, maga mellé vett bennünket,
                            s úgy ment végig velünk Sárospatak főutcáján, hogy elfogtuk az utcát
                            keresztbe: no, kinek van hat ilyen fia? Ha az iskolában nem volt jó
                            bizonyítványom, felhúzta a szemöldökét s rám csudálkozott: “Minek hagyod
                            magad ilyen senkiktől leveretni?” S mikor hatvankilenc éves korában
                            kitört a Károlyi-forradalom, azt mondta: “Énnye fiam, mért nem veszed
                            kezedbe ezt a kis országot?” </p>
					<p>Realitás nélküli ember, aki mindent a fantáziára épít, rendkívül gyorsan
                            halad felfelé a vállalataiban. Ennél már csak nem kell rohamosabb
                            szökellés fölfelé. Öt év alatt az öt holdból negyvenet vagy ötvenet
                            csinált; négy ház a faluban, vízimalom, ezer pengő adósság. </p>
					<p>Már igazán semmi se volt hátra, csak az a tüzesgép. </p>
					<p>Ezt is valósággal maga provokálta ki a sorstól. A sógorát kilódítja a
                            paraszt életből, s az öt év múlva már mint okleveles gépész komendálja
                            neki a nagy tippet, hogy venni kell egy ócska lokomotívot, azt vele kell
                            kireparáltatni, venni hozzá adósságra egy új cséplőgépet s felvállalni
                            az egész Alföldet. </p>
					<p>Honnan van joga erre egy csécsi pici kis gazdának? </p>
					<p>Az embernek megáll az esze. Ha itt minden sikerül, akkor ez újabb öt
                            esztendő múlva ötezer holdat fog vásárolni. Sajnos... a falu nem hiába
                            hallgatott, morgott, gyanakodott és várta a fordulatot... </p>
					<p>Negyven évvel később, visszaemlékezve ezekre a napokra, összeültem
                            egyszer s kikérdeztem édesanyámat, ceruzával a kezemben jegyeztem, a
                            jegyzetek itt vannak előttem: mi volt az a sok tinó, az a sok alma, az a
                            sok földvásár, az a tüzesgép? </p>
					<p> - Apádnak akkor úgy ment a dolga, hogy azt el se lehet mondani. Minden
                            arannyá vált a kezében. Mindent összevásárolt Csécsén, amit lehetett.
                            Megvette a Kis Ferenc és a Kis János házát, telkét. A Kis Ferenc háza
                            ott volt szemben Nyilas Kálmánékkal, a Kis Jánosé egy telekkel odább.
                            Édesanyámnak volt tizenhat hold földje, ahhoz vett két holdat, lett
                            tizennyolc. Neki volt négy köblöse, a többit az anyjának hagyta, meg a
                            mostohaapjának, hogy külön meg tudjanak élni. Így volt huszonkét hold,
                            ehhez még annyit összeszedett abban az időben, hogy valami ötven holdja
                            volt már. Adósok maradtunk valami ezer forinttal. Erre kiadta az összes
                            földet Bogárnak, a kocsmárosnak. A vízi malmot úgy vette, hogy az első
                            részét Győritől, azután mind a három részt megvette, a mienk lett. De a
                            malmot is kiadta bérbe. Bogár tartozott adni pénzen kívül tíz köböl
                            búzát, disznót, a malom pedig részt fizetett, nem is tudtuk hova rakni a
                            sok életet. Ha összedugja a kezét, jobban megél, mintha bármibe
                            kezd.</p>
					<p>Igen ám, de mikor Szegedről hazajött, úgy könyörögtem neki, hogy elég
                            már, ne harcoljon többet, nyugodjon meg.</p>
					<p>Nem lehetett vele bírni. Egyre nagyobb vállalatokba fogott. Szegedről
                            azzal jött haza, hogy nem ér semmit ez a kis élet, venni kell egy
                            tüzesgépet, és azzal le kell menni az Alföldre és részibe csépelni. </p>
					<p>Laci már akkor kitanult. Előbb Debrecenbe volt kovácsnál, ott
                            felszabadult, és el akarta venni az özvegy kovácsnét, a két gyerekével.
                            Apád utánament, elszakította őket egymástól, s felvitte Lacit Pestre,
                            hogy ne maradjon falusi kovács. Ő maga is ott töltött két hónapot és
                            dolgozott valahol fatelepen. Azt is meg akarta tanulni. </p>
					<p>Mikor télen hazajött, eccer csak jön Lacitól egy levél, hogy van ott egy
                            tüzesgép, így hívták a lokomobilos cséplőgépet. Azt ócskán meg lehet
                            venni pár fillérért, ő kijavítja, s olyan lesz, mint az új. Hogy
                            imádkoztunk neki, ne tegye. Még édesanyám is könyörgött, hogy Laci még
                            fiatal ahhoz. </p>
					<p>Akkor el is múlt egy esztendőre, mert apád éppen minden pénzét befektette
                            a földekbe, s adóssága is volt s abban az időben nem lehetett pénzt
                            olyan könnyen kapni, úgyhogy mi meg is nyugodtunk és éltünk szépen és
                            boldogan. </p>
					<p>Inkább Józsit rendezte el, mert Józsi ebben az időben Szatmáron volt, ott
                            tanult ki, de nagyon sokat kellett neki koplalni. Éhezett, cipőket
                            hordott falukra eladni a sváboknak. Apád érte ment, hazahozta, a szegény
                            fiú le volt soványodva, egész tönkrement. Otthon tartotta, befogta a
                            gazdaságba, itt rendbejött, és akkor elküldte vándorolni. No, Józsi el
                            is vándorolt egész Beregszászig, ott állapodott meg. Ott is valami
                            asszonyhistóriája volt. </p>
					<p>1884 őszén hazajött Laci. Már látta, hogy levélben nem tudja a tüzesgépet
                            apádra ráveszíteni, hát élőszóval lelkesítette fel, hogy legjobb a gépet
                            ócskán venni, kijavítani, ő már gépészkovács. </p>
					<p>Tele voltak tervezgetéssel, mi csak féltünk, mi lesz ebből. Már három
                            gyerek volt. Apád meg akarta nyerni a várat. Belement. Akkor télen meg
                            is vettek valami régifajta nagy gépet s Laci hozzáfogott kireparálni. De
                            akkor jött a másik baj, mikor már a gép a nyakunkon volt. Akkor télen
                            nagyon jól ment a malom, annyi őrleni való volt, hogy apád nem engedte,
                            hogy kihúzzák a vízből s ott fagyott. Télen meg a gép után járt, Pestre
                            ment, s ha mondták neki, hogy a malmot ki kellene vágni a jégből, csak
                            mérges volt, hogy messze van még a tavasz. No, aztán jött egy korai
                            olvadás, egyszer csak megindult az ár s elvitte és összetörte a
                            malmot... Ez borzasztó csapás volt, mert nagyon jól jövedelmezett, és
                            igazán áldás volt rajta... és sose lehetett többet megcsinálni... </p>
					<p>De apád ezen se búsult, azt mondta, adott már az Isten nagyobb malmot.
                            Laci a gépet elkészítette 1885 nyarára. Igen, de nem volt mindig úgy
                            pénz, ahogy kellett volna, s lassan haladtak, úgyhogy bizony azt hiszem,
                            el is késtek a szállítással. De azért egyszer csak vasútra került.
                            Vettek hozzá egy új cséplőgépet, garnitúrának hívták akkor, és az
                            egészet elszállították Túrkevibe... Csécsén még akkor sarlóval arattak,
                            cséppel verték ki, abban a kis határban nem volt szükség tüzesgépre. </p>
					<p>De mikor megvették a gépet, nyolc forint volt a búza ára, mikor meg
                            csépelni kezdtek vele, lement a búza öt forintra. Negyvenkét ember
                            kellett a géphez minden napra. Drága volt a napszám, olcsó volt a búza,
                            nem ért semmit a vállalat. </p>
					<p>Ott történt aztán, hogy felrobbant a gép. </p>
					<p>És elvitt mindent. </p>
					<p>Ez a gépfelrobbanás volt a nagy titok, ami fél életen át elkísért. Már
                            házas ember voltam, még mindig nyugtalanított és kínozott ez az emlék.
                            Mint egy sötét bűn a családon. </p>
					<p>Egyszer édesapámmal elmentem Budakalászra, ahol házat akart venni. Ez a
                            háborúban történt. Hosszú utat kellett megtennünk gyalog, s gyaloglás
                            közben az emberek szíve nagyon megnyílik. Sohasem tud olyan őszinte
                            lenni két ember egymáshoz, mintha órák hosszáig együtt mennek az
                            országút porában. Akkor sikerült édesapámmal elmondatni a túrkevi
                            robbanás történetét. </p>
					<p>- Hát fiam, az úgy vót, hogy megérkezett az állomásra az az istentelen
                            nagy gép. Hű, micsoda állat volt, csak néztem, mi lesz ebből, hé?
                            Tizenkét ökröt kellett belefogni. Vót szerződés, de az isten tudta,
                            milyen messze kell vinni, és eső jött rá, ott ért bennünket egy
                            kegyetlen zápor az úton, és ott olyan világ van, hogy megáll a víz, mint
                            a tekenőben. Mit csináljak, harminc ökröt kellett befogni, hogy valahogy
                            elvontassuk. A búza meg nem olyan volt, mint Csécsén. Csécsén
                            kigyomláltuk, ha egy szál gurdony volt a búzában, mert az aratóknak
                            szúrta a kezét, ha sarlózták. De itt akkora táblák voltak, hogy látni se
                            lehetett a végét. Ki győzte volna azt tisztítani. Olyan is volt a búza,
                            hogy néha egy kévében alig volt kalász. Azt a kemény gazt meg nem bírta
                            még a gép se. Megerőltette Laci a gépet, mondtam neki, tömjed... Ő meg
                            megparancsolta az etetőnek, hogy csak dugja bele... A gép dógozott, az
                            istenadta, de hiába. Nem volt semmi láttatja. Ott voltak azok a fekete
                            óriási emberek körülöttünk, azok is mérgesek voltak, hogy a nyakukba
                            szállott a sok szúrós por, fizetni kellett őket, nem ért semmit az egész
                            istenség... Akkor újra ránk jött az eső, két hétig mind csak esett.
                            Ahogy tisztult, újra nekiláttunk. Zsupsz, az istenit, eltörött egy
                            géprész... Laci ott mesterkedett vele, nem ment. Pestre kell vinni
                            megcsináltatni. Hát én mentem vele Pestre, Laci maradt a gépnél, mert
                            félt, hogy összetörik. Fiam, olyan emberek vannak ott, mint a pogányok.
                            Nagy istentelen fekete emberek. Én annyi voltam köztük, mint egy egér a
                            patkányok közt. </p>
					<p>Meghozom a tengelyt, megcsinálva, azok addig ott állottak és ették az én
                            kenyeremet. Laci beállítja a gépet, újra kezdenek dolgozni, eccer csak
                            megint reccs. Újra valami törés. </p>
					<p>Má szerettem volna otthagyni. Az emberek, meg kivált a gazdák ordítanak,
                            vasvillára kelnek, agyon akarnak bennünket verni. Itt egye meg az
                            egészet a póti fene. Mondom Lacinak: Te Laci, nem lehetne evvel a géppel
                            valamit csinálni?... Azt mondja, az csak egy pillanat... </p>
					<p>De újra kezdtük, újra nem ment. A gép minden percbe megszorult. Hát én
                            egy este azt mondom, nekem be kell menni a városba élelemért. Felültem a
                            szekérre, megvettem az ennivalót, kiküldtem, de nem mentem vissza, hanem
                            írtam Lacinak egy levelet, hogy csináljon valamit a géppel, robbantsa
                            fel. Már én meguntam az egészet. </p>
					<p>Ő meg ahelyett, hogy elégette volna a levelet, elvesztette. De a gép
                            felrobbant. Ő azt állította, hogy nem csinált vele semmit, felpukkant az
                            magától. Igen, de a levél a kezükbe került a betyár népnek és azok
                            halálra keresték Lacit. Szegény fiú vagy negyven kilométert szaladt
                            előlük. Ment osztán egyenesen Pestre, én meg haza, Csécsére. </p>
					<p> A folytatását édesanyám előadásából írom ki: </p>
					<p>“Egyszer egy este jött csengős szekéren két úr a kapura. Ők Turkevéből
                            jönnek. Hamar a tyúkpadra, hozzatok le egy pár csirkét, mondta
                            édesanyám. </p>
					<p>- Minket nem lehet megkenyerezni. Nem azért jöttünk, hogy jóllakjunk. Hol
                            a férje? </p>
					<p>S felolvasta a levelet, amiben az volt, Móricz Bálintot a csendőrök
                            elfogták, börtönben van. Megrémültünk. Se élők, se halottak nem voltunk.
                            Mondja édesanyám: </p>
					<p>- Hogy lehet ezen segíteni? </p>
					<p>- Fizessék ki a cséplőgép árát, háromezer forintot. </p>
					<p>Én nem tudom mit beszéltek egész éjjel, de én másnap velük mentem
                            Fehérgyarmatra, és másnap mindent lekötöttem, még a gyerekeket is.
                            Édesanyám is velem volt, ő is aláírt mindent. </p>
					<p>Mikor hazaérünk Gyarmatról, jön apád haza, jókedvűen, vidáman. </p>
					<p>Azt mondja édesanyám: </p>
					<p>- Te, ez most agyonüt. Mi most bajt csináltunk. </p>
					<p>Apád észreveszi, hogy nagyon le vagyunk törve, kérdi: </p>
					<p>- Mi bajuk anyám, hogy ilyen savanyúak? </p>
					<p>Hát úgy ment ki a házból, azt hittem, a kútba veti magát. Úgy jött
                            vissza, mint egy őrült.” </p>
				</div>
				<div type="chapter">
					<head>
                         ÜZLETI SORS
                        </head>
					<p>Szüleim sorsa e pillanatban harmadízben érintkezett a magyar glóbust
                            súroló világelemmel, a zsidósággal. </p>
					<p>Az elsőnek semmi jele, nyoma, híre, emléke nem maradt. Sohase hallottam,
                            s csak most a kikutatott s feltárt telekkönyvi kimutatásból értesülök
                            arról, hogy nagyanyám háza, az a bizonyos keleti pólus, Csécsén, őelőtte
                            Izrael Markovits és neje Katz Róza nevén állott. </p>
					<p>Valósággal megrémültem, mikor ezt az adatot láttam. A mohamedánizmus
                            politikájának alaptörvénye volt, hogy ahol a Mohamed zászlóját
                            leütötték, s ahol a müezzin egyszer kiáltotta, hogy La illah il Allah,
                            az a hely örökre mohamedán, s az egész mozlim emberiségnek kötelessége
                            azt a helyet most már örök időkig mohamedán őstulajdonnak tekinteni s
                            mint ilyet vére kiontásával is minden időkig megvédeni. Az egész
                            mohamedán előretörő áramlatnak meg kellett szűnni, hogy ezeket a
                            kötelezettségeket elfelejtsék úgy a hódítók, mint a hódítottak. </p>
					<p>Sohasem hallottam ezt a nevet, hogy Izrael Markovits és Katz Róza. Kik
                            lehettek? Kitől vették a telket, mióta volt az övék, mit csináltak s
                            mért adták el? Boltos-korcsmáros család lehetett. A hely a legkitűnőbben
                            alkalmas arra, hogy ott álljon a falu korcsmája s boltja. Önálló és
                            elkülönített fekvésével a legjobb lehetett egy zsidó családnak. A zsidók
                            mindig a főtér legalkalmasabb pontján vetették meg a lábukat, mert csak
                            annak volt üzleti-hely értéke. Már legelső pillanatban szinte
                            ösztönszerűen tapintottak rá, melyik ház alkalmas. Vajon nem azért adták
                            el ezt a telket, mert mégis faluvégi? Oly kicsiny a község, hogy a
                            távolság alig mérhető. És mégis a központ csak központ... Vagy talán
                            tönkrement ez a család? Az első honalapítók nem találták meg
                            számításukat a kis magyar telepen? Tovább kellett vándorolni? Nagyobb
                            faluba? városba? Gazdagabb talajra? Csécse népe nem fogyasztott semmit?
                            Még ebben az időben őstermelésben éltek, s minimális szükségletük volt,
                            amit falusi specerájban kerestek; inni pedig nem ittak, még húsz év
                            múlva is azzal dicsekedtek a csécsiek, hogy náluk ötven liter pálinka
                            egy egész esztendőben sem fogy el. </p>
					<p>Izrael Markovits nevének feltűnése csak annyit jelentett számomra, hogy
                            tehát már ebben az időben Csécsén is megjelentek a zsidók, s arra
                            gondoltam, hogy a zsidó sors nem tekintette-é mohamedán értelemben
                            hódításnak az első talpalatnyi helyet: ahol egy zsidó megvetette a
                            boltja első ágyát.</p>
					<p>A telket 1875-ben írták át Pallagi Józsefné Nyilas Katalin s négy
                            gyermeke, Erzsébet, László, József és Gyula nevére. A következő
                            tulajdonos-változás 1885-ben lép fel, mikor ezt az ötszáz négyszögöl
                            telek és ház jelzésű birtokot Csécse község vásárolta meg, s így
                            köztulajdonba került. Ekkor lett a ház községháza. Erre tehát én jól
                            emlékeztem, hogy mikor tizenkét-tizennégy év múlva ott jártam,
                            községháza volt a szülőházam, s fájt, hogy tele volt egérlyukakkal, s
                            hogy annyira elhanyagolt benyomást tett rám. </p>
					<p>Mindenesetre ez az első találkozás az üstökössel még simán folyt le, és
                            semmi következménye sem volt. </p>
					<p>A zsidóság valóban mint valami üstökös jelent meg a magyar élet felett.
                            1875-ben a jobbágykor múltának még csak huszonhét éve volt, s a
                            recepciónak csak nyolc éve. Már a zsidóságnak szabadon lehetett telkeket
                            venni s eladni, s nyugodtan vehettek ekét, boronát s igavonó állatokat,
                            s beleakaszthatták a földbe a sorsukat és életüket. </p>
					<p>A család második találkozása a zsidósággal éppen ezen a téren történt. Az
                            apám eltért a falu útjáról, és a földtúró foglalkozásból hirtelen szinte
                            kinőtt: nem volt ideje, nem fizette ki magát neki, a parasztnak, hogy
                            maga művelje a földjét, hanem kiadta a földjeit Bogárnak, a zsidó
                            kocsmárosnak, aki főleg természetbeli bért fizetett neki. </p>
					<p>Most itt egy-fejlődési-fokon találom a parasztot és a zsidót. A paraszt,
                            aki kiadja a földjét, s a zsidót, aki kiveszi. </p>
					<p>Micsoda fordított világ ez? </p>
					<p>A dolog a világon a legtermészetesebb dolog. A kapitalizmus megjelenik
                            Csécsén. A zsidó boltos kiszámítja, hogy földet megművelni nem nagy
                            dolog. Neki azért nem kell ostort venni a kezébe, nem kell elhanyagolni
                            a boltot, ő azokat a földeket igen olcsón meg tudja műveltetni, s ha
                            kifizeti a termés egy részét a tulajdonosnak, neki még mindig marad egy
                            kis különbözet, ami megéri azt a csekély fáradságot, hogy végiggondolja
                            az üzletet. A fejével kell csak dolgoznia, tervet csinálni,
                            végrehajtani, leszámolni. Ezt mind kényelmesen el tudja végezni a
                            boltban, ahol nem kell megerőltetni magát, s van elég ideje, amit avval
                            hasznosít, hogy a bérbe vett földeket s munkájukat megszervezi. Különös,
                            de a parasztban ugyanez a szükségszerű folyamat játszódott le. Mért adta
                            édesapám bérbe a földeket? Azért, hogy ne legyen annyira lefoglalva
                            fizikailag, hogy képes legyen fejmunkára fordítani energiájának
                            többletét. Már annyi minden volt a fejében, a malom és annak
                            rendbentartása, a vásárokon végrehajtott üzletei ökörtinó vásárlás s
                            annak újra eladása, sőt nagyobb kereskedelmi vállalkozások, mint a
                            gyümölcs szállítása a Tiszán, ami tökéletesen kereskedelmi s hosszabb
                            lejáratú munka volt, mert ő vonaton ment Szegedre, ahol bevárta, míg a
                            tutaj leérkezett. Evvel az úttal s várakozással nyilván többet keresett,
                            mintha ugyanazalatt ugarolt volna... Odaadta tehát a földeket Bogárnak,
                            aki még mindig jobban bent volt a faluban zsidó létére mint ő. </p>
					<p>Mert a kereskedelemben van valami megrészegítő. A különbözet, a vétel és
                            eladás közötti különbségnek minden szenvedélynél mámorítóbb hatása van.
                            Először is kiszámíthatatlan. Aztán a képzeletet óriási mértékben
                            izgatja, oly nagy kilengésekre van remény. S végül igen izgalmas és
                            kellemes testi-lelki mozgással van összekötve. </p>
					<p>A paraszt, aki elkezd kupeckedni, a legtöbb esetben elveszett a falu
                            számára. Még a falu szellemében gondolkozik. A paraszt mint kupec még
                            nem foglalkozik mással, csak ami a paraszt élet értékcikkének számít.
                            Állatokat vesz és elad, terményekre tér aztán át, a marha- és lókupecből
                            búzaügynök lesz valamilyen bevásárló cég részére. A gyümölcs, a
                            káposzta, hagyma, paprika s minden érték és időálló termény, mint a
                            takarmány is, alkalmas foglalkozás neki. De a parasztkereskedő bizonyos
                            cikkeket teljesen kizárt érdeklődéséből, a nyúlbőr, marhabőr, a csont és
                            rongy, aztán a speciális bolti áruk, a ruhanemű és a déligyümölcs,
                            fűszer, vas, ezek nem jutnak el a parasztkereskedelem körébe.
                            Édesapámnak, aki egész gulyát megvett, hogy jutott volna eszébe is, hogy
                            néhány mázsa cukrot vegyen s azt adja el. Sót igen. A só tudniillik,
                            főleg az állatok számára volt értékesítendő; Tiszaújlakon, a szomszéd
                            mezővárosban volt a sókamara s kockasót szoktak venni, ami kevés
                            óvatosság mellett eláll és eladható. Sót édesapám is vett, egész
                            tutajjal, s van egy emlék, hogy egy ízben dugáru volt, amit vett, s
                            éjjel feljelentette valaki a faluból az újlaki fináncoknak, de mire a
                            fináncok megjöttek, akkorára már őneki besúgták a veszedelmet, s a só
                            eltűnt. Csak egy vagy két kút aztán hosszú ideig ihatatlan volt. </p>
					<p>A kereskedelem csalásra és a törvények kijátszására vezeti az embereket.
                            A falu élete csak akkor állhat meg, ha az egész lakosságot át- meg
                            áthatja a bibliai becsületesség, s sem a tulajdonos, sem a munkás meg
                            nem csalja a munkát, mert itt a legkisebb csalás a termelvények kárára
                            megy. A kereskedelemben viszont szükségesnek látszik a bibliai csalás, a
                            Jákób szőrös keze és a tarka vesszők. Jákób az apját, aki vak, azzal
                            vezeti félre, hogy állatbőrrel húzná be a kezeszárát, hogy szőrös
                            legyen, mint bátyjának, Ézsaunak a teste. De a dolog megérte a
                            fáradságot, megkapta az áldást és a végrendelkezést, és Ézsaut
                            kiszorította a szülei örökségből. A tarka vessző is jó üzlet volt: az
                            apa azt mondta, hogy a tarka bárányok legyenek a Jákóbéi. Erre őkelme
                            tarkára metszett fűzfavesszőket rakott a kosok és az anyajuhok válujába
                            a gerjedéskor, s csupa tarka bárányt kapott. </p>
					<p>Mind a két csíny még a mezőgazdasági gondolkodás körében van. De azóta az
                            ötezer év alatt a zsidóság mennyi ilyen bibliai értékű kereskedelmi
                            fogást gyakorolt be. A bérlet útján való gazdálkodás, ez is ilyen
                            kereskedelmi fogás. A paraszt nem tud bérelni. A paraszt legfeljebb
                            feles vagy harmados földet tud kivenni, tehát annyit, amennyi munkaereje
                            van neki magának személy szerint, vagy a családjában kitermelhető
                            munkaerők határáig. Paraszt olyan bérletet sohasem csinált, még ma sem,
                            amelyben ő maga nem akar egy kapavágást se tenni. Neki az is már igen
                            magas fejlődési fok, ha a nagy kapálások idején maga mellé napszámosokat
                            vesz fel. </p>
					<p>Milyen emberi fejlődés tehát, hogy édesapám kiadja a földjeit a zsidó
                            kocsmárosnak, aki neki tíz mázsa búzát, hízott disznót s más egyéb
                            terményt, babot, tököt, effélét ad s ismeretlen mennyiségű pénzt. Neki
                            már biztosítani kellett a szabad idejét, a szabad mozgását s így a
                            gondtalan agyműködését. </p>
					<p>Másképp nem tudta előkészíteni harmadik találkozását a zsidósággal: a
                            tüzesgép-vásárlást. </p>
					<p>Ha ő maga keféli a lovat és az ökröt minden hajnalban, s saját kezűleg
                            végzi a földművelést minden hajnaltól minden naplementig, akkor
                            egyáltalán képtelen arra, hogy megmozduljon és jövedelmezőbb
                            spekulációkra gondoljon. A testi munka, a könyörtelen és pihenés nélküli
                            földművelési testi munka, teljesen megakadályozza a nyugodt, gondolkodó
                            agymunkát. A paraszt mikor az eke után megy, nem gondolkozik, mert ha
                            nem jár ott az esze, a ló minden pillanatban kimegy a barázdából. Mikor
                            cséppel veri a kalászt - dehogyis tud ő egyébre gondolni, a szemének
                            szakadatlanul megfeszülten ott kell lenni a csép hadaróján, mert ha csak
                            egy tizedmásodpercre nem figyel oda, már összeüti a csépjét a vele
                            együtt dolgozóéval. Minden mezőgazdasági munka egész embert kíván. És
                            amellett, ha valaki utánaszámít, esetenként oly hihetetlen keveset
                            jövedelmez, hogy pénzben egyáltalán ki sem lehet számítani, mit ér, ha
                            megfeszített munkával - hogy a harminc krajcáros napszámot megspórolja -
                            a gazda maga vágja ki a kukoricaföldben maradt tövet szántás előtt...
                            Egynapi munkával keres meg mondjuk harminc krajcárt s utána oly fáradt,
                            hogy nincs kedve elmenni a vásárra, pedig ott könnyen megkereshetett
                            volna két pengőt vagy ötöt, de esetleg tízet is, ácsorgással: annyival,
                            hogy reggel megveszi az ócsó kis teheneket, bornyúkat s délére ha
                            darabján öt forintot fordít, már meg van elégedve. </p>
					<p>Ezt a szellemi függetlenséget és friss agyat kellett megmentenie
                            édesapámnak, mert most akkora vállalkozás járt már az eszében, hogy ha
                            az “bevág”, akkor az egész csécsi birtok mindenestül jelentéktelen
                            semmiség... Édesanyám úgy emlékezett, hogyegy szegedi út után érkezett
                            meg azzal, hogy ez mind nem ér semmit, tüzesgépet kell venni, az az
                            igazi! Szegeden csak zsidóktól kaphatta az ideát. Nagy dolog, hogy ő már
                            ebben az időben, ötévi házassága után ott tartott, akkorára tágult a
                            szemhatára, hogy cséplőgép-vásárlásra jött meg a gusztusa. </p>
					<p>A cséplőgép beletartozik a paraszt érdeklődés körébe. Egy nagyobb
                            lófogat; mert még ebben az időben, ha nem győzték cséppel tavaszig verni
                            a kévéket, akkor négy lóval nyomtatták. Persze a legtisztább munka a
                            csép. Szépen föltapasztott földön, szép kis csépekkel verni ki a
                            sarlóval learatott búzát. Egy szem se megy kárba. Csécsén ebben az
                            időben még istentelen lustaságnak tartották, hogy kaszával arasson
                            valaki. Sarlóval, fogazott élű sarlóval vágták a tisztán nevelt szép
                            búzát. Minden szálat bele lehetett ölelni a sarlóba s a törött szálakat
                            kiegyenesíteni. Dehogy kellett ezen a tájon cséplőgép. Hatszáz holdas
                            határban. Mikor a kis határ legalább ötven család kezében volt
                            eloszolva. Még a Nyilasék százötven holdján sem volt szabad gépet
                            állítani, hiszen ott is megvoltak az aratók, falubeli családok, akiknek
                            ez éppen olyan biztosított jövedelmi forrásuk volt, mintha a
                            telekkönyvben be lett volna vezetve a szolgalom. </p>
					<p>De hát édesapám már kinőtt Csécséből. A szegedi utak arra voltak jók,
                            hogy mint valami magasabb iskoláztatás, megnyitotta előtte a világot,
                            micsoda lehetőségek vannak. S minél kisebb volt az iskolázottsága, úgy a
                            számolás terén, mint a tapasztalatok terén, annál hamarabb bekapta a
                            horgot, mint a fiatal hal. Ki tudja, nem egy zsidó ügynök kapta-é el s
                            magyarázta meg neki a mérhetetlen kereseteket, amiket egy cséplőgép
                            nyújt. Hiszen a gépgyárak ügynökei valósággal költői lángolással, minden
                            szónokot megszégyenítő odaadással és rábeszéléssel tudják megnyerni a
                            nagy kereset reményének a parasztot. </p>
					<p>Pláne édesapámnál egy ilyen remek véletlen is van, hogy ő maga idejében,
                            már öt évvel ezelőtt gépészi pályára adta a fiát. Mert a sógorait mind
                            fiainak tekintette, tehát közös családi érdekbe, saját pater familiasi
                            érdekkörébe tartozónak vette. Mintha ő maga lett volna az a gépész.
                            Tehát Laci megvan ingyen. Lacinak nem kell fizetni. Persze hogy megkapja
                            a magáét, gavallérosan, majd a keresetből, de nem kell fizetett
                            gépésszel számolni, aki a fizetésen felül még meg is lopja az embert, a
                            szemét is kicsalja, mire a géptulajdonos félrenéz. </p>
					<p>Az ügynöknek el kellett adni egy garnitúrát. Miskolci törvényszék elé
                            tartozott a per, tehát az eladó, úgy látszik, miskolci ügynökség volt,
                            “főügynökség”. Szegeden éppen úgy találkozhatott az ügynökkel mint
                            Szerencsen. Ezek az ügynökök az egész országot keresztül-kasul bejárták,
                            beáramlották, feldolgozták. Elsősorban a vasútvonalak mellett. Bármilyen
                            furcsán is hangzik, ezek az ügynökök voltak a magyar földművelés
                            szaktanárai. Mikor egy új mezőgazdasági eszközt bevezettek, például a
                            vasekét, nekik olyan szakelőadásokat kellett tartaniok, hogy a földmíves
                            előtt elfogadhatóvá tegyék a pénzkiadást. Terméshozam, terméseredmény,
                            modern gazdálkodás, magasabb kultúra jegyében folytak napról napra s
                            korcsmáról korcsmára és a falvak nagyobb gazdáinak a tiszta szobáiban a
                            tanítások. A kultuszminisztérium még ma sem tudja, mit csináljon a
                            mezőgazdasági oktatással, ahogy a földmívelésügyi sem tudta. Ezek az
                            ügynökök tudták. Ezek előtt minden ajtó megnyílt és minden agyvelő
                            kitárult. A nyolcvanas évek voltak a magyar mezőgazdaság gépesítésének
                            nagy korszaka. Ez volt a magyar gyáripar megindulásának nagyszerű,
                            liberális korszaka. Mind ide nyúlnak vissza a nagy vagyonok, s a magyar
                            gyár- és kereskedelmi politika ezzel a csodálatos ügynököléssel
                            hódította meg az ország egész földmíves lakosságát, s egyúttal evvel
                            képezte ki magát a zsidóság szervező és vezető elemmé, a frissen kapott
                            szabadságnak valósággal mámoros lendületében. </p>
					<p>Igen, nagyon sokan jártak úgy, ahogy az apám: a hitelre, reményre és
                            fantáziára megvett gépek nem hozták meg, amit ígértek. </p>
					<p>Amit édesapám mondott nekem, szakszerű agrikulturális megvilágítása a
                            helyzetnek. Hogy abban az időben a Mezőtúr-, Túrkeve-vidéki búzavetések
                            nem olyanok voltak, mint a csécsi. Hanem tele dudvával és mácsonyával,
                            szúrós, tüskés gazok tömegével. Én is láttam ilyen kévéket, amiket nem
                            lehetett megfogni, mert az ember bőre tele lett tüskével. A gépekkel
                            párhuzamosan a kormánynak azonnal akcióba kellett volna állani, hogy
                            jobb földmívelést propagáljon. A kormány azonban ebben az időben még
                            csak politizált. </p>
					<p>A jobb földmívelést is maguk a gépek harcolták ki, mert a munkásság bőre
                            viszketett a gurdonytól, tehát a gazdák kénytelenek voltak még egy
                            tavaszi munkát adni a földeknek, a tavaszi gurdonyozást. A fiatal
                            lányok, gyerekek hada lepte meg a tavaszbúzákat és apró vashegyű
                            botokkal szurkálta ki a szúrós gyomot a búza közt. </p>
					<p>De már akkorára az apám gépje fel is pukkant, el is pukkant. Ki tudja, ki
                            volt az a két ügyvéd, aki 1884. nyár végén, ősz elején, megjelent
                            fiákkeren Tiszaújlakról Csécsén. Ügyes fickók voltak. Hirtelen azt sem
                            tudom, hogy állott ebben az időben a távírda Magyarországon. Hopp, mire
                            való a Lexikon. Hát bizony már 1847-ben állították fel az első
                            telegráfot s ezt a kormány már 1848-ban felhasználta Béccsel való
                            tárgyalás közvetítésére. 1884-ben már öt és fél millió táviratot
                            közvetítettek. Hát arra a táviratra bőven volt hely, amely a túrkevei
                            géprobbanásról a miskolci főügynökséget értesítette. Itt aztán azonnal
                            indult a két úr Csap felé, s hadvezéri művelettel előzte meg a
                            géptulajdonost, aki gyalog igyekezett a fészkére, hogy ott kipihenje s
                            kifújja magát, míg ki is fundálja, hogy most mit kell csinálni... </p>
					<p>Az üstökös farka végigsepert az Alföldön, a tüzes gépek sorra robbantak,
                            pusztultak, mert nemcsak az apámé; akkor az volt a szokás... A búzaár
                            nyolc forintról leesett ötre... Legolcsóbb volt felrobbantani a gépet... </p>
					<p>Igaz, még azt sem értem, miért kellett felrobbantani? valószínűleg a
                            dühödött emberi visszafordulás volt ez, a géppel szemben. A munkás és a
                            gép már az első találkozásnál összevesztek. Nem a tulajdonosok szokták
                            felrobbantani a lokomotívokat, hanem a munkások, akiknek azonnal elvette
                            a kenyerét. És itt, amennyire meg tudtam sejteni, az apámban is a munkás
                            dühe tört ki a gépszörnyeteg ellen, mikor a sógorának azt a tanácsot
                            adta, amit különben a gépésznek nem kellett szó szerint venni, azért
                            volt gépész, s ahogy Laci bátyám, mint gépész mindig a
                            leghatározottabban tiltakozott az ellen a vád ellen, hogy ő
                            felrobbantotta volna... Ki tudja, hogy nem valóban munkás-bosszú volt-e,
                            csak összeesett a megtalált levéllel, amit a fiatal, huszonhárom éves
                            gépész, lehet, hogy könnyelműségből, de az is lehet, hogy azért nem
                            égetett el, hogy neki fedezve legyen a háta, nemszeretem dolgok
                            idején... </p>
					<p>Az egészben az a legnagyobb s általános jelentőségű, hogy a csécsi
                            kisparaszt, amint kinőtt a falu törvénye alól, azonnal a zsidókkal
                            találta szemben magát. Zsidók voltak a bérlők, és zsidók az ügynökök, és
                            zsidók az ügyvédek. </p>
					<p>Móricz Bálint elvesztette összes birtokát, anyósának a birtokát, és az
                            egész család a robbanással kirobbant a faluból, és más vidékekre szórta
                            szét a magyar sors. </p>
					<p>Az üzleti sors. </p>
				</div>
				<div type="chapter">
					<head>
                          APOKALIPSZIS
                        </head>
					<p>Csupa édes és elbűvölő érzés: az iskola. </p>
					<p>Édesapám maga vitt el. Büszke volt, hogy neki már van egy olyan fia, aki
                            a maga lábán végig tud menni az egész Csécsén. Szép őszi napok
                            aranyfényére emlékszem s arra a csodálatos hősi kövér dicsőségre, ahogy
                            engem az iskola fogadott. </p>
					<p>Egészen más ember volt az, másat ígért, aki akkor voltam; hova lett, mivé
                            zordult és keseredett? A siker érzése csak ott és akkor tündöklött
                            egész idegzetemben. </p>
					<p>Ha már az is nagy dolog volt, hogy aki az udvarunkra belépett, mind felém
                            közeledett csillámló és boldog képpel, s én mint köteles hódolatot
                            fogadtam a hódolókat, milyen csúcsmagasra felfokozott tobzódás volt
                            nekem az iskola, ahol a tanítótól kezdve az összes kisebb-nagyobb
                            gyereknek, mindnek csak az volt az egyetlen öröme, vágya és mulatsága,
                            hogy engem becézzen, mulattasson és dicsőítsen. </p>
					<p>Mindentől el voltak ragadtatva. Már attól, hogy betettem a lábam az
                            iskolába. Még nem voltam hatéves, még csak ötéves múltam s az is csak
                            két-három hónappal, mikor először elvittek “szoktatóba”. Sírtam, mikor
                            haza kellett már menni s ha nem vittek minden nap. </p>
					<p>Az iskola nekem az udvar volt. Nagy fák, eperfalevélnek kemény zöldje
                            nekem az iskola. A szobára, a tanteremre nem is emlékszem: abban az
                            iskolában mintha nem is lett volna zárt helyiség. A görögök sétáló
                            tanítása, a peripatétikus élet itt az udvar porában s a sövénykerítés
                            tövében játszó, csibét rakó és folyton szelíd napsugárban fürdő
                            boldogság. </p>
					<p>Bizonyára csak szép időben, jó időben vittek el, s emiatt számomra az
                            iskola, ez az első iskola-emlék csak a gyönyörű napok emléke. Ha sár
                            volt, nem lehetett olyan kis csizmával kimenni a házból, mert kis
                            csizmám volt, olyan ügyes kis csizmám, mint a felnőtteknek, csak
                            ici-pici. S mint mindenre, a csizmámra is figyelmeztettek s büszkébbé
                            tettek, akik körülöttem voltak, mindenkinek kutya kötelessége volt az én
                            csizmámat énekelni. </p>
					<p>Sőt jobb volt az iskolában lenni, mint otthon. Már otthon nagyon
                            elszaporodott a gyerek, s egyre több zavart okozott az öcséim
                            követelése. Már volt ezen a télen a házban egy olyan Kis Ember, aki
                            mérhetetlen sok bosszúságot tudott szerezni. Folyton ringatni s csak
                            ringatni, megunná azt még az ördög is. Állandóan tele voltam nagy
                            dolgokkal, amit mind nekem kellett megoldani, s valahogy egyre
                            féktelenebb s követelőbb lettem. </p>
					<p>Oly furcsa dolgokat bányászok ki ebből a végtelenül homályos korból:
                            legnagyobb ambícióm az volt, hogy szakadatlanul észrevétessem magamat az
                            emberekkel. Mint valami részeges az italt, úgylestem s hörpöltem a
                            dicséretet. Soha édesnagyanyámon kívül senki sem korlátozta ezt a
                            szenvedélyt. De én tudtam, hogy nagyanyám is csak azért, mert irigy volt
                            rám. Határozottan azt a salakot találom meg ebben a rétegben, hogy rám
                            mindenki irigy volt a házban: a nagyanyám, az anyám, a két kicsi
                            testvérem. Senki nem volt rám büszke otthon, csak az apám. Nekem ki
                            kellett törekedni a házból, mások, idegenek után, mert csak azoktól
                            kaphattam tisztán és pezsgő bőségben a legédesebb italt: a dicsőítés
                            részegítő borát. </p>
					<p>Milyen nagy embernek kellett lenni 1884 őszén az édesapámnak Csécsén, ha
                            ennyire leborult körülötte a falu s engem, a csúnya kis beteg kényest,
                            így tudott ünnepelni. Mert ez persze hogy mind neki szólott, s én még
                            azt is érzem, hogy ő milyen úri, nagyúri, vezéri fölénnyel s
                            természetességgel fogadta el ezt a tömjénezést, amit nekem nyújtottak, s
                            ami nyilván csak kis része volt annak, amit ő kapott. </p>
					<p>Valami királyi volt ebben, s én a legjobb úton voltam, hogy zsarnok
                            fejlődjön belőlem. Nem kellett hozzá semmi, csak az, hogy édesapám abban
                            az arányban haladjon felfelé, ahogy eddig fejlődött. Már csak az
                            kellett, hogy megvegye az egész Csécsét, aztán az egész vármegyét, aztán
                            az egész országot s végül az egész világot: már csak a tündérmese
                            kellett, ahogy nekem nem a tudás, nem a koncepció, csak az egyre mohóbb
                            és követelőbb imádatvágyam fejlődött. </p>
					<p>Ezen az őszön volt, csak 1884 őszén lehetett, hogy nagyanyám befogott
                            komoly munkára: </p>
					<p>- Gyere csak, kisfiam, nézzél a fejembe. </p>
					<p>Néha az eresz alatt, vagy az udvaron álló nagy eperfa alatt guggolt le s
                            nekem szálanként kellett az egész szép kis fejét végig-végig szántani
                            apró kis fekete körmeimmel. Úgy emlékszem fehér fejbőrére a sötétbarna
                            hajszálak alatt, amint rendekre s barázdákra osztottam szét ezeket a
                            hajszálakat, s iszonyúan untam a megkötöttséget, hogy mikor oly sürgős a
                            dolgom, ott kellett rostokolni s kaparászni a tetvek után. Ha sikerült
                            egy kis fehér állatot elcsípni, azt nagyanyám maga roppantotta meg a két
                            körme közt, de a serkét szabad volt nekem is megpattintani. </p>
					<p>Édesanyám soha nem engedte az ilyet. Ő szakadatlanul fésülködött, rá
                            mindig úgy emlékszem, hogy minden szabad idejében csak fésülködött,
                            sárga ökörszaru fésűkkel, amiknek mindig ki volt törve néhány foga s
                            tépett. </p>
					<p>Szegénykék most nagyon haragudnának, amért ezt elmondom, mert később már
                            ők is odáig civilizálódtak, hogy átvették a nyilvánosságnak azt a
                            felfogását, hogy ez az egész művelet nem valami dicsőség, de abban az
                            időben, nekem legalább úgy tűnik fel, mindennapos foglalkozás volt. De
                            soha később tetűt nem láttam életemben, csak csupán Csécsén. Vajon nem
                            az volt ennek az oka, hogy Csécse még ebben a korban olyan kultúrában
                            élt, mint a rutén falvak? S mért nem lehetett ez ellen védekezni? Mert a
                            tisztaság ebben az időben valami más volt, mint ma. Akkor még a falu
                            népe inkább vászonruhában járt, amit maguk szapultak, s emlékszem a
                            szapulókád hamvas szagára. Ez sem volt másutt többet soha a házban, csak
                            Csécsén. Már maga a fehér guba elég lehetett ilyen telepeknek, mert
                            éppen olyan szennyes fehér színű volt, mint ezek az atkák. S a férfiak
                            hosszú haja. Fülükre fésült csigásan kondoruló fürttel, ahogy a
                            negyvennyolcas szabadsághősök frizuráját ismerjük. A mai magyar falvakon
                            már éppen úgy ki van pusztítva a tetű, mint a farkas, de még valami
                            tizenöt év múlva édesanyám figyelmeztetett Imregen, Zemplén megyében,
                            hogy a kurátor úr milyen finoman vakarja meg egyujjának körmével a
                            templomban a haja közt s aztán hogy simítja el a feje tetejét laposra és
                            zsírosan simára. Édesapám érthetetlenül kényes volt a tisztaságra, most
                            már valószínűnek tartom, hogy különös, géppel nyírott fejet is azért
                            viselt. Én viszont mindig a hosszú haj varázslatában éltem, s már
                            Csécsén sírás- és veréssel járt a nyiratkozás. Nem akartam engedni, hogy
                            levágják a hajamat. Lehet, hogy ezt is valahogy glóriának tartottam. </p>
					<p>Mert itt minden erre ment ki. Egész csécsi életem egy dicsőségmámor volt.
                            Mintha az élet végén lettem volna, s nekem jutott volna ki az eredmények
                            szürcsölése és az aratás bezsebelése. Nem tudok olyan mozzanatra
                            visszaemlékezni, ami ne a “boldogság” habzsolása lett volna. Folyton
                            csak azt látom, ahogy mindenkinek az a kötelessége, hogy reggeltől estig
                            engem dicsérjen. S már dühös voltam, ha ezt a dicséretet abbahagyták.
                            Úgy utáltam azokat a néniket, akik jöttek ismeretlen világból, s
                            beléptek hozzánk, s pár szóval elintézték ezt a köteles adófizetést, s
                            mingyárt volt maguknak való beszédjük. Ilyenkor szakadatlanul
                            mesterkedtem, hogy a figyelmet újra s újra magamra vonjam. Odavittem
                            nekik a játékaimat, s azt is megdicsértettem, az anyám új kendőjét, azt
                            is meg kellett dicsérni. Sőt odavittem a kisebb testvéreimet, akik ebben
                            a pillanatban nem voltak versenytársak, hanem eszközök az öndics
                            munkájában, meg kellett dicsérni azt is, hogy én olyan hihetetlen erős
                            voltam, hogy fel bírtam emelni őket a földről. </p>
					<p>- Ne alkalmatlankodj már. Nézd csak - kiáltott rám nagyanyám, s édesanyám
                            édesen selymes hangon simogatott meg: </p>
					<p>- Ugyan tessék hagyni, gyerek. </p>
					<p>Pedig én nem voltam gyerek, semmi jogom nem volt, hogy ezt a rút hiúságot
                            és követelő szereplési vágyat a gyerekség rovására írják: én magam
                            mindenestül tele voltam vággyal, hogy mindenkinél többre tartsanak s ezt
                            folyton meg is mondják. Mert ez a legjobb érzés a világon, egyértékű az
                            anyatejjel, s én ebből nem engedtem, csak vesszővel kergethettek el. </p>
					<p>De a vessző csak mutogatás volt. Nem tudok róla, hogy engem valaha valaki
                            megütött volna Csécsén. Talán meghaltam volna. De édesanyám még
                            hamarabb, ha “azt a gyenge gyereket” az apja vagy a nagyanyja igazán
                            megcsapja. Hihetetlen segítségemre volt az öngyöngeségem. Én tudom, hogy
                            már beteg voltam tőle, ha egy kicsit javult az állapotom s nem beszéltek
                            róla. Kitaláltam betegségeket, csak hogy tüntethessek vele. Olyan
                            dolgokat, ami soha nem volt, azt állítottam a végén, hogy fáj a ruhám. S
                            mikor ezen nevettek, toporzékoltam és földhöz vertem magam, és megmaradt
                            az emléke, hogy oly beteg voltam gyerekkoromban, hogy még a ruhám is
                            fájt. A ruha abban az időben még nem volt részekre osztva, úgy hívták,
                            hogy kantus, és egybe volt szabva; azt hiszem, a törökkor kaftánjainak a
                            késői gyerekruha-maradványa volt. Még az iskolába is ebben az egyszál
                            ruhában vittek el, de ezen külön senki sem csodálkozott, mert ott
                            mindenki ebben járt. Már csak ha nagyobbra nőttek a gyerekek, akkor
                            kapták meg a felnőtt ruhát, fiúknál az inget-gatyát, lánykák, akik
                            inkább csak egy szál ingben jártak, nehéz, anyjuk szőtte vászoningben,
                            erre kaptak egy kis szoknyát, azt már valami kis színes kartonból. </p>
					<p>Micsoda szegénység volt abban az időben a falun. Ma azt már el sem lehet
                            képzelni. Hiszen én is láttam Szentesen családokat, ahol tizenkét gyerek
                            volt a háznál, és egy szál szalma sem volt az ágyban, de a tizenkét
                            gyerek mind úgy volt öltöztetve, mint a budapesti korzón játszó kis
                            úrigyerekek. Ha valakitől ruhát kap a szegény gyermek, már csak úri
                            ruhát kaphat, s a karácsonyi s más akció is csak az angol
                            gyermekholmikat. De a kantust, meg az egy szál pendelyt, amiben ebben az
                            időben az ország millió gyereke járt, a gyáripar tökéletesen
                            megszüntette. Evvel azonban a szennynek, mocsoknak és sárnak, bűznek
                            véghetetlen tengere is lemosódott az apró gyermektestekről. </p>
					<p>Csécsén én nem emlékszem betegségre, varra, sömörre s kiütésekre. Én azt
                            még akkor nem ismertem fel. Szóval Csécse ebben is valóságos
                            tündérország számomra, ott nem volt semmi más, csak ámulatos,
                            gyönyörületes istenülés. Ott nem is a földön jártam, hanem állandóan a
                            felső égben. Ott még többet vittek karon, mint amennyit magam tapostam a
                            földet. Úton felkérezkedtem. “Karon vitték az iskolába” - emlegették.
                            Igen, mert az unalmas és fárasztó, az embernek azon a hihetetlen hosszú
                            úton, húsz ház hosszán, a saját talpain totyogni. S az én
                            előkelőségemhez az tartozott hozzá, hogy engem karon vigyenek s ne
                            háton. A parasztok háton vitték a bocsaikat. Csécsén történt az az eset,
                            hogy két fiú az iskolában összeverekedett s úgy helybehagyták egymást,
                            hogy a sérültebbiket az apja felvette a hátára s elvitte a bíróhoz. A
                            gyerek nagyon büszke volt az apja hátán. Hogyne, azt megértem, ki volt
                            csavarva a lába! Mit nem adtam volna egy ilyen országos bajért én is.
                            No, ahogy mennek-mendegélnek, a csécsi nagy utcán, megszólal az apja
                            hátán a gyerek, ahogy meglátja a másik puját, aki kitörte a lábát s
                            kiált neki </p>
					<p>- Visz édesapám a bíróhoz. - Aztán ahogy eleget tett árulkodó vágyának,
                            még egyet kiáltott: - Azután majd jövök játszani, várj meg. </p>
					<p>Az apa mérgeskedett s: </p>
					<p>- Eriggy, az anyád büdös teremtésit, nem is cipellek én a bíróhoz! </p>
					<p>Evvel lelökte a hátáról a fiát, s az csakugyan odasántikált a pajtásához,
                            s tovább játszottak. Csak ő most már előnyben volt, mert neki “ki volt
                            törve a lába”. </p>
					<p>Eszeveszett szilajságok élnek bennem. Úgyvoltam, hogy rögtön elvesztettem
                            a fejem, mint az alkoholista, akinek már egy pohár bortól a fejébe száll
                            a mámor. </p>
					<p>Soha annyi rúgást, csípést, harapást, amit én kiosztottam jobbra-balra.
                            Már nem is azért, hogy harcoljak evvel, vagy valami célt szolgáljon,
                            burkoltan, egyszerűen féktelenségemben, mert lehetett, mert szabad volt
                            s senki sem torolta meg. </p>
					<p>Őrjöngő zsarnok. Már valami ilyen voltam. Akkor haraptam meg Erzsit,
                            valami kis rokonlányt, akivel alkonyatban kosár répát cipeltünk.
                            Nekiugrottam és kiharaptam húst a kis kezéből. Éreztem a vért. </p>
					<p>- Vesztit érzi - mondta nagyanyám, ha a gyerek túl hevülten szeleskedett.
                            Hát én vesztet éreztem. Bizonyos, hogy az utolsó nyár külön elvadított,
                            mert a szüleimnek már akkor megbomlott a falusi nagy nyugalmú élete.
                            Mikor olyan nagy dolgok vonták el a gyerekekről a figyelmet, hogy a
                            malom odaveszett, elvitte a Tisza, aztán a gépvásárlás, hát ezek
                            tökéletesen lekötötték a szüleim belső figyelmét, s én mint a legnagyobb
                            gyerek, visszaélhettem a helyzettel. Ezért nem is vettem észre, mi van a
                            felnőttek körül, engem ötéves hatalmamban semmi sem korlátozott. Egészen
                            elvadultam. Határozottan vérszomjas lettem. Akkor volt az is, éspedig az
                            utolsó nyáron, már nyolcvanötben, mikor már nagy fiú voltam, s tudtam,
                            hogy tilos és szörnyű dolgot csinálok, amit nem volna jó, ha valaki
                            meglátná s megtudná - mikor megszoptam a tehenet. </p>
					<p>Este volt, fejés előtt. A tehén hazajött a csordáról, s minden lépésnél
                            elcsöppentett egy kövér cseppet. Édesanyám is szoptatott eleget, láttam,
                            s nekem hirtelen mohó és vad kívánságom volt, meg akartam harapni a
                            tehén tejét. Tisztán él bennem ahogy vadul és dühödötten beszöktem utána
                            az ólba, még meg se volt kötve s alábújtam és azt a nagy kövér rügyet a
                            számba vettem s megszívtam. Olyan erősen jött a tej, hogy elöntötte a
                            ruhámat s a torkomra futott és prüszkölve, köhögve kellett kiugranom
                            alóla. Meg is ijesztett, mert a nagy marhafejét visszafordította rám, s
                            kiöltötte azt a lilás, érdes, roppant nyelvét, mire megrettenve
                            elfutottam. </p>
					<p>Soha senkinek meg nem vallottam, de azután sokáig érzéki rokonságban
                            éreztem magam a tehénnel, a bornyúval, a szarvasmarhával, s ez az érzés
                            egészen más volt, mint a lóval, vagy bármi más állattal való viszonyom.
                            A tehén még ma is valahogy anyai lény nekem. Ez az egy mozdulat örökre
                            hozzáköt az állati léthez, sőt erotikailag érdekelt vagyok. </p>
					<p>Végeredményben úgy tűnik fel, hogy ebben a kis csécsi életben eljutottam
                            az emberi önérzet legmagasabb fokára, az emberi gőg tökéletes eléréséig. </p>
					<p>Mintha kicsi tüdőm fel tudta volna szippantani a fellegeket s kicsi
                            szívem ki tudta volna zsákmányolni a mindenséget. Mintha az egész
                            apokalipszis azért jött volna rám, mert már nem volt tovább fokozható
                            ebben az életben semmi. </p>
					<p>Fordulatra volt szükség, a boldogságnak ez a teljessége már csak
                            megronthatta, elrothaszthatta volna az emberben az istenit. Az emberi
                            lény nem bírja el a szélsőségeket, a legnagyobb magasságokat. Különös, a
                            mélységeket jobban bírja. </p>
					<p>De hogy mennyire nem tudtam, mi történik a szüleimmel - érthetetlen
                            apróságokra tudok emlékezni életem e pillanataiból, ami azt mutatja,
                            hogy ezek mennyire fontosak voltak nekem - ellenben semmire sem
                            emlékszem a szüleim sorsfordulatából. </p>
					<p>Az egész gépügyet csak sokkal később ismertem fel s értettem meg a pört
                            és a roppant harcot, izgalmat és szörnyűséget, ami a szemem előtt
                            játszódott le, nem vettem tudomásul. Talán inkább zavart, hogy a szüleim
                            most egy percet sem foglalkoznak velem s az is lehet, hogy éppen a
                            szabadság terelte el figyelmemet. </p>
					<p>Az apokalipszis csak a biblikus költő fantáziájában játszott le olyan
                            világok-összeszakadnak viharokat. A föld és ég egybehorpadása is igen
                            rövid pillanatig volna látványosság az élő szervezetek számára. A halál
                            gyors és jótékony. A többi ismét csak a költőre tartozik, akinek nem is
                            kell, hogy valaha is lefolyt légyen, vagy megvalósuljon látomása. </p>
					<p>Szüleim s velük a magam sorsának ekkor történt változását apokaliptikus
                            jelentőségűnek érzem. Meghasadoztak akkor az ég kárpitjai s a templom
                            boltozata beroppant, mint a homokvár. Villámok cikáztak és dörgött az
                            ég, csak fül nem volt meghallására s szem megértésére. Abban a
                            pillanatban ugyanolyan apokalipszis folyt le, mint a kémiai csőben,
                            mikor elemek találnak egymásra s a H20 vízzé csapódik le. </p>
					<p>Nyugodtan vállalom, hogy abban a pillanatban megtörtént a magyar falu
                            felbomlása egy új s másnemű elemmé. </p>
					<p>Apám és anyám egyesülése ekkor vált azzá, amivé szánta a sors: új
                            társadalmi fajta jött létre bennük. Mind a ketten elvesztették régi
                            valójukat örökre, s lett a magyar föld bolygótípusa belőlük, amely
                            többet meg nem állapodhatott. Már csak egyetlen rendeltetés maradt
                            számukra: gyermekek nemzése és felnevelése. </p>
					<p>Apámból egyszer s mindenkorra kihullott a föld hivatása. Soha többet ásót
                            és kapát kezébe nem vett. Anyámból eltűnt, ami még a szilárd társadalmi
                            rétegeződéshez kötötte és maradt egy úszó fészek gyenge pihéi között
                            vakoskodó anyamadár. A két idegen lény, akik úgy csapódtak össze, hogy
                            nemiségükön kívül semmi egymáshoz irányuló bennük nem volt: most magára
                            maradt, s vészben, viharban, fergetegben együtt élő-haló új emberi fajjá
                            váltak. Semmi szilárdságféle többé alattuk nem volt, a feneketlen
                            mélység fölött egy deszkaszál tartotta őket: a házasság tutaja. </p>
					<p>Hogy mit veszítettek, talán soha életükben fel sem mérték, fel nem
                            értékelték. Oly roppant fájdalom volt, hogy nem lehetett a legtávolabbi
                            célzást se tenni rá még az élet alkonyán is alig: mit kell arról
                            beszélni - mondta édesapám s édesanyám, aki hajlandó lett volna
                            keseregni, erőt vett magán és ezzel valóban erőt is nyert a maga számára
                            s mindnyájunk, a család számára. </p>
					<p>De hogy is mehetett volna vissza édesapám csak egyszer is arra a
                            Csécsére, ahol apáinak kis földjét úgy elveszítette, s ahol feleségének
                            minden földjét, házát Szabó Kati vette meg. </p>
					<p>Ezt soha egész életükben ki nem ejtették. Én csak most tudtam meg azokból
                            a hiányos telekkönyvi kivonatokból, hogy az anyáim törzsbirtoka: </p>
					<p>Gyümölcsös,</p>
					<p>Máléskert</p>
					<p>340 öl</p>
					<p>Szántó,</p>
					<p>Kismező</p>
					<p>1050 öl</p>
					<p>Szántó,</p>
					<p>Nagymező</p>
					<p>900 öl</p>
					<p>Szántó,</p>
					<p>Nagymező</p>
					<p>1200 öl</p>
					<p>Szántó,</p>
					<p>Méhes</p>
					<p>300 öl</p>
					<p>3790 öl</p>
					<p>271/1885, 200 frt vételárért Kiss Lajos és Szabó Katalin nevére vétel
                            jogcímén telekkönyvileg átíratott. </p>
					<p>Milyen különös, hogy az adatkutató ivadék számára csak ezt az egy adatot
                            őrizte meg a [...] szétszórt telekkönyv. Csak ezt az egy adatot, a
                            legnagyobb görög tragikusok ítélete szerint is tiszta tragikumként ható
                            adatot. Hogy a Mórucz Bálint első szeretője, akivel még tavaly is
                            megölelték egymást egy lakodalomban; a Pallagi Erzsi szeme láttára, s
                            “eredj haza feleség, sír a gyerek”, ... hogy ez a Szabó Kati vette meg a
                            Pallagi Erzsi földjét... Más földeket mások vettek; kit Magos József és
                            neje, Pap Erzsébet, kit Medvés Sándor és neje, Paládi Zsuzsanna, de a
                            Pallagi Erzsi földjét Szabó Kati vette! Ebbe a faluba többet a lábát be
                            nem tehette, s nem is tette be az az ember, aki itt így végigjátszotta a
                            maga sorstragédiáját. </p>
					<p>Aki még a nevét is elvesztette ekkor. Mert egész biztos, hogy bár néha
                            Móritznak is írták a régi anyakönyvek a nevét, de a gépszerződés hozta
                            végleg divatba a Móricz-írásmódot, s többet soha a Mórucz elő nem
                            fordul, hacsak a múltból visszaszikrázó gúnyképpen nem. </p>
					<p>Ó, szegény atyám, álnéven bujdosott tovább e földi téreken, áléletben,
                            amit már soha örökösnek s véglegesnek nem tekintett, amelyen annyiszor
                            akart javítani és sohase sikerült, minden helyen, ahova költözött, első
                            dolga volt partot fogni s abba cölöpöt verni: házat vett s újra házat
                            vett, és soha meg nem tarthatott egyet sem. Hét ház vételét számoltam
                            most gondolatban össze. Minden gyerekének hagyhatott volna egyet, s
                            egyet sem tudott megtartani aggkorára. </p>
					<p>S ezt mind csak most látom. Akkor semmit. “Gyerek még, boldog.” Így
                            mondták rám. </p>
					<p>De nem így volt: én az apokalipszist súlyosabban éreztem s szenvedtem át,
                            mint a szüleim. </p>
				</div>
				<div type="chapter">
					<head>
                         APOSTOLOK OSZLÁSA
                        </head>
					<p>- Milyen furcsa - mondta egyszer édesanyám, mikor 1923-ban ezek felől
                            vallatgattam, s ő drótkeretű pápaszemét furcsa kis orra bütykére
                            eresztette, s hunyorítva nézett a messzibe -, milyen furcsa... hogy is
                            lehettünk olyan csacsik... meg voltunk ijedve... Olyan kevés volt az az
                            adósság, s azt a temérdek földet mind elkótyavetyéltük, csakhogy ne
                            kerüljön árverésre... mert az volt a legnagyobb szégyen: árverés... </p>
					<p>Aztán tovább varrogatott, ráhajlott a varrására, “nem is tudom, fiam, mit
                            varrok, fótozok”. Az édesapám ingeit foldozta - s akkor már négy éve
                            meghalt az apám... </p>
					<p>Így foldozom én most a régen s teljesen és minden rezdülésben elmúlt
                            életüket... De vajon elmúlt-e?... Nem ugyanez a rezdülés bontatta szét
                            velem is már néhányszor az élet templomát... Apám azt mondta: “ha lúd,
                            legyen kövér” s dobálta szét, mindet, menjen. “Ha anyámék aláírták,
                            akkor hadd menjen...” </p>
					<p>Borzalmas tél lehetett. Tele izgalommal, hajszával, pörrel, szégyennel. </p>
					<p>Tavaszra bekövetkezett a csőd. Tarthatatlan volt a helyzet. A falu
                            kiköpte magából az alkalmatlanokat. </p>
					<p>Árverés nem lett a dologból, szabadkézből potyázták el a vagyont. </p>
					<p>Mindent a világon, mindent eladtak. Még a bútorból sem hagytak meg, csak
                            ami két kis parasztszekérre elfért. A szép diófabútort, azt elvitték,
                            azzal még találkoztam... S a nagy feketesötét sifonért, komótot s a fura
                            kis kedves fiókos tükröt, amit össze lehetett csukni, mint egy dobozt,
                            az is ott élt aztán velem, pedig az még Beregújfaluból jött, a papi
                            házból... Édesanyám boldog volt, hogy mentek, csak ki, ki ebből a
                            faluból, szégyenvallás földjéből, szolgálatnak házából... Ó, de boldog
                            volt, ha egyszál ingben is, csak elvinni a szegénységet oda, ahol nem
                            lát senki... Hadd legyen az ő földje a Szabó Katié, csak az ura maradjon
                            az övé... Édesanyám, mint tűzvész után a macska, cipelte a kölykeit s a
                            párját. </p>
					<p>Ekkor született meg édesanyám... </p>
					<p>Ekkor lett önálló. Ő, a legkisebb, a leggyengébb, a legtehetetlenebb, a
                            soha számba nem vett, megnem kérdezett, a jelentéktelen, a korcs, a
                            gyenge, akinek még a saját gyerekeibe sem volt beleszólása, annyira
                            elnéztek felette: Mit akar Erzsi? </p>
					<p>Most a nagy erősek kicsik lettek s összeomlottak. A két hatalom, az anyós
                            és a vő, a világbírók, hogy tudnak most hallgatni. Jó volna nekik
                            meghalni, elmúlni és kibújni a felelősség alól, nem lehet, már három
                            gyerek sír s követeli a holnapot s a mai falatot és a negyedik is
                            hasban. Igen, ez hivatalos kifejezés volt a régi anyakönyvekben. </p>
					<p>S az én pici édesanyám, aki akkor még csak egy olyan kis okos volt,
                            hacsak a kis csücskét látta a dolgoknak, rögtön a nagy ítéletet formálta
                            meg s aki evvel annyi ingerültséget és dühöt váltott ki a felsőbb
                            hatóságokból, az anyjából, meg az urából, egyre sűrűbben szólalt meg. </p>
					<p>A pakoláskor megérkezett Laci, s nagy büszkén mondta, őrajta ne
                            aggódjanak, ő már gondoskodott magáról: </p>
					<p>Énnekem sohase lesz semmi bajom, okleveles gépész mindig kap kenyeret. Ha
                            tudni akarjátok, már van is szerződésem, már alá is írtam Kende
                            Zsigával: uradalmi gépész. </p>
					<p>Nagy csuda lett és nagy bámulás. Mintha Laci maga alakult volna át Kende
                            Zsigává, aki a fél megye legnagyobb földbirtokosa volt, s neve fogalom,
                            ezer holdak. Minden betűjén ezer hold csüngött: K e n d e. Ötezer hold.
                            Istvándiban volt a törzskastélya, s nézzétek, ez a Laci pont Istvándiban
                            fog lakni. Az egész család felvillanyozódott, mintha a Kende-kastély,
                            ahova családi vonatkozások fonódtak, Kölcsey Ida, édesanyám ideálja, s
                            zűrzavaros álomemlékek, már nem is tudják, ki hogy, mi, mért? </p>
					<p>Hát Laci terjegeti nagy széles mozdulatokkal, ahogy szokta, öblös kezeit,
                            hogy lakás, műhely a falu közepén; s ennyi meg ennyi a kommenció:
                            tizenöt mázsa búzát, két hold kukoricaföldet, két tehenet, malacot,
                            amennyit akar, meg a falu kovácsa is! jogos! Annak dolgozik, akinek
                            akar. S megszólal édesanyám: </p>
					<p>- De Bálint, akkor ne vigyük édesanyámat arra a nehéz szekérútra. Hadd
                            menjen ő Istvándiba Lacival.</p>
					<p>- No, kotty belé, éppen ezt vártuk, hogy te meg belekottyanj.</p>
					<p>Korty belé, kotty belé, de ez nem is volt bolondság. Ha Lacinak lakása
                            van, s nekik még nincs. Mit cipeljék a szegény öregasszonyt magukkal egy
                            hétig tartó szekerezésre. </p>
					<p>- Hát énnálam édesanyám mindig ellehet! Énnálam mindig meleg otthont
                            találhat! Anyám! Tisztelettel és szeretettel tekintek reá, mint
                            édesanyára. </p>
					<p>Édesnagyanyám, aki rendkívül finom érzékkel bírt a gyöngédség és a
                            gyöngédtelenség felé, összeszorította a száját, vékony kis száját
                            gyűszűnyire becsukta s úgy összegubbaszkodott, mint egy öregedő macska.
                            Mindenki vesztett a csécsi kataklízissel, de ő valósággal megszűnt.
                            Annyira elvesztette magas méltóságát, mint mikor az államtitkárt
                            nyugdíjba kergeti az új miniszter, s a portásnak előre köszön. Ettől
                            kezdve csak tűnődve nézett maga elé, s ha eddig hallgatag volt s csak
                            döntő szavakban beszélt, ezentúl néma lett és csak fojtott tiltakozások
                            szótagjaival élt. </p>
					<p>Ez maga borzasztó büntetés volt, hogy Erzsi vette át a vezéri pozíciót. </p>
					<p>Erzsi volt az egyetlen bűntelen. Az egyetlen tiszta áldozat. Az egész
                            dolgot az ő rovására mások csinálták, őt itt egyszerűen anyává tették, s
                            cseléddé nyomták le, s elnyomatásában most szinte diadalmas lett, hogy ő
                            annyira miről sem tud. Hiszen még az ügyvédekkel is az anyja tárgyalt s
                            “reggelig beszéltek, én nem tudom mit”. Még ennek alig két hónapja, vagy
                            három. Még nagy nyár volt, s most tavaszi dér van a réten... Ki kérdezte
                            meg őt, vagy mibe engedték csak, hogy bele is lásson! Az ura meg az
                            anyja intézték, s most ez a kettő olyan, mint a megszenesedett
                            bálványok. Valakinek kell valamit csinálni. Itt a három gyerek. </p>
					<p>Édesapám is csetlett-botlott, szédült, morgott, szitkozódott, s
                            türelmetlen volt, mikor jönnek már a tügyi szekerek? Elképzelhető, hogy
                            már egy óráig sem érezte jól magát Csécsén. A szánakodók még jobban
                            sértették, mint a kárörvendők. Nagyanyámnak volt kedves szava, hogy
                            “Inkább legyen száz irigyem, mint egy szánakodóm.” Az erősek, a nagy
                            akaratúak s nagy álmúak nem bírják a gyászos letörést, amit éppen ők
                            szoktak bekapni. </p>
					<p>- Édesanyám elvihetne egy gyereket magával. </p>
					<p>A nagyanyám zsibbadt csüggedtségében felriadt: </p>
					<p>- Mondasz valamit, te Erzsi. </p>
					<p>- Nem is tudom, hova tegyem szegényeket. Elég nekem a pólyással kínlódni,
                            vigye el édesanyám Pistát. </p>
					<p>De édesnagyanyámnak nem nagyon tetszett így a gondolat, mert Pista még
                            nagyon nyűgös volt, kicsi. Inkább Zsigát gondolta, avval már nincs annyi
                            baj, s édesanyám ebbe is örömmel beleegyezett, talán más levegőn meg is
                            gyógyul a kis nyafka. </p>
					<p>- Majd szólok Lacinak. </p>
					<p>Laci kényelmetlenül volt meglepve, de nagy hangon kijelentette: </p>
					<p>- Énfelőlem akár mind a hármat hozhatja édesanyám. Én nem kínlódok velek.
                            Ő kínlódik. Ha neki kedve van velük bajmolódni. </p>
					<p>De nemigen szólhatott ellene semminek, hiszen ő volt alapjában véve
                            felelős az egész balesetért. Ő hozta a gépet, ő forszírozta s végül ő
                            puskázta el. Itt mindenki ludas volt, csak édesanyám nem, aki vissza is
                            élt evvel a helyzeti előnyével s lassan, mint valami ártatlanság
                            angyala, vasvesszővel kezdett uralkodni a bűnösök felett. </p>
					<p>Persze, óvatosan kellett ezt az uralkodást kezelnie, mert ha a tényt el
                            is fogadták, hogy van valaki, aki még bír ezekben a nehéz napokban a
                            lábán állani és tiszta fejjel gondolkozni, azt, hogy éppen Erzsi legyen
                            ez, még nehezebb volt elviselni. Erzsi? aki eddig annyira nem számított,
                            mint egy jegykendő: most, mikor rohannak, menekülnek, vágynak ki a
                            kisházból, csak édesanyám emlékszik még arra, hogy az elé a kis ablak
                            elé valamikor az ura egy egész virágba borult fiatal fát ültetett, május
                            hajnalára, hogy mikor ő kinéz, arra nyíljon a szeme. S most ő, az
                            egyetlen, aki a kis csécsi háztól sírva búcsúzkodik, most neki kell a
                            távozást végrehajtani. Még az is neki jut eszébe, hogy az útra nagy
                            vasfazék töltött káposztát főzzön. </p>
					<p>Laci az anyjával egy nappal hamarább utazott el Istvándiba, ők a
                            megérkezett sógorokkal, a nyalka kis szekereken csak másnap reggel
                            mentek tovább Pthrügyre. Még volt idő, hogy egy éjjelen át ott
                            szédüljenek a halott házban, ahonnan az öreg tiszteletesasszony
                            kilépett. Még az idegenek is mély megrendültséggel néztek be az udvarra.
                            Egész Csécse ki volt fordulva a sarkaiból, hogy az özvegy papnénak ez
                            lett a sorsa. Komáromy Julcsa ezekben a napokban nagyon jó volt, mindent
                            elfelejtett, s mindenben oly szeretettel volt segítségére, hogy most
                            szerezte meg a családot magának egész életére. Édesanyám sohasem
                            felejtette el ezt a szerencsétlen májusi napot Julcsának, akitől oly
                            jólesett heves zokogással s forró csókokkal búcsúzni, s csak most
                            értette meg a két asszony, hogy bizony másképp is élhettek volna egymás
                            közelében. </p>
					<p>Julcsa néni, aki kilenc évvel volt idősebb édesanyámnál, ez falun nagy
                            idő, szinte lányává s egyben barátnőjévé fogadta az egyetlen ártatlant,
                            s édesanyám ebből a barátságból további erőtartalékot nyert, mert ha
                            hangosan nem is merte kimondani senki, ő érezte, hogy egész másképp
                            kezelik őt, akinek semmi része a szerencsétlenség felidézésében, mint a
                            többit. Még egy nagyon parányi árnyalatban azért is elégtételt nyert,
                            hogy ebbe a házasságba ugyanilyen erőszakos módon gyömöszölte bele az a
                            két hatalmas, akik most oly hallgatagok és boldogtalanok. </p>
					<p>Hát itt voltak a tügyi sógorok, Pallagi meg Hallgató, akkor is Julcsa
                            néném volt valósággal a diktátor. Ott volt az első perctől az utolsóig,
                            s ő diktálta, mit hogy pakoljanak, ő látta vendégül s micsoda
                            vendégséget csapott a távoli rokonoknak, akik utóvégre első férje után
                            neki is rokonai voltak, s úgy kitett a falu becsületéért is, hogy
                            csakugyan mindig nagy emlék maradt édesanyám lelkében s emlékében ez a
                            szép magaviselete ennek a Julcsának, “talán mintha érezte volna már
                            fiam, hogy az ura, Kis Gyula is halálra van szánva, mert csak pár
                            hónapig élt még ezután a fiatal ura. Isten tudja mi baja volt, az a
                            szegény Julcsa az olyan pórul járt, hogy az első ura is, Pista bátyám,
                            sorvadásban halt meg, s a második is valami ilyen bajban s oly hamar,
                            1886-ban s többet aztán nem is ment férjhez, hát a fiai is már
                            megnőttek... harminchat éves kora óta özvegyen élt szegény... pedig be
                            úgy látszott, hogy már ez az asszony csak a boldogságra született,
                            gondold meg fiam, akkora vagyon maradt rá; szép is volt, erős is volt,
                            okos is volt, elsőrangú férjet kapott: mért teszi azt az Isten, hogy
                            némelyiknek mindent megad s mindent el is vesz tőle... csak úgy
                            megmutatja, hogy te, ez lehetne, de nem kapod...” </p>
					<p>Ilyeneket mondott róla édesanyám, s én ha Csécsére mentem, mindig úgy
                            mentem s vonzódtam ehhez a Julcsa nénémhez, mintha valóságos vér
                            szerinti nagynéném lett volna s ő is oly melegen nézett rám és olvadt
                            hozzánk, mintha úgy lenne. Pedig az egész forróság csak ezeknek az
                            utolsó napoknak a jóságából származott, s ez is csak édesanyám iránt,
                            mert nagyanyám hideg volt, nem akarta elfogadni, hogy ő letört senki,
                            hogy most már meg kell alázkodnia s elfogadni a sógornéja tányér
                            levesét, édesapám pedig helyzeti okainál fogva legfeljebb egy-két hangos
                            szót, s végül egy alig érintett nehézkes kézfogást tudott adni s venni a
                            nagygazdánétól, akivel az utolsó hat esztendőben egyetlen emberséges
                            hangot sem váltottak. Ők ketten nem érintkezhettek, elszakadt a huzal,
                            megszűnt az áram, már ők csak két drótvég voltak, amelyeken nem indulhat
                            meg többet az áramkör... A falu ebben a két lényben távolodott el
                            végérvényesen, a távozó hadd menjen, a maradó hadd maradjon. S ha a sors
                            úgy hozta volna is, hogy valaha még egyszer találkozzanak, akkor sem
                            lehetett soha, hogy ez a két lény rangbeli módra találkozzék össze, vagy
                            édesapám ennek a Julcsának a fiaival. Közöttük maradt az első reggeli
                            kurjantás óta az egész élet minden napja, ahogy az apám a Nyilas-elvvel
                            szembeszállt. Arra, hogy ő megbánjon valamit, sem ok, sem lehetőség nem
                            volt. Sikere ezen a téren változatlan volt, mert akárhogy van is, ha a
                            Pallagi-fiúk itt volnának ma is a faluban, az bizony elképzelhetetlenül
                            rosszabb volna, hogy három szegény kapás maradjon itt utánuk, mint ez
                            ami volt, hogy három úrféle vár rájuk erre, meg arra, a világban... Ezt
                            Julcsa nem feledhette s nem bocsáthatta meg, mert ez az ő számukra
                            bizony erkölcsi hátrány volt. Ők bármennyire is megtartották vagyoni
                            függetlenségüket s a falutörvényt, annál jobban kellett érezni, hogy ez
                            a törvény őket valósággal rabságban tartja, míg azokat a rendetleneket
                            kieresztette a markából s még az sem bizonyos, hogy Móricz Bálint és
                            családja nem fog-e boldogabban élni, mintha tovább is itt maradt volna a
                            faluban... </p>
					<p>Hiszen éppen erről volt szó. Hogy érdemes-e és lehet-e az, hogy egy
                            mezítlábas kis legény ott rúgja a szent és kikövült falut mindenestül s
                            avval kerülhessen felibe az egész faluszellemnek, hogy otthagyta a
                            megsérthetetlen törvényt. Ha ez lehet, akkor igazán mindennek vége.
                            Mindennek, amiben eddig bízott a falu, mindennek, ami fenntartotta a
                            szárazon maradt jobbágyközséget, mindennek, ami állandóság s
                            megbízhatóság a magyar falvak életében, amit a politika oly nagyra
                            becsül s amit a nemzeti élet alapjának tekintenek. </p>
					<p>Itt van az eleven példa. Mert a falut a Móricz Bálint bukásában egyrészt
                            megvigasztalja, hogyígy jár az, aki megszegi a törvényt, másfelől
                            szorítja az aggodalom, hogy vajon ez a bukás nem egy fellendülésnek a
                            kezdete-e? </p>
					<p>- Hát mi lesz most belőled, Bálint? - kérdezték a Kis Áronok, Magosok,
                            Bakosok őszinte vagy külsőleges részvéttel. </p>
					<p>- Mi lesz? - s az apám szokott káromkodó szavával hívta segítségül az
                            Istent - ács leszek! </p>
					<p>Ettől meghalt mindenki. </p>
					<p>Ács lesz! S egy szóra el is hitték. Hiszen ott áll a Farkas papó telkén a
                            ház, s abban ott él az apám öccse, már huszonegy éves. Károly - számomra
                            a rejtélyes titok, aki még ezekben a napokban sem kerül felszínre:
                            mintha nem is lett volna. - Édesanyám számára nem létezett, nem sértően,
                            nem határozott tudattal, de kiesett a szeme köréből, Farkas Károly nem
                            számított... Farkas Károlynak nem kellett kollégiumba menni, őt nem
                            kellett mesterségre adni, nem volt probléma, hogy tanul-e vagy nem, hogy
                            van-e földje vagy nincs? az csak egy névtelen, jeltelen parasztlegényke
                            volt, s valószínűleg sohasem fogom megtudni, hogy egyáltalán hogy élt
                            ebben a három évben, mióta az anyja meghalt, s már az obsitos is elment
                            tavaly a nagy káromkodásokat letörleszteni... hogy ki főzött neki, ki
                            mosott rá?... azt én sohasem hallottam... három év múlva megházasodott,
                            elvette Kósa Borbálát, ahogy az anyakönyvi kimutatásban látom...
                            egyelőre biztosítva volt az élete: a falu törvénye alatt élőnek biztos
                            az élete; meg van az szabva, hogy nem halhat éhen s nincs rászorulva a
                            felfelé emelkedő rokonokra... </p>
					<p>Mert éppen az rettentette meg a falu nagygazdáit, hogy ezek az
                            összeomlottak, ezek az elárverezettek, ezek a semmivé váltak, mintha
                            csak azért rázták volna le a lábukról a sarat, mint a méh, eső után,
                            hogy fölrepülhessenek. </p>
					<p>Hát ez lehetséges? Ha őközülök valamelyik elvesztené a telkét s
                            örökségét, abból más nem lehetne, mint amit a falu törvénye kijelölt
                            neki: koldus vagy cseléd. Móricz Bálint pedig nemhiába vett el
                            kisasszonyt, lám jönnek érte a rokonok, csengős szekérrel, a legnagyobb
                            gyerekét viszi egy gépész úr, akit ő szabadított ki a falu terhe alól s
                            ő maga milyen hetykén veti: Ács! </p>
					<p>- Nem hallották kendtek, mi a fejsze? Jobban beprédikálja az a jó
                            kenyeret, mint a papi szék. </p>
					<p>S erről az emberről fel is lehet tenni. Ez tud. Ez mer. Ennek olyan kutya
                            szerencséje van, hogy még meg is tudja csinálni!... </p>
					<p>Egészen úgy hatott, mintha kacagó szabadulás lenne. Mint mikor a mocsár
                            fenekéről felszabadul a légbuborék, és fel fel a magasba, s ott vidáman
                            elpukkan. Most már aztán igazán szabad ember lesz ez a Móricz Bálint.
                            Kirepül, mint a madár. A költöző madár. A fecske. Az összes fiaival.
                            Tojásban viszi már a fiait. </p>
					<p>Hát van Isten? hogy ezt engedi! Hogy ennek az embernek minden lehet. Más
                            itt születik, megnő, elkorhad és megdöglik, és még Szatmárra is csak a
                            sorozásra kerül el, de hogy ez mi mindent csinált már ebben a rövid hat
                            esztendőben?... még ha rágondol is a falu, el kell szédülni: nem
                            istentül való, az bizonyos. Nézzétek, nem is tartózkodott ez itthon.
                            Alig volt itthon, folyton csatangolt! Vásáron, városban, még Budapesten
                            is volt, meg Szegeden meg Szatmáron, Debrecenben, meg az isten tudná
                            hol. Senki rajta kívül az egész faluban. Itt egy lélek ki nem mozdult a
                            helyéről, de hogy is mehetne, mikor mindenkinek minden órában megvan a
                            halaszthatatlan munkája, s ez meg csak jön-megy, hipp-hopp. </p>
					<p>S a falu megnémulva és borzongva ácsorgott a tűzvész körül, s mindenki
                            leste, mit menthetne a kótyavetyén. </p>
					<p>- Ha lúd, legyen kövér - mondta édesapám, s nesztek! dobálta szét a
                            gazdasági szerszámokat. Most vehettek olcsón. S ment a vaseke, amit csak
                            most vett pár éve - tizedáron. Ment a borona - nesze itt az ösztöke, s
                            dobta a kis tárgyakat ingyen, kit ennek, kit annak, aki valamiért
                            megtetszett neki. De kapták is, még a feneketlen szakasztó kosár is
                            kellett, jó lesz tyúkültetőnek... A falu minden legkisebb tárgynak
                            hasznát veszi, s nem tud megválni a kidobott holmitól sem. Amin rajta
                            van annak a nyoma, hogy valaha szerszám volt, a falusi ember azt el nem
                            tudja tüzelni. Sokszor a pallás megtelik már megunt, kiselejtezett s
                            hasznavehetetlen tárgyakkal, aztán “milyen jó az”, ha kell valami, csak
                            fel lehet menni: “ereggy, a kémény mellett van egyrégi lábos, hozd le”. </p>
					<p>Mindent a világon, mindent elszórtak. Már semmi sem maradt, csak maga a
                            bútor. Az új bútor, a diófából csak most pár éve csináltatott bútor, a
                            bécsi asztalos egy évig lakott a családjával a méhesben, míg elkészült
                            vele. Nem volt sürgős. Most sürgős. </p>
					<p>Édesapám ezen a bútoron tanulta meg, hogy keresztvágófűrésszel hogy kell
                            a rönköket szántalpnak s deszkának vékonyra elfűrészelni... </p>
					<p>Még az utolsó napon a méheket is kifüstölte s kiszedte a lépesmézet. Volt
                            néhány gyékénykas méh. Már télire visszahúzódtak szegények. Most ként
                            kaptak s: “hozd csak feleség azt a tálat, azt a fazekat...” Édesanyám
                            meg mérges volt, hogy mikor annyi dolog van, még evvel van kedve
                            bíbelődni, adta volna oda azt a három kas méhet valakinek... az
                            öccsének... annak való... Hát Károly is kapott, ha ott volt, mindent
                            kapott. Az apai földekből is kapott, amit nem lehetett eladni, mert
                            közös néven van... Csak Károly olyan szemérmes, kis piros arcú legény,
                            hallgatag, csak néz-néz az ibolyakék nyílt szemeivel, s nem ért semmit
                            abból, ami itt történik, s amit nem is kötnek az orrára... </p>
					<p>Utolsó nap megérkezett Pap György sógor is Magosligetről. Jött a
                            rettenetes hosszú ember, a nagy lom, a kurta fehér gubájában. Jött és
                            csak bámult s bólogatott, a Borca ura, az apám testvérnénjének a férje,
                            aki el-el szokott jönni minden télen lisztért, zsírért. Hát látta, hogy
                            többet itt nem ismétlődik meg a sonka esete, mikor elébe tették s
                            “szeljen sógor, szeljen György bácsi”. Leült hozzá, szétvetette
                            rettenetes hosszú lábait, kivette a bicskáját s szelt. Egy idő múlva
                            kért még egy kis kenyeret ahhoz a faláshoz, ami a kezében van, akkor a
                            kenyérmaradékhoz szelt még egy harapás sonkát, akkor ami sonka maradt,
                            ahhoz újra egy kis kenyeret, s így, míg csak azon nem vették észre, hogy
                            elfogyott a kenyér, s elfogyott a sonka. Jóételű ember vót szegény. </p>
					<p>Most egyszer, még az egyszer jóllakott, mert ha már itt volt, őneki is
                            jutott egy tál Julcsa nénéméknél. Különben nem jutott volna oda be, mert
                            bár nemesember volt, s a kutyabőrét is elhozta megmutatni vagy
                            háromszor, de olyan tehetetlen halom ember volt, hogy már lassan minden
                            tönkrement a keze alatt, csak a gyerekek szaporodtak nála is. </p>
					<p>Még bort is hoztak Bogártól. A tügyiek meg se ették volna a
                            paprikáscsirkét bor nélkül. Tort tartottak Julcsáéknál. Ittak, daloltak
                            és sírtak. Az asszonyok sírtak. A férfiak meg kinevették érte az
                            asszonyokat. </p>
					<p>Édesanyám. Istenem, csak most jutott hozzá, először életében, hogy
                            családanya volt. Az anyja már elutazott, s most ő volt az első személy.
                            Ő ült az asztalfőn, őrá hallgattak s mondhatta: “Bizony, ha rám
                            hallgattak volna...” </p>
					<p>Valósággal ez volt az ő felavatása. Ez az este volt az ő “szabadulása”,
                            ahogy felszabadul mesterré a legény, s már ezentúl őneki kell
                            dirigálni... </p>
					<p>- Csak ne hagyd magad, Erzsi - biztatták a nők, a kedves Sípos Juliska is
                            ott volt, s éppen Juliska tudott legtöbbet mesélni arról, hogy mindent
                            Erzsinek kellett volna eddig is intézni. De hát ez olyan áldott lélek,
                            ez az Erzsi, nincs neki epéje, tiszta angyal, angyali szív, angyali
                            lélek... “Az a te anyád, az nem is tud haragudni”, mondta nekem tizenöt
                            év múlva is még... </p>
					<p>Édesapám pedig, aki azt hiszem, először ült a Nyilas-portán, a Nyilasok
                            asztalánál s utoljára: most mint egyenrangú fél tárgyalt. </p>
					<p>Igen, az a tény, hogy eltávozik Csécséről s ezzel megszűnt a falu
                            lépcsőzetén helyet foglalni, egyszerre megtört minden vetélkedést,
                            harcot és rangkülönbséget. Ő már kilépett ennek a társadalomnak a
                            szervezetéből, s egy más, mindenesetre ismeretlen társadalomban fog
                            helyet találni. Javára volt, hogy az új falunak két vezető nagygazdája
                            jött érte személyesen, s ha a levegőben ott lappangott is a gyanú, hogy
                            anyagi eszközök hiányában bizonytalan s meg nem állapítható az új falu
                            színterén való helye - ez ma csak a háttérben lappangott: az asztal
                            mellett ő csak a sógor volt, egy népes család feje, s isten tudja,
                            valami nagy jövőnek letéteményese. </p>
					<p>Ez a helyzet emelte szimbolikus magasságba ezt az utolsó estét. </p>
					<p>Két egyenrangú falu képviselői voltak jelen, Csécséről a háziak, egyúttal
                            a községnek aránytalanul legnagyobb birtokosai, a bekopogtató faluból a
                            két sógor, szintén községüknek legtekintélyesebb vezető polgárai. Ez a
                            két elem teljesen tisztában volt egymással. Egyik sem szorult a másikra.
                            Mind a kettő ugyanolyan helyzeti s életkörülmények közt élt a maga
                            falujában. S egyik sem függött sem a múltban, sem a jövőben egymástól.
                            Mint két indifferens nagyhatalom legfeljebb összemérték erejüket s
                            életük szilárdságát. S meg voltak nyugodva. Semmi aggodalomkeltő nem
                            volt a magyar életben, ahogy ők ezt látták. Mindkettőjük felett ugyanaz
                            a nap s ugyanaz a kormány tűzött. A termésárak egyformák. Az adók
                            egyenlő nehezek. A politika mezején is csak a legteljesebb megértés:
                            valamennyien negyvennyolcas érzelmű mamelukok. Vagyoni viszonyaik miatt
                            kénytelenek a kormányra szavazni, de fenntartják a véleményüket. Azontúl
                            mind a két fél igaz kálvinista fajzat. Mind a két falu tiszta kis
                            község: nincs benne idegen, vagyis katolikus. </p>
					<p>Amennyire megértették egymást ezek az elbocsátók és azok a befogadók -
                            annyira zavaros, tisztázatlan és siralmas volt az “ünnepeltek” dolga.
                            Akik kieresztik őket, éppoly kevéssé értik őket, mint akik elviszik. Ha
                            négyszemközt maradnak, a háziak s a vendégek csak egymásra néznek: Mi
                            ez? s nem tudnak semmit se mondani. A háziak nem tudják megmagyarázni mi
                            történt ily rövid idő alatt, s a jövevények nem bírják megvallani, miért
                            jöttek, mit akarnak ezekkel a kódussá lett rokonokkal? </p>
					<p>De a házbeliek annál szívesebbek. Evvel a szívélyességgel lekötelezik a
                            távozó családot, s egyben a távoli atyafiaknak megmutatják, hogy ők
                            önzetlenül gavallérok. Urak. Az atyafiak is szívélyesek, sőt gőgösen
                            szívélyesek: ne gondolják az itteni “bikkfagatyások”, hogy őket a gólya
                            költötte s hogy nekik érdekük, hogy ezt a lehetetlen falamiát innen
                            elragadják. Köll a patvarnak. Ők nem tehetnek róla. De ha már benne
                            vannak, megteszik, elviszik, de aztán vége legyék... </p>
					<p>Elmúlt azóta ötven esztendő: s ma éppen, mikor e sorokat írom, mind a két
                            család ugyanolyan felbomlás állapotában van, mint akkor a Móricz Bálint
                            családja. A Nyilasok vagyona még megvan, de a szétaprózódás előtt áll. A
                            százötven hold, ami akkor egy kézben volt, ma várja a pillanatot, hogy
                            tizenhárom részre oszoljon. Nyilvánvaló, hogy a tizenhárom közül egy sem
                            viselheti többé a százötven holdhoz járó méltóságos törzsfőnöki
                            tekintélyt s gondolkodást. A másik magyar faluban a Pallagi- és
                            Hallgató-családoknál még szintén megvannak a földek, de az ivadékok már
                            át is mentek az első átalakuláson, mely még a faluban folyik le, ahogy a
                            báb abban a mocsárban fejlődik, ahova a petét rakta az anyarovar. Már a
                            Hallgató-lányok gyerekei egészen modernek, a lányok pesti
                            kisasszonyoknak öltöznek és a vők autóban kérik ki a hozományt és Pestre
                            jönnek sofőrködni, odahaza pedig kitörték az utcai falat és boltajtót
                            iktattak bele s nem zsidónak adják ki a földet, hanem ők maguk kezdenek
                            fűszer- és csemegekereskedéssel foglalkozni az ősi házban. </p>
					<p>De azért áll még ma is mind a két falu, Csécse is és Pthrügy is,
                            avatatlan szem azt mondja rá, milyen maradiak s ötven év alatt semmi sem
                            változott. </p>
					<p>Pedig az apostolok oszlása megindítja a község oszlását. Csak a község
                            lassan bomlik fel. Nézzétek meg száz év múlva a helyét. Sőt kétezer év
                            múlva. </p>
				</div>
			</div>
			<div type="group">
				<head>
                ISTVÁNDI
                </head>
				<head>
                      FÖLDRENGÉS UTÁN
                    </head>
				<div type="chapter">
					<head>
                           ISTVÁNDI
                        </head>
					<p>Istvándi kisközség Szatmár vármegyében. Ugyanabban a járásban, ahol
                            Csécse van, de két faluval errébb. Nem a Tisza partján, hanem az ország
                            felé, a kis Túr vize mellett. </p>
					<p>“Gyerek, játszik, semmit se tud, be jó, be boldog, hogy gyerek.” </p>
					<p>A gyerek én voltam. Ottani tájszóval, a puja. </p>
					<p>De a gyerek olyan, mint a kiskutya: míg otthon van, vitézül csahol ki a
                            kerítésen, majd megszakad bele a gégéje. De ha vásárba viszik, úgy
                            behúzza a farkát a szekér kerekei közt, csakúgy lapul és les kifelé. Há,
                            há, itt olyan gubákat lát, hogy még a szaga se jó. </p>
					<p>Tisztán emlékszem az első pillanatra, mikor az istvándi gépészházból
                            kinéztem: rettenetesen össze voltam zúzva, meg voltam ijedve, féltem és
                            bámultam. </p>
					<p>Már a legelső percben éreztem, hogy én valami iszonyú szégyenbe kerültem. </p>
					<p>A gépészház egy nagyon pici, magános rideg skatulyaépület volt az
                            útfélen, a keresztúton, háta megett a Túr. Olyan elhagyott, rideg, üres,
                            kerítéstelen házacska volt, mint a révházak szoktak lenni. Nem volt kert
                            sem előtte, se mögötte; fehérre volt taposva körülötte az úttest. Nem is
                            lehetett megérteni, kik laktak ebben, hogy egy kapavágást nem szántak
                            rá, hogy megmutassák, ember jár erre. </p>
					<p>Úgyállott ott az a kicsi hajlék, mintha egy almát elveszítenek az
                            útfélen, s az ott marad, míg el nem tapossa egy kocsikerék. </p>
					<p>Nagyon kicsi is volt lakásnak. Egyetlenegy kis szoba, annak is oly
                            magasan az ablaka az utca felé, hogy még a felnőtt is aligha látott ki
                            rajta. Parányi konyhán át lehetett bemenni ebbe a szobába, setétből
                            setétbe s úgy kellett a szoba küszöbén felfelé lépni, hogy az ember
                            annyiszor esett az orrára, ahányszor bement. </p>
					<p>A ház másik fele pedig a pokol volt, maga a fekete pokol. </p>
					<p>A kovácsműhely volt ez. Itt minden kormos volt és ijesztő. Már messziről
                            látni, mint a cigánysátraknál, ahogy a füst belepte a tetőt, az
                            oszlopokat, az ajtókat, a félszeri és a patkoló karámot. De ha aztán az
                            ember a műhely ajtaján benézett, ott mi volt! Füst, füst, füst. S milyen
                            mély volt a földje, s milyen tágas a mélye, és mennyi titokzatos
                            szerszám a falakon, ahogy ott lógtak a nagy s még nagyobb kalapácsok s a
                            nagy és még nagyobb fogók. Középen egy nagy üllő nagy fekete tőkén,
                            odább még egy üllő s óriási hosszú nyelű kalapácsok a földön az üllőkhöz
                            állogatva, s a sarkok tele rettenetes sok vasdarabbal, félig kész és
                            nyers állapotban. S a fúvó. Ez a legfurcsább, ha lábbal le- és
                            felnyomintják, kidagasztja tátogó, harmonikás hasát és fúj, fúj. És
                            szuszog. S mikor ég a tűz, ott fújja a tüzet, tele orral, s az szikrázik
                            és perceg s szanaszét szórja a szikrákat, és benne ott sistereg a vas,
                            még csak tejfehérre nem tisztul, s akkor lant alakú fogók szája markol
                            bele, futva viszik az üllőre, s csitt-csatt, megindulnak a nagy
                            kalapácsok s verik, verik, és a vas kezd ellaposodni, kinyúlni, nyelvét
                            kiölti, s mikor már a veres nyelv feketére avul, akkor elunják a
                            kopácsolást a mocskos kovácsok, és ledobják az egészet földre, de
                            vigyázz, ne higgy a színének, az még akkor is harap, egyszer ráléptem, s
                            átégette a cipőm, szerencse, hogy a lábam ott nem sült. </p>
					<p>Nem jó hely volt. Én már az első percben éreztem, hogy itt nem vagyok jó
                            helyen. </p>
					<p>Hova lett a mi csudálatos nagy deszkakapunk, amin két ökör úgy ballagott
                            be, hogy csakúgy párázott a hátuk az örömtől, hogy már hazajöhetnek, s a
                            tehén, a tehén... És hol vannak a mi kedveseink, a válú a friss vízzel,
                            amiben zöld moha emelgette a haját s oly szépségesen szép volt. S milyen
                            jó volt benne bürökszárakat sündörgetni, a behasogatott vége úgy
                            felkunkorodott, mint a kisbárány gyapja. S hol vannak barátaim, a
                            Rontó, a kedves öreg kutya? kinek a hasán fogok én már olyan jókat
                            aludni? s a tyúkok és csirkék és a háztetőn a cirmos macska, a Pista
                            tigrise. És hol van Pista? Hogy lehet az, hogy így magamban kell
                            maradni, és nem jön Pista, hogy “enyém, enyém”, és nem kell ringatni
                            Bálintot a rengőben? Megfoghatatlan, megérthetetlen. S tudtam, hogy ezt
                            soha kérdezni nem szabad, érinteni nem lehet, szóba hozni tilos. </p>
					<p>Ha be kellett menni, otthagytam a leső sarkot, a házvéget, ahonnan csak
                            úgy leskelődtem, s fáztam, ekkor már derek jártak s hideg volt, nem
                            lehetett mezítláb futkosni, s én azt hittem, ez mind ennek a falunak a
                            szokása, itt hideg van és fehér fagy a füvek hegyin. S ha be kellett
                            menni enni, a szoba milyen üres volt. Nem volt abban semmi bútor, s
                            nagyon látszott, hogy nincs. Otthon az a kedves ház hogy tele volt
                            rakva, de hogy tele mindennel. Nem fért már be egy szék, egy szeg. Itt?
                            itt semmi. Ásítás és hideg. Otthon egy jó kemence volt s annak a karjába
                            be lehetett pakolni a kis öcsöket, s azok ott elvoltak, itt egy hideg
                            fekete vaskályha, s annak a bőrére ráragasztva egy emberi alak vasból, s
                            az egész mintegy kürtő s kész. Valami idegen bútor, amit sose láttam,
                            félni kellett tőlük, hogy az asztal a hegyes kemény lábával egyszer csak
                            rám toppant, a sifon a kalapját rám hajítja, a tükörke nyelvet nyújt, s
                            a kályhacső meglő. Bá!... Ilyen volt az egész. Én pedig akartam azt, ami
                            otthon volt... Engem csak kiraboltak s elloptak, és ki fog ezután nekem
                            örülni? </p>
					<p>Ki biz a? Szomszéd nem is volt, s micsoda csúf deszkapalánk valahol
                            messze, odáig el se lehet gyalogolni, addig megeszik az embert a
                            farkasok. </p>
					<p>Én azonban nem sírtam, nem követeltem, csak fáztam. Nagyanyám többet
                            sírt, mint én, s kitől követeljek, mikor édesanyám nincs itt. Magamba
                            vagyok, magamtól mit várjak. Laci bátyám, az mintha nem is lenne, rám se
                            köp. De nem is merek arra menni. Se arra, se édesnagyanyám felé, s nincs
                            egy bokor nincs egy dézsa, egy szeglet, ahova meg lehessen húzódni. Úgy
                            bújtam el, hogymegöleltem a ház hátulsó sarkát, egyik karommal az egyik
                            oldalt, a másikkal a másikat: hogy mindig lássam, merre kell szaladni...
                            Ez a sarok volt a legbarátságosabb... ott el tudtam álldogálni sokáig s
                            hol egyik oldalra nézelődtem, hol a másikra... Ha a házból kijött
                            valaki, hátrahúzódtam, ha az úton jött valaki, akkor meg előrehúzódtam. </p>
					<p>De legjobban édesnagyanyámtól féltem, soha úgy sírástól nem lehetett
                            félni. Úgy sírt, mintha nem sírna, csak a szeme volt piros és ha beszélt
                            is mindig kis fehér zsebkendő volt a kezében, azt egy pillanatra le nem
                            tette, vagy ha dolgozott is, ott volt a zsebében, vagy oldalt valamin
                            mellette, s folyton hozzányúlt s a szeméhez emelte, megtörölgette a
                            szemét, és tovább szólott, mintha a kettő nem tartoznék össze, s a szeme
                            magától csak nedvezne, mint a fa oldalán a gyantás forrás. </p>
					<p>Nem volt beszédes, nem. Egész nap elvoltunk úgy, hogy se ő nem szólott
                            énhozzám, sem én őhozzá. Nem lehetett neki szólani, mert ha
                            megszólítottam, úgy meg volt lepve, mintha akkor látott volna meg, s
                            előbb azon gondolkodnék, ki vagyok, hogy is kerültem ide, mit is akarok
                            tőle? aztán meg nem válaszolt: “hallgass már, az isten áldjon meg”, “de
                            sokat tud járni a szád”. Folyton tele volt a feje gondolatokkal, s kurta
                            parancsokat adott, azt oly halkan, alig lehetett meghallani: “Ülj
                            egyenesen... ne szeleskedj... ne bosszants. Mondtam már, hogy ne
                            bosszants?” Igen, mondta, kedves szava volt, folyton csak ezt mondta, ha
                            megmozdultam, vagy pláne, ha a szék körül körülcsúsztam, vagy legpláne,
                            ha a széket felborítottam de olyan borulós szék volt, vékony és görbülő
                            lába volt, s a feneke szalmából volt fonva, s az a szalma messze
                            lelógott, egész a földig, mint a fecskefészek, igen, mert lyukas volt,
                            kivált az egyik szék. </p>
					<p>S legjobban szerette, ha nem is megyek ki a szobából. “Maradj itt.
                            Megfázol. Meghűlsz. Beteg leszel. Most is olyan keshedt vagy! Beteg ne
                            légy nekem, mert agyonütlek. Hol mászkálsz már, te kutya.” De én nem is
                            mentem ki szívesen. A műhely előtt irtóztató nagy lovak szoktak
                            megállani, rúgós lovak, de el is bántak velük, felemelték a hátulsó
                            lábát s dá-dá, tüzes vasat vertek bele. Leszel még rossz, s a buta ló
                            tűrte, hogy mind a négy lábát megszögezzék. Bennem csak úgy visított a
                            rémület, ahogy a rossz ló lábát égették s az füstölt: ha az én talpamra
                            raknának ilyet, s erre úgy lehet, mint a karóra. S a szaga büdös volt, s
                            a ló mégse szólt egy szót se. Ez igazán nagyon jó állat, hogy ilyen
                            némán tűri a büntetést. </p>
					<p>Gondoltam, ez igazán Istvándi. Ez nem Csécse, ott nincsen kovács, ott
                            csak ökrök vannak és tyúkok, s itt minden más. Még a templom is össze
                            van ragadva a toronnyal, az embernek el kell tátani a száját, hogy lehet
                            az. Mi ez? Minálunk Csécsén olyan szépen állanak egymás mellett, itt a
                            templom s ott a torony, mint egy kisfiú meg egy kislány, szinte fogják
                            egymás kezét, ha mennek az iskolába az utcán. </p>
					<p>Itt mindenki idegen. Ha a gatyás messze jön, az ember azt hiszi ismeri, s
                            ha közel van, kisül, hogy idegen. Mind idegen. Akkor honnan tudják, hogy
                            kell öltözni? Voltak ezek Csécsén s megtanulták? </p>
					<p>- Zsiga. Gyere be. Hol csavarogsz megint? Ülj a fenekedre. Nézd csak. </p>
					<p>De a szobában mit csináljak? Csak azért hogy meg ne fázzak? Hiszen itt is
                            hideg van, ez a vas mindig hideg. </p>
					<p>Kilopózkodtam sokára a konyhába, ahol édesnagyanyám főzött. Nem volt neki
                            semmi edénye. Se segítsége. Csak vagy két kis fazék. “Nincs pénz.” </p>
					<p>Mindenre ez volt a felelet, nincs pénz. Ezzel a fogalommal itt
                            ismerkedtem meg, hogy nincs pénz. Csécsén ez elképzelhetetlen szó volt.
                            Ott soha nem került szóba, mióta élek, az, hogy van pénz vagy nincs
                            pénz. Mire a pénz? Ott minden volt. Annyi búza volt, hogy a zsákokat
                            keresztbe rakták a kisszobában, s a szuszék is tele volt, minden színig
                            volt, s milyen jó volt a búzában játszani, mikor rostálták vagy mosták,
                            s ki volt terítve nagy ponyvára. A tyúk is tudja: mi a jó, az is ott
                            kapart velünk és Pista teletömte a búzával a saját szemét-száját, még az
                            orrába is rakott, majd megfúlt, nem szabad az orrába rakni az embernek,
                            se a szemébe, se a fülébe. Hát a szájába? Oda se. És Pista azt mondta:
                            Már tudok ugrani, édesanyám, már tudok ugrani, s én irigyen vártam,
                            tud-e, mert ugrani csak én tudtam. S Pista úgy ugrott, hogy a két kis
                            kezét a derekához szorította, akkor úgy csinált, mintha lendítene magán,
                            s ez volt neki az ugrás, de a talpát nem választotta el a földtől, s az
                            ugye, így nem is igaz? Nem ugrás. </p>
					<p>- Ugye, édesnagyanyám? </p>
					<p>- Ne beszélj olyan sok butaságot. Hallgass. </p>
					<p>Hogy lehet ezt megszokni Csécse után? Szerencse, hogy olyan beteges
                            voltam, s ha beteg voltam, azt szabad volt megmondani, mert akkor muszáj
                            volt velem foglalkozni, s ha beteg voltam, legalább el tudtam üldögélni
                            az édesnagyanyám nagykendőjébe belepakolva sokáig. “Ne ülj a földre,
                            felfázol, most is nyavalyás vagy, elvisz a szél. Kelj fel már, ha
                            mondom, kutyateringette, ne bosszants.” </p>
					<p>Felkeltem. Hova üljek? A szék magas volt. Édesnagyanyám berakott az ágy
                            végébe: Ülj itt, de le ne mássz. </p>
					<p>Igen, de játszani csak kellett, kitaláltam, hogy a dunnán s párnán gombok
                            vannak. Azokat egyenként lerágtam a fogammal. Ígygyűjtöttem magamnak
                            egy kis vagyont, s édesnagyanyám ahelyett, hogy örült volna a
                            spórolásomnak, még meg is rakott. “Úgy megraklak, mint a kétfenekű
                            dobot.” </p>
					<p>Mi is lett az életem Csécse után. </p>
					<p>Egyszer aztán eljött Jakó Gyula, a pap unokája és akkor mingyár jobb
                            lett, fiú volt és játszottunk, rögtön egymás hátán lovagoltunk. Persze
                            felváltva, elébb én vittem őtet, akkor ő engem, s mikor ő vitt, elesett
                            és egy cserép behasította a homlokom. A helyét tudom, de most kerestem,
                            nem lelem a kis sebet a homlokomon a jobb szemöldök felett, már még ez
                            is elmúlt. </p>
				</div>
				<div type="chapter">
					<head>
                         KOVÁCS: KALAPÁCS
                        </head>
					<p>A falu szemében a kovácsműhely egy kicsit hasonlít a templomhoz. Mindenik
                            önálló, különálló, egészen másfajta épület, mint a paraszt gazdasági
                            vagy lakóépületek. S mindenikben hangos csattogások folynak, melyek
                            hasonlóan érintik a lelket. A kovácsműhelyben is van ünnepélyesség. A
                            kohó, a fújtatóval felszított tűz, a vörösen izzó s fehéren szikrázó
                            vas, mely félelmesen megérinthetetlen s amellyel ezek a komor színű
                            vidám emberek úgy játszadoznak; a ménkő nagy kalapácsok, a falu számára
                            az egyetlen elem, amihez nem tud hozzányúlni: a vas s az ebből játszva
                            előállított szerszámok. Ez mind már távoli, magasabb rendű s
                            elkülönített. De ezenfelül a kovácsot mester úrnak kell szólítani s
                            maguknál feljebbvalónak kell tekinteni, s ami azt illeti, ők el sem
                            tudják képzelni, hogy a kovács mennyivel magasabb rangú embernek tekinti
                            magát annál, amilyennek őt nézik a parasztok: a kovács már majdnem úr. </p>
					<p>Laci bátyám, az bizonyos, határtalanul felsőbbrendű lénynek érezte magát
                            az egész falunál. Ezek a szántóvető igás népek az ő szájában tulkok,
                            barmok, istenökrei voltak. Persze csak ha nyilatkozott róluk. Szemtől
                            szemben is gúnyosan fölényes volt, “no markolja meg kend azt a kis
                            vasat, ne féljen tőle, mit reszket, fogja kézbe! ejnye, de gyáva szent!
                            hiszen az már hideg”... s felkapta a vasat a földről, mert tényleg hideg
                            volt, csak ugratta a parasztot. </p>
					<p>Sok oka volt Laci bátyámnak, hogy lenézze a parasztot. Először is még nem
                            régen, csak hat éve, hat-hét, hogy ő maga is majdnem beleragadt a
                            parasztsors sarába. Csak az Isten mentette meg, hogy ma nem kapát húz
                            Csécsén s gatyaszárban szánt-vet, mint a nagy Nyilasok. Még benne volt a
                            rémület, s kinevette, mint gyerek az elmúlt veszélyt. Másik oka, hogy
                            hiszen ő úr volt, úrnak tartotta magát, s megkövetelte, hogy más is
                            annak tartsa. Az, hogy pénze nem volt hozzá? az nem számít. Olyan vastag
                            fejű, kevély tartású, kemény nyakú fiatal férfi volt, a feje mindig az
                            üllőre emlékeztetett, lapos volt és zömök, azon is lehetett volna vasat
                            verni. De a legfőbb oka a nagyralátásra, hogy a paraszt fölött
                            díszelegjen, az, hogy elégtételt kellett vennie az élettől, amiért a
                            gonosz sors kisemmizte s mint egy arkangyalt az Úr trónja mellől
                            letaszította az aljas tömeg szomszédságába. Semmibe sem vette, ha még
                            annyit hencegett is vele, a gépészkovácsi oklevelét, ő református papnak
                            született, lelkipásztornak, s ebből nem is engedett. </p>
					<p>S milyen jó is lett volna annak. </p>
					<p>Ha eléri ezt a foglalkozást, milyen tökéletesen megfelelt volna ez minden
                            testi-lelki igényének. Laci bátyám nem volt telhetetlen, kielégíthető
                            volt. Az ő szellemi képességei s az ő társadalmi vágyai meg a testi
                            közérzése, mind a kálvinista pap ruhájába volt beleszabva. Ezt persze
                            nem a mai kálvinista papokról kell lemérni, mert a mai pap annyira el
                            van foglalva mindenféle hivatali kötelességgel, társadalmi s egyházi
                            belmisszióval, hogy már nem is pap, hanem egy hatalmasan befogott
                            hivatalnok, akinek a püspöktől le a legkisebb hitoktatóig, jóformán egy
                            perc szabad ideje sincs, inkább túlhalmozott hajsza az életük. Más volt
                            ez “a mi időnkben”. Még az én időmben is, mikor Debrecenben magam is
                            kezdtem teológus lenni, s mikor éppen az rendített el a pályától, hogy a
                            tehetetlen dologtalanság vergődése volt még akkor a falusi papság élete
                            s ezt tragikus konfliktusnak kaptam. Ezt írtam meg a Fáklyában s az
                            egész átalakulás valóban a Fáklya megjelenése óta történt, az utolsó
                            húsz évben. </p>
					<p>A Laci bátyám papja az ideális sine cura lett volna. Ez a pap a világon
                            semmi testi munkát nem végez. Egy fűszálat fel nem emel, egy gyomot ki
                            nem húz, egy gallyat ketté nem tör. Hogy ásót, kapát, pláne kaszát
                            vegyen a kezébe, az nonszensz. Vannak igen, gazdapapok, de azok ritkák.
                            “Amelyik pap sokat rusztikál, abból rusztikus lesz”, - mondta Pallagi
                            nagyapámnak egy paptársa Rákoson, Munkács mellett, mikor legátus voltam
                            nála: paraszt lesz a pap maga is, ha gazdálkodik. Hát Laci bátyám nem
                            lett volna. Az ő papja reggel kényelmesen fölkél, gondosan felöltözik, s
                            feketébe, mindig csak feketébe, amelyen egy szem pornak sem szabad
                            lenni, az asztalon már ott várja a szép teríték, hogy mikor a
                            templomból, a reggeli könyörgésről jő, csak leteszi a palástot s beleül
                            a kövér székbe s tejhabos kávé, friss kalács, vaj, cukor, méz meg egy
                            kis paprikás- és füstöltszalonna s szárazkolbász meg ódalas várja, hogy
                            abból falatozzon, ami neki legjobban esik. Délig az ember elmotyog,
                            elsétálgat, akkor jön a jó ebéd, haj, azok a pompás magyaros ételek a
                            kövér levesek, jó marhahúsleves, vagy jó tejes- vagy rántottlevesek,
                            mert leves nélkül az ebéd nem ebéd...</p>
					<p>Micsoda gusztussal szokta az evéseket részletezni Laci bátyám. Nem volt
                            egyéni ízlése: azt szerette, ami akkor a közvélemény szerint a
                            legfajnabb úri koszt volt. S ahogy az első számlákat be tudta hajtani,
                            rögtön hozzá is fogott az emberséges táplálkozáshoz. “No gazduram,
                            akasszon csak le egy sonkát a pallásrul, meg egy-két rőf kolbászt, nem
                            bánom mibe kerül, de lássa, nem halhatunk éhen.” S a számlaárakban vette
                            át. A hasától, szegény, sose sajnálta a pénzt. Mivel pedig
                            édesnagyanyámnak az már sok volt, annyi mindent főzni, amit a kedves fia
                            követelt, tehát hamarosan szolgáló jött a házhoz, no mert segéd is
                            kellett, nemsokára kettő is. </p>
					<p>A papi életnek abban az időben még volt egy dolga, ami Laci bátyámnak
                            rettenetesen megfelelt volna. A pap volt a nép felett a tisztességnek a
                            gyeplőszár vezetője, a becsületesség kortese és ellenőre. A kerek kis
                            magyar kálvinista falvak nem voltak kitéve külső behatásoknak. Még
                            valahogy az ősi patriárkális életben éltek a saját falutörvényük
                            értelmében: hát ennek a törvénykönyvnek értelmében a kálomista pap járt
                            elöl jó példával, s ő tartotta számon, ki hogy követi az ő példáját.
                            Laci bátyám szorosan meg tudta volna tartani a külszínt. Be jól állott
                            volna a vállán a habos selyempalást, kezében az aranyvágású imakönyv, s
                            mikor bent a templomban elvégezte, ami az Istenre tartozik, ó, be tudott
                            volna a templom előtt megállani s a nagygazdákkal elbeszélgetni
                            erről-arról, mit ír az Egyetértés a héten, mi van Tisza Kálmán szegre
                            akasztott elveivel, meg a terményárak hogy állanak. S aztán: “no
                            atyafiak, ha ilyen jól elintéztük a világ dolgát, hát gondoljunk arra a
                            jó tyúkhúslevesre is, ami azóta elázott s az asszonyok megpirongatnak
                            érte”. Mire az atyafiak nevetnek, igazat adnak és hazaballagnak avval a
                            megnyugtató érzéssel, hogy egy héttel megint tovább éltünk. S Laci
                            bátyám kezet fog a legnagyobb gazdákkal, de azoknak a szegénybelieknek
                            is int távolról, akik odább húzódva lesik, mit is hántorgatnak itt elöl
                            a nagyfejűek... Mert a jóisten úgy rendezte a világ dolgát még
                            Istvándiban is, hogy nemcsak minden ujjunk másforma, de minden
                            parasztnak is másmennyi birtoka van, s a nagy sokaságnak meg a jóisten
                            kifürkészhetetlen akarata egyáltalán semmit se juttatott. </p>
					<p>Így Laci bátyám igen megnyugodva és egészségesen tudott volna élni
                            haláláig. </p>
					<p>De azt nem szerette, hogy minden reggel, de kivétel nélkül minden
                            hétköznap reggel, hajnalban felkelni, s ki a műhelybe, és ott kézbe
                            venni a szerszámot, és ugyancsak verni azt a vasat! Még a vén pap, a
                            szemközt kicsit odább álló házban, az ágyban szuszog, s a párnák közé
                            viszik neki a reggeli kávét, s neki már egy egész szekérvasalást meg
                            kellett csinálnia, a guta üsse meg ahon egy szekér van a világon... </p>
					<p>Lehetetlenséget kívánt? Hiszen mindenkinek joga van azzá lenni, ami az
                            apja volt. Az ő apja pap volt. Ő még annyit se kívánt volna, ami az
                            apjának jutott. Mert ő nem fárasztotta volna magát spórolással,
                            vagyongyűjtéssel. Nem kell neki semmi. Kicsi kell neki. Csak éppen hogy
                            mindennapra meglegyen, dolog nélkül, az a három tál étel, de jól
                            elkészítve és bőségesen. Hiába, az édesapja, az még parasztgyerek volt,
                            s benne volt a parasztkapzsiság, azt még Tügyről hozta szegény. A ménkő
                            törné a fejét valamin, mi állattartás, földek vetése, aratása s
                            adósságfizetés... “Csak élni, barátom, élni, és a munkát vigye el a
                            kánya.” </p>
					<p>Milyen jó, öblös, kicsit már ekkor is rekedtes hangja volt s micsoda
                            hajlama a szónoklásra. Olyanokat tudott mondani, hogy “az én lelkem
                            temploma”, vagy “maga volt a megtestesült jóság”, s hogy “a borgőz
                            leigázva tartja a szabad akaratot” s be meg tudott dicsérni egy-egy
                            “galamblelkű szelíd asszonyt” s ennél kisebbet alig mondott arra, akit
                            jóakarattal említett, hogy “kicsordul belőle a jóság”. Csak úgy ömlött
                            belőle a szép kifejezés, amit frázisnak is szabad, de nem illik nevezni:
                            “aki vet az ő testének, az a testből arat veszedelmet”. És nem is volt
                            fals, amikor az ő szájából egy-egy ilyen frázis kihullott. Hitte, hogy
                            ez szép. S akármikor felállott politikai szépeket szavalni: “a nemzet
                            oly setésségben él, hogy az Isten az ő orcáját elfordítja rólla”,
                            “atyámfiai”... Az emberek csak csóválták a fejüket: ez a Pallagi úr... </p>
					<p>S ez a név, hogy Pallagi, az ő nyelvén három l-lel, öt l-lel volt írva.
                            Csak úgy dalolta a szót, palllllagi lászló, - mint a nemzeti zászló,
                            skálát énekelt bele az l-ekbe.</p>
					<p>Mivel azonban a papság kiesett s nem is jöhetett meg soha - a szelídség
                            ingerültségekbe, a jámborság dühös dorbézolásokba fordult. </p>
					<p>Ő nem volt iparos. Ezt nem fogadta el soha. Ha ő abba belenyugszik, hogy
                            ő iparos, akkor örökre lemondott volna az életről. Ő Pallagi úr volt, s
                            okleveles gépészkovács. Gumibélyegzőt csináltatott, s ahova csak
                            lehetett, mindenüvé odanyomta az ovális keretbe övezett “Pallagi László
                            okleveles gépész-kovács”-ot. Nekem is tetszett, s ha hozzájuthattam, a
                            falra, a székekre, a biblia minden oldalára odabiggyesztettem a
                            bélyegzőt. Nem méltányolták, hogy milyen büszke vagyok Laci bátyámra. </p>
					<p>Megkaptam az új ideált. Ahogy Csécsén édesapám volt a hős és mintakép,
                            most Laci bátyám kezdett azzá válni. S itt is egy olyan álomkép után
                            futottam, aki nem is törődött velem. </p>
					<p>Hogy összezavarodott a két életszemlélet. </p>
					<p>Itt egyszerre a falun kívül leltem magam. Többet paraszttal nem
                            érintkeztem. Két évig éltem Laci bátyáméknál Istvándiban,
                            egyetlenegyszer sem történt meg, hogy parasztember vagy asszony vagy
                            lány szót szólott volna hozzám. Úgytiltottak el tőlük, mint a rühes
                            kutyáktól. Kutya egyáltalán nem is volt a háznál. Édesnagyanyám nem
                            szerette a kutyát, Laci bátyám meg a macskát. Csak enni kell adni neki
                            és hízeleg, mint egy nő. Semmi állat sem volt. Teljesen megszűnt a régi
                            keret. Úrigyerek lett belőlem. </p>
					<p>Úr. Itt az volt a reggeli, déli és esteli ima, hogy úr. S a Laci bátyám
                            szájában az a szó, hogy úr, azt jelentette: semmi fizikai munkát nem
                            végezni, sokat enni és mindenkit lenézni, aki nem úr. </p>
					<p>Körülbelül fedte is ebben az időben a közfelfogást. Még ekkor a sport sem
                            volt kitalálva. Úriember, úrigyerek úgy kellett viselje magát, mintha a
                            ruhája üvegből lenne s a legkisebb mozdulatra porrá törne, tehát
                            vigyázni kell a mozdulatokkal. </p>
					<p>Az evés azonban, nem kell félni, nem volt annyira demoralizáló.A sódar
                            meg a kolbász, az kizárólag a Laci bátyám számára termett. Édesnagyanyám
                            alig evett egyebet, mint tejeskávét. Én egyiküknek az ételéből sem
                            kaptam, tehát azt ettem, ami a konyhán főtt. Mivel pedig ebben a korban
                            a cselédeknek külön főztek, a segédeknek is, s ez azt jelentette, hogy
                            például kukoricakását, semmi mást, vagy törtkrumplit egy nagy lábossal,
                            s kész. Vagy azt a rengeteg ciberét... Szilvacibere, aszaltszilvából,
                            vagy alma-, körte-, meggycibere, mind aszalványból vagy korpacibere -
                            ezt még édesnagyanyám is szerette. Én bizony azt hiszem, az én örökké
                            beteg, hideglelős kis testem nem kapta meg a kellő táplálást ebben az
                            úri világban. Még a katonapirítós volt a kedvencem. Ez pedig azt
                            jelentette, hogy a tüzes kályhán megégettük hamar a kemény fekete
                            kenyeret s gyorsan belemártani hideg vízbe és megsózni. Így csinálták a
                            katonák, s nekem, azt hiszem, a neve miatt tetszett annyira. Meg sok
                            szilvalekvárt ettünk. És rengeteg főtt kukoricát. Ez mindig volt. Egy
                            fazék málé mindig ott párolgott a tűzhelyen, mert a segédek meg a
                            cselédek szakadatlanul, de egész nap, tele marokkal morzsolták. </p>
					<p>Ennek az életnek harmadik jellemzője, az emberek közötti válogatás: hogy
                            kit kell tisztelni és kit kell lenézni. </p>
					<p>Ez olyan fontos dolog volt, mint egy tantárgy a magasabb iskolákban.
                            Természetesen elmélet nélkül, csak a gyakorlatban való magatartás
                            alapján lehetett megtanulni, mint az anyanyelvet. </p>
					<p>Ó, régen megszűnt, hogy ha munkás jött a házba, annak a nyakába ugorjak s
                            a bajuszát cibáljam. Ez egyszerűen lehetetlen volt. Ahogy az utcán járó
                            befogott lovaknak nem szaladtam neki, hogy összecsókoljam, hanem félve
                            kellett messzire kikerülni, hogy meg ne rúgjon, úgy megtanultam óvakodni
                            a falusiaktól. Hiszen a kovácsműhely előtt mindig ácsorgott egy-két
                            gazdaember s néha nagyon is sok, és azok diskuráltak, pletykáltak és
                            politizáltak. Énnekem azoktól harminc lépés távolságba kellett maradnom,
                            sőt nem illett még oda se nézni rájuk. Hogy megkezdődött az iskola,
                            nappal nem is igen voltam otthon. De féltem is az istvándiaktól. Mások
                            voltak, mint a csécseiek. Sohase hallották hírét az én édesapámnak, s
                            mind olyan gőgös gazda volt, még a szegénye is rátarti, menekültem
                            előlük, mintha igazán haraptak és rúgtak volna. Lehet, hogy én nagyon is
                            el voltam vágva tőlük, hiszen egyetlenegyszer sem vittek el
                            parasztházba, és ők hozzánk már csak azért sem jöhettek, mert nem volt
                            udvar, így nem láthattam, hogy folyik náluk a téli szövés-fonás, a
                            kukoricamorzsolás, a házi mulatások, a tavaszi, nyári, őszi együttlétek.
                            A gépészház a falu legközepén volt, a templom mellett, a kalapálás
                            behallott a reggeli imához, s mégis annyira elválva állt a községtől,
                            mintha nem is tartozott volna bele. És nem is tartozott, mert uradalmi
                            épület volt. </p>
					<p>Itt megint valami új fogalommal találkoztam, s érdekes, hogy anélkül,
                            hogy valaki csak egy szóval is megmagyarázta volna, úgy meg is értettem
                            a helyzetet, hogy mai napig ezen az alapon tudom felmérni az
                            ezerholdasok társadalmi és gazdasági szerepét a magyar életben. </p>
					<p>- Ki az a Kendezsiga? - jött be Laci bátyám a szobába, ebédelni, s míg
                            lemosdott, törülközött, dörögve ömlött a szájából a felháborodás. Mi az
                            a Kendezsiga? én is tudnék lenni kendezsiga, ha annyi földem vóna. Nekem
                            ne hánytorgassák, nekem ne hetvenkedjenek, az én nagyanyám is
                            bárókisasszony volt. Báró Bánhidy Mária, meg báró Bánffy Katalin neve
                            előtt százKende Zsiga is leveheti a kalapját. De meg is mondom egyszer
                            neki, ha kihordat is a határba! Az a különbség csak, hogy Kendezsigának
                            nem kell dolgozni, csak lovagol egyik tanyájáról a másikra, én meg
                            patkolom a lovát. </p>
					<p>De az egészet valahogy úgy s oly durván böfögte ki, hogy édesnagyanyámnak
                            még pirosabb lett a szeme, s a kis fehér zsebkendő még sűrűbben s egyre
                            tovább volt odaszorítva a szeméhez. </p>
					<p>- Gyerek nem felelős. Én nem tehetek róla, hogy meghalt az édesatyám. Én
                            akkor sírtam és könyörögtem, hogy vigyenek vissza Patakra, tanulni
                            akarok. De senki se törődött az én sírásommal, mert gyerek voltam.
                            Beletaszítottak a legnagyobb nyomorba. Most itt kell nekem a kendezsigák
                            lába alatt nyögni, mikor minden ősöm nemes volt, úr volt... úr... - s
                            verte ököllel az asztalt, míg a törülköző lógott a kezéből, s meztelen
                            felső testén dagadtak a pompás izmok. - Azt nem vehetik el tőlem, a báró
                            nagyanyáimat, ha megdagad is a kevélységtől Kende Zsiga. </p>
					<p>- Mit hánytorgatod, jó fiú - szólt szigorúan édesnagyanyám. - Inkább
                            hallgass. Nem válik előnyödre. Aki valamit vállalt, tegyen eleget neki. </p>
					<p>Laci bátyám alább hagyta. Fújt. Kifújta a dühének egy részét. Én
                            reszketve vártam a kályha mellett a sarokban, mi lesz még itt. </p>
					<p>- Mindenkinek a maga emberségéből kell megélni. Az ősanyáid sose jönnek
                            segíteni. Csak bepiszkítod magad, ha őket dobálod... </p>
					<p>Laci bátyám helyett én húztam össze magamat: tehát nem illik emlegetni a
                            bárónő nagyanyákat... Laci bátyám maga is elhallgatott, megfésülködött;
                            elöl hosszú hajat viselt, hátul egész apróra volt nyírva. </p>
					<p>- No, jöhet az ebéd, édesanyám, ha van mit... - mondta szelídebben. S még
                            ilyeneket tett hozzá: - Úgyse tudom, meddig tart! Kilökhetnek akármék
                            nap! lám áskálódik az egész világ! Mindenki csak engem mar! Mér küldi az
                            ispán olyan későn a munkát. Többet nem tehetek, felkelek a nappal,
                            lefekszek a nappal. Hogy most már ilyen későn kél a nap, meg korán
                            fekszik... Aggyák hamarább a munkát. Mi a? már megint cibereleves?
                            hmm... még a kanalam se szeretem bemocskolni vele... ugyan üssön oda már
                            édesanyám vagy nyolc tojást, vágjon bele egy kis kolbászt, nekem erő
                            kell, én dógozok... </p>
					<p>Aztán nagyot nyögött: </p>
					<p>- Haj, ez a kutyaélet. Ez kellett nekem! Így befogva! S ez nem akar
                            változni. Ez így tart halálomig! Amennyit én dolgoztam má! Mit ugatnak a
                            parasztok? Jöjjön ide a marha, emelje meg az én kalapácsomat, akkor
                            járjon a szája... Paraszt csak sétál az ökre után, de a kovács az vágja
                            a vasat... Kende Zsiga meg jár a pej lován, mint egy pandúrkáplár, csak
                            azt lesi, kinek törheti ki a nyakát... </p>
					<p>De hiába mondott keserű szavakat Kende Zsigára, a hangjában tisztelet
                            volt és félelem. Annyira, hogyezekből a négyszemközti kesergőkből
                            tanultam meg respektálni a földbirtokosokat, akik a Laci bátyám házában
                            elérhetetlen, megközelíthetetlen földöntúli lények voltak, akiknek a
                            kezében ott az élet és a halál. Én csak egyetlenegyszer láttam,
                            tudtommal, Kende Zsigát. Könnyű fiatal ember volt. Karcsú és elég magas,
                            s engem a fiatalsága lepett meg legjobban. Világosbarna lovaglóruhában
                            volt, s a kalapja is más, mint amit eddig láttam; kisszélű vadászkalap
                            volt sörtével. Ott állott a lópatkoló ráma mellett, s egyik lábát
                            feltette a gerendára s úgy beszélt. Alig néhány percig tartott ez a
                            jelenléte, s én ma annyira tisztán látom, hogy nemcsak hogy megismerném,
                            de folytatni tudnám a pillanatot. </p>
					<p>Mennyire föl lehetett verve előttem s bennem a tisztelet s mennyire
                            felséges hatalomnak, teremtőnek és rontónak kellett látnom hatéves fővel
                            ezt a fiatal földbirtokost, hogy egyáltalán tudomásul vettem, hogy ez a
                            Kendezsiga, s hogy maig, ötvenkét éven át, elkísért akármerre jártam,
                            hogy soha el nem felejtettem. </p>
					<p>Ebből az egypillanatból táplálkozott a feudális hatalom tisztelete
                            bennem. Mert az ember mindent csak személyén keresztül érez meg s mér
                            meg. Nekem a nagyúri mindenhatóság örökké ott van, mint fókuszban az
                            istvándi gépészház lópatkolójánál egy őszi korai reggelben, amint
                            fesztelen és közönyösen, nyugalommal áll s mozdul az uraság s körülötte,
                            előtte, megnémulva és plasztikonná dermedve van mindenki. </p>
					<p>Laci bátyám is igen tisztességes volt. Nem mondott semmit sem abból, amit
                            a szobában. De nem is volt olyan alázatos, mint mások, a parasztok és
                            segédek. A hangja muzsikált, dúdolt, behízelgő volt, de meg voltam vele
                            elégedve, elég férfias volt. </p>
					<p>Általában senki sem remegett ott, csak én. Nem tudom, ki világosíthatott
                            fel, hogy ez a kendezsiga, talán saját ösztönömből jöttem rá? De én, a
                            sovány, hidegrázós kisfiú úgy néztem, ahogy az óriáskígyót nézhettem
                            volna, hogy mikor les ide s melyik pillanatban kap be. S igazán nem
                            költői túlzás, hogy körös-körül némán állottak a fák, a házak, a
                            templom, tornyostul s a fellegek az égen. </p>
					<p>Aztán a kendezsiga megmozdult, nem nevetett, pedig azt vártam, hogy
                            ránevet legalább szegény áldozataira, akikről tudhatja, mennyire félnek
                            tőle. Valami száraz komolyság volt a hangjában, egy szót sem értettem
                            meg, de bennem maradt a félsz: valamivel nem volt megelégedve. A
                            nagyurak soha sincsenek mindennel megelégedve. A nagyurak sohasem
                            elégszenek meg a szolgálattal s a hódolattal. </p>
					<p>Ha akkor Kendezsiga kedves és mosolyog és enyhe örömet hagy maga után,
                            akkor az a kisfiú, az a hatéves remegés meg tudta volna szeretni, hiszen
                            folyton azon vitatkozott magában, hogy kedves ember ez a valami
                            harmincéves ifjú úrilény. S ha megszereti, rajongani tudott volna érte,
                            s abból milyen nagy bajok származtak volna, ha én Istvándiból a mágnások
                            iránti szerelmet hozom magammal. Milyen áldás, hogy Kende Zsiga akkor
                            megijesztett, s ez az ijedtség egy hosszú életen át elég volt, hogy
                            pillanatra se felejtsem, hogy itt áthidalhatatlan távolság van. Hogy ők
                            az urak, a nagyurak. S hogy ez nem jó. </p>
				</div>
				<div type="chapter">
					<head>
                            KASZTOK KÜSZÖBÉN
                        </head>
					<p>De viszont volt is egy furcsa mozzanat, mely felszabadított a tökéletes
                            lealázottság, a gyógyíthatatlan félelem és a kigyalogolhatatlan távolság
                            érzéséből. Egyszer az ebédnél azt mondta Laci bátyám s közben letette a
                            leveses kanalat: </p>
					<p>- Na édesanyám... Hát most aztán sajnálhatja, hogy nem taníttatott ki! </p>
					<p>- Ugyan ne beszélj már örökké bolondokat. </p>
					<p>S édesnagyanyám belepirosodott a haragba, s kiment a másik ételért.
                            Milyen karcsú s finom alak volt fekete testhez álló ruhájában. Gyula
                            bátyám hasonlított hozzá, ő is oly pompás sportember volt, karcsú és
                            hajlékony. De azt hiszem, nagyanyám nála is úribb lény volt, az
                            úriasságot kiválasztottságnak, kitenyésztettségnek véve, ahogy a lovat
                            lehet karcsúra és sportcélokra kitenyészteni. Még most is érzem, hogy
                            már akkor méltatlannak találtam, hogy édesnagyanyámnak dolgozni kell a
                            konyhában... Olyan finom bárónő tudott lenni, aki okosan néz az
                            emberekre, s akinek mindenki kedvében jár. Volt benne valami, ami
                            elsőséget biztosított számára, s anélkül, hogy valaha is panaszkodott
                            volna, állandóan tiszteletteljes részvétet termelt ki neki. </p>
					<p>Laci bátyám hozzá képest egészen alpári volt. Hangos, nem elég ízléses,
                            teleszájú: az ő respektust keltő egyéniségét csak Gyula bátyám örökölte.
                            Édesanyám apjalánya volt, a tudós; Laci valami keverék, olyan apró
                            dzsentri; Józsi, a második fiú meg valami elkényeztetett szalonfigurának
                            lett volna jó, aki tele van nevetéssel, kedvességgel, figyelemmel és
                            sejtelme sincs a munkakötelezettségről, ami Laciban megvolt. De a négy
                            testvér közt egyikben sem volt egyetlen vonás sem, ami a parasztokra
                            emlékeztetett volna. Mind a négy már olyan üvegházi növény volt, amely
                            nem bír a szabadban megbirkózni az időjárás viszontagságaival. </p>
					<p>A miliő hihetetlen gyorsan okoz öröklési értékeket. Ha az egész öröklést
                            tíz pontban állapítom meg, akkor ebből négy pontot az ellenkező nemű
                            szülő, tehát fiúknál az anya származtat le, hármat az egynemű, tehát az
                            apa. Egy pontot az apai, egyet az anyai ősökre szoktam venni, s a
                            miliőnek s más külső és ellenőrizhetetlen befolyásnak egy egész pontot
                            nyitva hagyok. </p>
					<p>Laci bátyám esetében egy származási ponttal egyenértékű, hogy kilencéves
                            koráig papi házban és kollégiumokban nőtt. Tökéletesen át volt itatva a
                            papi élet és az iskolai pszichózis úrráválás ambíciójával. Ami azután
                            történt vele, hogy az iskolából kivették, az csak incidensnek tűnt fel
                            előtte, mindennek el kell múlnia, s ő előbb-utóbb követheti az indítás
                            vonalát, s tovább haladhat azokon a síneken, amelyekre még az apja,
                            tehát az élet állította. S tizenhárom évvel később, 1898-ban, mikor már
                            megházasodott, három gyermeke volt és látszólag jómódú s nyugodt polgári
                            módot ért el: egyszerre csak otthagyta a kovácsműhelyt, s Gyula öccsének
                            a nyakára beállott diáknak, hogy leérettségizzen s pap legyen. Sajnos,
                            késő volt, negyvenéves fejjel többet nem tudott megtanulni, csak éppen
                            levizsgázott a negyedik gimnáziumi osztályból, s írnok lett a
                            telekkönyvnél. Ezzel is meg volt elégedve, s majdnem oly boldog lett,
                            mintha pappá lett volna. Nem kellett többet kalapácsot emelnie, hanem
                            rajzolhatta pompás nagy kövér magyar betűit, s együtt politizálhatott a
                            többi kisurakkal: de urakkal. </p>
					<p>Apjának apja még földműves volt. Igaz, romantikus mesék voltak, hogy egy
                            nemes ős valami szerelmi vagy családi összecsapás miatt szakadt ki az
                            ősi famíliából - anyai ágon viszont oly messze kellett volna paraszt
                            ősök után kutatni, hogy nem is sikerült. Ez aztán nemcsak a
                            gondolkodásmód, a világnézet s életérzés miatt zárta el a falu paraszt
                            lehetőségeitől, hanem bizonyosra veszem, hogy a fizikumukban már benne
                            volt az alkalmatlanság a szántó-vető életre, s lelki összetételben a
                            falu törvényei szerint való berendezkedésre. </p>
					<p>Valamikor mindenki a faluból szakadt ki. De ez a kiszakadás vegyi
                            átalakulással volt mindig egyenlő. Aki egyszer kiszakadt a faluból, soha
                            többet oda visszahullani nem tud. Mintha valami színeződést kapna az
                            egyén a kultúrában, messzire meglátszik,aki kultúrfertőzést kapott. Ha
                            egy parasztlegényt találok, akinek a szeme tisztább, a gondolkodása
                            logikusabb, intelligenciája megértőbb, ott legalább néhány gimnáziumot
                            lehet kinyomozni. </p>
					<p>Ebből már következtetni lehet arra, hogy ha a falunak van belső
                            társadalomformáló s egybentartó törvénye, akkor ennek az úrivilágnak is
                            kell hogy legyen s van is: és ez a gentleman-törvény. Úri törvény. Úri
                            felfogás. Úri ember. Úr. </p>
					<p>Az urakat végtelenül finom és szigorú törvénykönyv szabályozza életük
                            minden pillanatában.</p>
					<p>Laci bátyám ezt a törvénykönyvet úgy ismerte, úgy a kisujjában, az
                            idegeiben volt az, hogy egyszerűen lehetetlen lett volna, hogy vétsen
                            ellene. De mind a négy testvér: a négy közt Gyula volt a legtisztábban
                            kikristályosodott gentleman. Ő olyan jelenség volt, aki, természetesen a
                            legnemesebb értelemben, legelőkelőbb kaszinótaggá fejlett ki. Laci
                            viszont kicsit visszaélt azzal, hogy az élet úrhoz nem illően bánt el
                            vele, mikor egy kovácsműhelybe vágta be, tehát feljogosítva érezte magát
                            számos bárdolatlanságra, szinte parasztos, de azért mindig úri
                            hetvenkedésre és inkább olyan kurtanemesi kasztvitézkedésekre. De
                            nemtelenségre, aljasságra, úriemberhez nem illő dologra képtelen volt.
                            Minden felháborító tettének, amivel annyi keserűséget okozott
                            édesanyámnak s különösen nekem, meg lehetett az úrijogban gyökerező
                            alapját találni. Ő megengedhetett magának sok mindent, ami másnak
                            fájdalmat okozott, mert egészen képtelen lett volna kvalifikálatlan
                            becstelenségre, illetőleg olyan parasztságra, ami például édesapámat
                            csöppet sem zavarta, ha megtehette. </p>
					<p>S hogy az úri lét mennyire s mily tökéletesen át- meg átjárja,
                            abszorbeálja és végzetesen uralja az embert, az itt az istvándi kis
                            gépészházban sokkal tisztábban megvilágosodik előttem, mint ha a
                            kaszinók keretében levőket analizálom. Könnyű egy magas vagyoni és
                            társadalmi keretben élő embernek úrnak lenni s maradni: ott legyen úr
                            valaki, ahol az úri miliőnek egyáltalán semmi lehetősége nincs. </p>
					<p>De nem korrekt, amit mondok: az úr a pokolban is úr - Laci bátyámnak az
                            időből bennem maradt kedves szava -, s valóban úgy is van. Aki úr, az
                            nem tud más lenni, csak úr. </p>
					<p>Laci bátyámnál ez a korlátozottság belső és külső magatartásban
                            nyilvánult, kifelé: rangtartás. Éppen úgy nem tudott elkeveredni a
                            paraszttal, mint az olaj a vízzel. Bármilyen jó viszonyba került is a
                            falu legnagyobb gazdájával, lehetetlen volt, hogy magától ne érződjön
                            meg rajtuk, hogy nem rangbeliek, hogy ő az úr s az a paraszt. Mint ahogy
                            nem lehetett olyan nagy úr, akivel szemben ő ne érezze magát
                            egyenrangúnak, csak éppen az ő öntudata s önmérséklése győzile, hogy ezt
                            nem érezteti. Mikor Kossuth Ferenc Szatmáron járt, Laci bátyám vele egy
                            asztalnál ült s korteskedett neki, s hallani kellett az ő öntelt nyakas
                            előadását Kossuth apánk fiáról, akit nem fogadott el magyarnak, mert nem
                            tudott magyarul s nem fogadott el úrnak, mert nem értette a magyar urak
                            nyelvét. Neki Kossuth Ferenc egy sült talián hivatalnok volt, egy magas
                            állású gyárigazgató, de mi keresnivalója van a szatmári piacon és a
                            magyar hordók tetején. “Nekem kellett, öcsém felállni, hogy egy kicsit
                            kiköszörüljem a hangulatot, mert Kossuth apánk lelke hamarébb volt az én
                            számban, mint annak a szegény fiának a műfogai közt.” “Minek jött az
                            haza, aj de kár volt neki hazajönni. Többet ront Kossuth Lajoson, mint
                            Zimándy páter, mert azt mondják a népek, hogy Kossuth Lajos csak ilyen
                            magyarnak tudta nevelni a fiát?” </p>
					<p>Itt felismerhetjük, hogy úr és úr közt is különbség van a magyar földön.
                            A magyar úr típusa az alispán. A nagybirtokos, a Kende Zsiga! Az már
                            messze van a közfelfogás számára, hogy ezek a legnagyobb helyi birtokos
                            nagyságok az udvar, már a királyi udvar szelleméből sarjadzanak - mert
                            bizonyos tekintetben, magyarságukban rebellisek, szemben állanak az
                            aulikus felfogással, még Kende Zsiga is, aki pedig megkérte az
                            aranykulcsos királyi kamarásságot. A magyar úr a vagyonilag önálló,
                            senkire rá nem szoruló, senkinek engedelmességgel nem tartozó - csak a
                            törvénynek - az abszolút és rendíthetetlen függetlenség maga. Laci
                            bátyám mint gépész, azt szokta mondani: “Ha kötelességemnek eleget
                            tettem, éppen olyan magamura vagyok, mint akárki.” </p>
					<p>Laci bátyám vidéki kis magyar úr volt. Kicsit elkovácsosodott, de azért
                            azt is szívesebben csinálta, mint a földet túrta vóna. Számára mindennél
                            lehetetlenebb volt, hogy ő egy darab földet megszántasson, bevettessen,
                            learattasson. Már inkább kalapált s számlát csinált. Ez mégis csak úribb
                            foglalkozás volt. Mint gépészt egyenrangúnak érezte magát, mint ispán
                            szolga lett volna. </p>
					<p>Mikor édesnagyanyám bejött a konyhából, azt mondja Laci bátyám: </p>
					<p>- Bizony édesanyám, ha én most pap vagyok, a Krisztusát, megismételném a
                            nagyapám virtusát. </p>
					<p>Édesnagyanyám bizonyára nagyot nézett. </p>
					<p>- Tudja, édesanyám, itt van most ennek a Kende Zsigának egy kis
                            unokahúga. Ha én most pap volnék, és nem kovács!... Ha én most nem ebbe
                            a rozzant vityillóba vagyok bezárva, hanem egy házzal odább, a templomon
                            túl lakok... a parókián!... megkérném... </p>
					<p>- Mit beszélsz már megint! nem szégyelled magad! </p>
					<p>S édesnagyanyám megtörülte a szemét. </p>
					<p>- Mért? Ha az én nagyapám elvehette Isaák Erzsébetet, én se ijednék meg
                            ettől a Kende Juliskától. </p>
					<p>Édesnagyanyám lángvörös lett és igen mérges. Felpattant. </p>
					<p>- Fogd be a szád, szamár. Isaák Erzsébetnek semmije se volt, összesen
                            húsz holdat öröklött Csetfalván. Ezek meg ezerholdasok. Ennek gróf lesz
                            az ura, azt se tudja, mi a falusi pap. </p>
					<p>- Ej, én csak azt mondom, édes jó anyám, hogy ebből a Juliskából olyan
                            aranyos kis papné tudna lenni, de olyan, hogy olyan még nem is vót. </p>
					<p>- Ostoba - mondta édesnagyanyám s kiment. </p>
					<p>Nem felejtettem el ezt a dolgot, mert aztán ahogy nőttem, évről évre
                            egyre nagyobb hullámokat vert bennem. Laci bátyám ezzel parírozta ki
                            bennem a főúri renddel szemben való rémületet s félelmet. Mikor már
                            kisdiák voltam, elalvás előtti fantazmagóriáimban egyre nagyobb szerepet
                            játszott, hogy mi lenne most, ha Laci bátyám elveszi Kende Juliskát?
                            Egyszer életemben benéztem a kastély udvarára az utcáról, Istvándi oly
                            hosszú falu volt, Csécse után elképzelhetetlen hosszú és félelmes
                            útvonala nyúlik messzire a templomtól távol, távol, s valahol ennek a
                            hosszú útnak a végén volt a kastély. Valahogy, mint iskolás, a
                            gyerekekkel jártam egyszer arra; nyár volt, kora nyár, s nyitott kapun
                            benéztem az “udvarba”. Nagy fák voltak és zöld fű, kavicsos tér s
                            földszintes öreg kúria... Sose láttam azóta, szeretném tudni, olyan-e?
                            Igazán valami görcsös vágy van bennem ötvenkét év óta, hogy azon az
                            utcán még egyszer végigmenjek és abba az udvarba benézzek... Már akkor
                            bennem volt, hogy Laci bátyám ide akar házasodni, s megértettem az
                            édesnagyanyám indulatát, éreztem hatéves fővel, hogy az a lány, aki itt
                            él, nem fog eljönni a gépészházba, mert ott nincs kert és székek és
                            padok... mégis talán páva is volt... Csak én remegtem, egész testem
                            reszketett, s a szemem kitágult, és mint álomban, mikor az ember nem bír
                            megmozdulni, úgy maradtam kővé válva, s a gyerekek már vígan
                            elszaladtak, s én még mindig ott állottam, megdermedve, s még benézni se
                            mertem: nem mertem nézni, csak éppen nyitott szemmel láttam, de mintha
                            már az is lopás lett volna, hogy látom, s szégyelltem, hogy Laci bátyám
                            olyat mert mondani... </p>
					<p>1910-ben a Sári bíró után, finom levelet kaptam, nagyon öregasszonyos kis
                            betűkkel írva, Kende Juliskától, hogy a legközelebbi vasárnapra délután
                            ötórai teára meghív. </p>
					<p>A levél utánam jött Barsendrédre, ahol egy nagyon kedves sógoromnál, a
                            jegyzőnél voltam a feleségemmel... Roppant láz, amit bennem a levél
                            keltett... Rögtön mondtam, hogy vasárnap reggel utazom Pestre... Janka
                            nagyon felháborodott s meg volt sértve: </p>
					<p>- És maga elmegy egy asszonyhoz, aki magát a felesége nélkül hívja meg? </p>
					<p>Istvándi rémülettel néztem rá. </p>
					<p>- Nem engem hív meg - mondtam mentegetőzve -, nem a maga urát hívja
                            meg... a Sári bíró szerzőjét... a hirtelen divatba jött fiatal írót... </p>
					<p>- S ez nem az én uram? </p>
					<p>- Véletlenül összeesik a kettő - tréfáltam s ezzel végképp felgyújtottam
                            a házat. </p>
					<p>Hogy én okvetlen elmegyek, abban semmi kétség nem volt, de hogy a
                            feleségemet mivel győzöm meg, úgy gondoltam, erre nem is kell gondolni:
                            ő éppen úgy tudja, mint én, hogy a magas társaságbelieknek megvan az az
                            előjoguk, hogy a hírneves embereket saját szolgáiknak, vagy mondjuk
                            barátjaiknak használhatják, s eszükbe sem jut, hogy a feleségtől
                            viszonzást várjanak, ami a legtöbb esetben nagyon meg is nehezítené a
                            dolgot, mert kétszoba-konyhás lakásban elég kényelmetlen egy palota
                            úrnőjét viszontfogadni. Janka ugyan egy pillanatig sem érezte volna
                            magát kényelmetlenül, mert benne különösképpen megvolt az életharmónia. </p>
					<p>Nekem el kellett menni. Bár ez nem volt könnyű. Ha 1886 nyarán valaki int
                            nekem az istvándi kastély udvaráról, hogy menjek be, valószínűleg úgy
                            elszaladtam volna, mint a nyúl, s most sem volt könnyű magamat
                            beleképzelni abba, hogy a legelső grófné, aki életemben meghív, éppen a
                            legelső nagyúri asszony, akivel valami távoli értesülésbeli találkozásom
                            volt. Jankának nem magyarázhattam meg, hogy miről van szó, ő ugyanis
                            nagyon érzékeny volt az én “hencegéseimmel” szemben. Nem bírta
                            elviselni a bárónő-nagyanyákat. Ezt oly illetlen s alaptalan szennynek
                            tekintette, ha ezek szóba kerültek - egész házasságunk alatt, húsz év
                            alatt legfeljebb kétszer-háromszor -, hogy azt hittem, szívesebben vette
                            volna, ha tetvesen kap az anyám kezéből, mint ezekkel a “flekkekkel”. A
                            tetűből kitisztíthat, de hogy irtsa ki a fejemből a bárónőket? Én nem is
                            mondom, hogy nem volt veszedelem az ő számára ez a probléma nálam: én ez
                            ősanyák miatt magasan felette éreztem magamat a “polgári életnek”,
                            mindig ott volt az a lehelet, hogy mosolyba fullaszthatom
                            türelmetlenségemet az ismerős rokon és baráti nőtársaság között.
                            Hirtelen nem is vagyok bizonyos benne, hogy Barsendréden ért-e utol a
                            grófné levele, vagy már Zólyomban voltunk, ahol a feleségem egyik
                            unokanővére gyári előmunkás felesége volt, s hihetetlen spórolással, de
                            a viszonyokhoz képest jómódban élt. Ebben a miliőben a grófnők világa
                            távolabb volt, mint a mennyország. A paradicsomba erényes és egyházilag
                            előírt élet után mindenki eljuthatott, de oda? Legfeljebb cselédnek. Én
                            tehát avval mulattam magamat, hogy a bárónő-ősanyák következtében éppen
                            olyan jogot érzek rá, hogy abban a világban otthon legyek, mint
                            feleségem atyafisága révén ebben. Dehogyis nem megyek én el Kende
                            Juliskához. </p>
					<p>Csak azt nem tudtam, meg fogom-e neki mondani, hogy Laci bátyám, ha pap
                            lett volna, papnévá tette volna? </p>
					<p>Az attól függ, hogy milyen fesztelenséggel fogadnak. </p>
					<p>Itt érzem az idegeimben azt a kényelmetlen érzést, amellyel elutaztam;
                            árulónak éreztem magam. A feleségem fájdalmasan hideg volt, s szürke és
                            elfakult. Úgy nézett, mintha utoljára látna: most engem elkap a
                            nagyvilág, s már ezután lenézem azt, amelyben élünk, együtt... Nem
                            mutattam meg neki, csak említettem, hogy táviratoztam, hogy ott leszek.
                            Nem örült volna a távirat fogalmazásának. Dzsentri nyelven volt
                            valahogy: “kegyelmes asszony parancsára örömmel jelentkezik...” Ezt a
                            Janka nyugodt, tárgyilagos ízlése konfidenciának mondta volna s
                            illetlennek az én polgári méltóságomhoz. De engemet hihetetlenül
                            mulattatott ez a sorsszerű véletlen, hogy vasárnap délután nem
                            Pucsekéknál leszek haboskávén, hanem Telekiéknél teán. Nem voltam már
                            fiatal ember, harmincegy éves voltam, de az, hogy pontosan huszonöt éve
                            volt annak, mikor Istvándiban bekukucskáltam a Kende Juliskáék udvarába,
                            s most “meg vagyok híjva irodalmi teára”, valósággal gyermekké tett. Még
                            a kovácsműhely szagát is éreztem, s a Laci bátyám dudorászó hangját...
                            Szerettem volna neki is táviratozni - még élt -, de először is meg kell
                            várni, míg lefolyik a dolog s aztán Laci bátyám már öregember, s ki
                            tudja, Emma néném, a felesége mit mondana. Sőt az is lehet, hogymár Laci
                            se igen emlékszik arra, ami nekem oly hosszú időn át annyira megfeküdte
                            a gyomromat. </p>
					<p>Pontban öt órakor csöngettem be a Múzeum körúton egy öreg házban, a
                            Nemzeti Múzeummal szemben, egy elnyűtt, emeleti öreg folyosón, a
                            lakásába. Nem volt valami grófias az épület, csak a hely. Ma már új
                            palota van a helyén. </p>
					<p>Nem érkeztem korán s ez megnyugtatott, öten-hatan voltak jelen, írófélék,
                            írójellegűek, de nem emlékszem másra, csak Pekár Gyulára: ő volt hozzám
                            a legkedvesebb, egészen úgy viselte magát, mintha ő is író lett volna. A
                            házigazda szobája földrajzi könyvtár volt, az összes falterület
                            polcokkal borítva s számtalan nyelven, a mennyezetig, csupa szakkönyv.
                            Tetszett nekem s megcsodáltam, hogy ilyen gróf is van a világon. </p>
					<p>A grófné rövidlátó volt s lornyonnal nézett meg. Kicsit hervadásnak
                            indult, kicsit komikus komolyság volt, sietve beszélt, s egyéni humora
                            kizárta, hogy más is humorosan beszéljen vele. Ha más viccelt, meg volt
                            ütődve s azt kérdezte: Igen? De ő nevetett azon, amit mondott, s nem
                            volt benne semmi póz, azonkívül, hogy sokat adott arra, amit mondott.
                            Szellemi életet élő embernek látszott, aki azonban szünet nélkül
                            vigyázott rá, hogy élénk tudatban tartsa azt, hogy ő maga egy más
                            világban él, s csak magához engedi a plebejusokat, nem egyenrangú
                            barátkozásra, hanem hogy megnézze őket, sőt, hogy valamit
                            profitírozzon tőlük. Mégpedig az irodalom, illetve az irodalmi
                            érvényesülés terén. Elvárta, hogy mindenki referáljon neki, de ő kedves
                            közvetlenséggel élét vette a hivatalos stílusnak, amit azonban a
                            szembenállónak nem kellett komolyan venni s mindenki kissé feszes
                            állásban játszotta meg a “pihenj” katonai jelszót. </p>
					<p>Én ezen nevettem, s egyáltalán egész idő alatt a legfesztelenebben
                            éreztem magam, mint aki hazajött, s ezt senki se tudja. Inkognitóban
                            otthon. </p>
					<p>Lornyonnal nézett meg s már ez mulatságos volt: </p>
					<p>- Mondja, Móricz - s nem a bemutatkozáskor szólított meg, hanem jóval
                            később s váratlanul fordulva hozzám. A bemutatkozáskor úgy tett, mintha
                            már régi ismerősök volnánk, akivel nem kell különösebben foglalkozni, az
                            ember csak észreveszi, hogy ez is itt van. De megkereste a pillanatot,
                            mikor valakivel beszélgetve, a beszélgetést megszakítja s odafordult,
                            mintha csak éppen valami ötletet akarna közölni: - Mondja, Móricz,
                            magáról senki se tud semmit, magát senki sem ismeri? </p>
					<p>Nevettem. </p>
					<p>Erre kicsit kutatva s rossz hunyorítással nézett belém, mintha azt
                            keresné, mit nevetek? </p>
					<p>- Azt mondják, maga újpesti. </p>
					<p>- Én? - nevettem. </p>
					<p>- Azt hallottam, újpesti mérnök. </p>
					<p>Nem várta ki a nevetésem végét, kicsit gügyögve mondta, nagyon gyorsan. </p>
					<p>- Én mondtam, hogy maga az én vidékemre való, az írásaiban egészen
                            szatmári szavakat találok - s hirtelen a társasághoz fordult. - Tudják,
                            kérem, az ököritói tűzvészt a főszolgabíró ostobasága idézte elő, részeg
                            volt, s megengedte, hogy a csűr kapuját beszegezzék a parasztok... </p>
					<p>Logikus volt, hogy Szatmár megyéről az ököritói tűzvész jutott eszébe.
                            Pár nappal azelőtt volt a borzalmas szerencsétlenség, háromszáznál
                            többen égtek oda a beszegezett csűrbe egy táncmulatságon. </p>
					<p>- Az alispán is ilyen marhaságokat csinál, ott vonaglanak a szegény
                            nyomorultak az utcán, és ő lemondja a Mentőegyesület ajánlkozását, hogy
                            itt már nincsen szükség csak temetésre... </p>
					<p>A legnagyobb elégtétellel hallgattam. Úgy beszélt, mint aki nem olvas
                            újságot, de minden fontos dolgot a szereplőktől tud. A döntő
                            hatóságoktól. Talán a belügyminiszter volt nála az este vacsorán, s az
                            mondta. Az egész előadása valóban olyan volt, mint a saját körében egy
                            falusi papnéé. Válogatatlan szavakkal, az érzés és indulat rohamában
                            idegessé válva s kapkodva és bugyborékolva. Az összes hatóságokat
                            leszamarazza, részegek, ostobák. Mint akinek joga van ezen a nyelven
                            beszélni, ahogy a papnénak joga van a kurátort és kisbírót, főleg
                            távollétükben lehordani. Megmondja neki akkor is a véleményét, ha jelen
                            van, de akkor mégis megadja a formáját, nem szidalmaz, hanem oktat. </p>
					<p>Elővettem a noteszemet s jegyezni kezdtem. </p>
					<p>- Mit ír? </p>
					<p>- Ezt az ököritói tüzet. Írni fogok erről az Ököritóról. A Nyugat
                            legközelebbi számába még talán be lehet szorítani. </p>
					<p>A grófnő mintha kissé megdöbbenve nézne rám. </p>
					<p>- Maga talán ököritói? </p>
					<p>- Nem - nevettem fel -, nem vagyok az. Nem is voltam ott, pedig sok
                            községet bejártam azon a tájon. </p>
					<p>- Hát hova váló? </p>
					<p>Újra nevettem. Folyton nevetni kellett. Oly furcsa volt, ami most jön: </p>
					<p>- Gyermekkorom egy részét Istvándiban töltöttem. </p>
					<p>A grófnő óriási módon elbámult. Úgy nézett rám, mint az eleven csodára. </p>
					<p>- Kinek a fia? Nem tudok Móriczokról. </p>
					<p>- 1885 és 1886-ban ott volt egy nagybátyám, gépész volt. Nála laktam
                            abban a két évben, mint kisgyerek. A Kende Zsiga gépészénél. </p>
					<p>A grófnő elhallgatott, másfelé nézett, akkor azt mondta: </p>
					<p>- A bátyám mindig jó volt a néphez. Igen? </p>
					<p>Muszáj volt nevetni. Laci bátyám “a nép”... </p>
					<p>De milyen mentegetőzés volt ebben a szóban: “jó volt a néphez. Igen?”
                            Ebben az időben - most huszonöt éve - izzó volt a két réteg közötti
                            légkör. A grófné hangjában első pillanatban a kasztigazolás jelentkezett
                            a szanszkülottal szemben. </p>
					<p>Jó volt a néphez. </p>
					<p>S én ismét láttam a karcsú fiatal urat, ahogy fél lábát feltette a
                            patkoló gerendára s lovagvesszőjével könnyedén, de idegesen csapott a
                            csizmája szárára, s nem veszekedett, nem lármázott: jó volt a néphez. De
                            kemény volt és szigorú és nem nevetett. Ura volt a népnek, s jó volt
                            hozzá, mint a gazda az alárendeltekhez. Jó volt, de ez a jóság
                            pedagógiai értékű volt. </p>
					<p>Á, nem ült le közéjük, s nem koccintott velük, nem adomázott és nem
                            nevetett össze: elszánt, felsőbbséges gazda-céllal egyszerűen jó volt a
                            néphez. </p>
					<p>A nép is jó volt hozzá. Nem gyűlölték, nem átkozták, nem gyújtották fel
                            az asztagját, s nem ütötték agyon. Ez a “jóság” a két fél között valami
                            szerződést jelentett. </p>
					<p>De a grófnő elidegenedett tőlem. Ennek semmi más jelét nem adta, csak
                            hogy tovább nem beszélt velem. </p>
					<p>Egyáltalán sajátságos helyzetbe kerültem a szalonban. Amint kiderült,
                            minden külön megállapítás nélkül, hogy nem vagyok szórakoztató ember,
                            nem hoztam adomákat, a szalon levegőjének megfelelő humort és cinikus
                            jólértesültséget, s nem hoztam feltörlészkedő vágyat a feltörlészkedők
                            után - azonnal kiestem a társalgásból, s senki sem zavart meg abban,
                            hogy megdöbbenve s rossz érzéssel kritizáljam a nagy darab író gondos és
                            körülményes előadását arról, hogy ő hogy szokta beszerezni a legjobb
                            eredeti kínai teáját, s hogy ezt egy londoni követségi tanácsos küldi
                            neki a hivatalos futárral s így vám nélkül. </p>
					<p>Egyszerre úgy éreztem magam, mint valamikor Istvándiban, ahol a puszta
                            ház sarkát öleltem a két kis karommal, hogy mindig lássam, melyik
                            oldalról jön a veszedelem? </p>
					<p>Még egy nagy katasztrófa is ért. Egy asztalon levél volt a könyvek közt s
                            azon Méltóságosnak volt címezve a házigazda. Ezen aztán igen
                            elszégyelltem magam, hogy én ezt nem tudtam, s folyton kegyelmesnek
                            tituláltam a grófnőt. Félre fogja magyarázni, azt hiszi, hízelgés...
                            hogy “bevándorló” vagyok. </p>
					<p>Mi a fenének jöttem én ide. Milyen igaza volt Jankának. Inkább mentem
                            volna el a csetneki papékhoz, ott egy írónak megfelelő fogadtatásban és
                            bizalomban lett volna részem. </p>
					<p>Láttam, hogy innen búcsú nélkül szokás eltűnni, “angolosan?”, s én is
                            egyszerűen felállottam s elmentem. Nem illett, hogy valakinek a
                            távozását észrevegyék. A házigazda nem jött utánam. A gróf egyáltalán
                            egyetlenegy szót sem szólott hozzám, s csak egy egyszerű és kellemes
                            kézfogást kaptam tőle. </p>
					<p>Az ököritói tűzről azonnal megírtam a cikket s másnap át is adtam a
                            Nyugatnak. A cikk végéről egy részlet: </p>
					<p>“És mi történt a tűz óta? </p>
					<p>A nép, mint minden félcivilizált és erősen vallástalan nép, rettenetes
                            apátiába süllyedt. Az égett emberek elbújtak és elmenekültek, mert jól
                            ismerik orvosaikat, akik barbár módra henteskednek, s követelik az őket
                            nagyon megillető s valóban igen kicsiny díjakat. De a parasztnak minden
                            krajcár igen nagy pénz, még akkor is, ha vásárol, hát még mikor csak az
                            egészségét kell vele megfizetni. Nem is lehetett összeírni, hányan
                            sebesültek meg, míg végre egy hét múlva híre ment, hogy most valóban
                            ingyen gyógyítanak s ingyen adják az orvosságot is. Az államnak valóban
                            ingyen kellene adni a népnek tanítót, orvost és ügyvédet. </p>
					<p> Azonban nemcsak a nép viselte magát paraszti állapotához illően, az
                            urak is nagyon úri módon fogták fel a dolgukat. Csak az alispán és a
                            főispán szerepét látni tisztán a lapok közlései alapján. Nagyon keményen
                            kellene megtámadni a magyar közigazgatást ennek a két úrnak a
                            magaviseletét általánosítva. Az alispán lesürgönyzi a budapesti
                            Mentőegyesületet, mely felajánlotta segítségét: »Szíves készségükért
                            köszönetet mondva értesítem, hogy Ököritón egyéb munkálat nincsen, mint
                            háromszázon felüli hulla eltemetése.« Ebben a pár sorban benne van a
                            magyar úr gavallériája, hetvenkedése, oktalansága s a hivatalra, a nép
                            atyjának szerepére nem termett ember minden lelketlensége. Míg az
                            alispán ezt a táviratot írta, minden bizonnyal, ünnep után
                            katzenjammerétől többet szenvedve (ezt s így hallottam a grófnétól szó
                            szerint, s ezen az alapon írtam bele a cikkbe, mert az alispánt nem
                            ismertem és nevét ma sem tudom), mint a szíve fájdalmától, azalatt
                            száznál több ember ordított és nyögött halálverítékkel kivert, égett
                            testtel... S az alispán csak egy hét múlva józanodott ki annyira, hogy a
                            Mentőegyesület újabb ajánlkozására elfogadta segítségüket.” </p>
					<p>A cikkben a megyei autonómia alapján állok, mert úgy látom még akkor,
                            hogy ez ad valóban szabad kezet a humanitásra s a nép nevelésére.
                            Örültem, hogy ilyen közvetlen információkat kaptam, s az volt a
                            felfogásom, hogy vállalkoznom kellene arra a munkára, hogy a vezető
                            réteggel érintkezve, azonnal síkraszálljak az incidentaliter feltűnő
                            hibák nyílt feltárására. Meg voltam győződve felőle, hogy cikkem után,
                            mely csak kis részletében ilyen személy szerint támadó, például a
                            főispánról is ezt írja... “ez az úr két nevezetes dolgot jelentett ki:
                            »addig nem megy le Ököritóra, míg el nem temetik a halottakat, mert azt
                            a látványt nem bírják ki az idegei« s hogy: »Ököritón nincsen szükség
                            segélyre, csak egy díszes emlékoszlopra.« Az ököritói tűz világa mellett
                            csak szomorú látnivalók tűnnek a szemünkbe.” </p>
					<p>Szóval meg voltam győződve, hogy cikkem után az alispán ellen vizsgálatot
                            fognak indítani. </p>
					<p>Természetesen naiv gondolat volt. Éppen úgy, mint ahogy naiv várakozás
                            lett volna, hogy pör esetén a grófnő megismételje szavait, amelyeket
                            saját otthonában, akárhány ember előtt is, de nem a nyilvánosság számára
                            mondott. Bár én szemeláttára jegyeztem le szavait. </p>
					<p>De a cikk úgy látszik, komoly hatást tett, mert az, hogy nem jött rá
                            semmi reflexió, csak azzal magyarázható, hogy az érdekeltek sem látták
                            célszerűnek a nyers és igazolható igazság bolygatását. </p>
					<p>A grófnőnek megírtam, hogy a cikkem megjelent. Nem voltam benne bizonyos,
                            hogy jár-e neki a Nyugat, bár kellett hogy olvassa, mert abban az időben
                            még nemigen írtam másuva. Soha egy szóval sem reflektált rá, s nem is
                            hívott meg magához többet. </p>
					<p>Pontosan huszonöt év múlva, 1935-ben találkoztam vele egy kiadónál. Igen
                            gyorsan, suttogva és különös, kellemesen maliciózus modorában, de
                            keserűen elpanaszolta, hogy milyen komiszak hozzá a magyar kiadók.
                            Kedves és komikus volt, folyton nevetni kellett, holott ő halálos
                            komolyan beszélt. A huszonöt év alatt néhányszor összetalálkoztunk az
                            élet csataterén, hol színházban, hol estélyen, egyszer egy premieremen
                            becipelt egy páholyba s bemutatott a Kende Zsiga gyerekeinek. Pompás nép
                            volt, örültem, egészségesek, szépek. Rokoni szemmel néztem őket, s
                            nevettem. Én tudtam mit. </p>
					<p>A kiadónál történt találkozás után néhány napra meghívót kaptam a
                            grófnétól. Elmentem, féltem, félreért, ha nem megyek. Most is írók
                            voltak jelen, s most is azok szerepeltek, akiknek nem volt istvándi
                            múltjuk s nem vonultak vissza a társaságban hallgatásba, hanem csécsi
                            elbizakodottsággal mertek szerepelni... </p>
					<p>A grófnéval egy szót sem beszéltem. Köszöntés után többet nem nézett
                            felém, ha közeledtem sem. Igaz, már az aggkori tünetek igen erősen
                            kiütköztek rajta, sértés nem volt magatartásában, szegény, ő várt volna
                            mindenkitől szórakoztatást, özvegyi bánatában, anyagi ügyeiben elég
                            rendezetlenül, ahogy elmondta volt. Azóta meghalt. </p>
					<p>Így sohasem volt alkalmam mulattatni azzal, hogy Laci bátyám szegény,
                            papnét csinált volna belőle, ha... ha ő is pap lett volna, s ha... </p>
					<p>Számomra az a legelső vizit nagyon súlyos következményekkel járt:
                            beláttam, hogy a grófokkal sohase találkozhatom. Nem miattam, mert én
                            őket ugyanazon szemmel néztem, mint a tanyai szegény embereket: az író
                            megfigyelő szemével, s bajaikban éppen olyan résztvevő érzéssel. Ők
                            azonban mást várnak, a századok óta beidegzett szolgálatot. Azt várnák. </p>
					<p>Az emberek közt más alapvető különbség nincs, csak a társadalmi helyzeti
                            energiapont következtében történt elferdülések. A magaslati levegő éppen
                            úgy átalakítja a szervezetet, mint a mélytengerek fenekén élő nyomás,
                            úgy tudjuk, a halak ott lent attól laposak és színtelenek. </p>
				</div>
				<div type="chapter">
					<head>
                           NIL DE ME
                        </head>
					<p>Az iskola sem segített rajtam Istvándiban. Az iskola ott volt a
                            szomszédban, s tele volt gyerekekkel, de ha én beléptem, még jobban
                            magamban maradtam, mint otthon édesnagyanyámmal. </p>
					<p>Nem lehetett az ellentétet kiheverni. A csécsi iskoláról csak a nyár és a
                            vidámság árad bennem, az istvándi mindig tél volt, hideg volt, fázós és
                            savanyú szagú. Alig emlékszem valami másra, csak, hogy fát kellett vinni
                            a hónom alatt az iskolába. Édesnagyanyám mindig sokallta, amit vittem:
                            Nem bírod, ne cipelj annyit. </p>
					<p>Fát azért kellett vinni, mert ez volt az iskolafűtés megoldása. Voltak
                            erős fiúk, akik kiszedték a sövénykerítéseket s azt hordták el, mert a
                            szüleik nem adtak nekik fát az oskolafűtésre. Hogy vágytam rá, csak már
                            rám kerüljön a sor, s csakugyan volt eset, hogy sötétben kellett
                            felkelni, s az iskolában megraktuk ketten a tüzet. Hogy az iskolai
                            tanítás az életben mily kevés eredménnyel jár, mutatja, hogy máig sem
                            tudok tüzet rakni, se latinul olvasni. Pedig az a tűzrakás volt a
                            legelső és a latin a legtöbb időtrabló foglalkozás egész iskolai
                            pályámon. </p>
					<p>Istvándi megtanított a szerénységre. Szerénység: ha valaki nem mer az
                            emberek előtt fellépni. </p>
					<p>Senki sem érdeklődött irántam. Oly magánosság szakadt rám, eleven halott
                            lett belőlem: még meg sem született, már elfeledték. Amint beléptem a
                            tanterembe s ott voltam a nyüzsgő, zsivajgó, büdös és szuszogó
                            gyerektömegben, úgy magamban maradtam, betegen, sértődötten, szédülten.
                            Pedig de szerettem volna első lenni; ha ujjonganak felém, mint még
                            nemrégen a csécsi nyári iskolaudvaron. Nem lehet leírni, elmondani,
                            érzékeltetni azt a meglepetést, azt a fájdalmat, ámulatot, ami bennem
                            volt. Pirultam a szégyentől, a magánosság szégyenétől. Mintha nem is
                            azon a nyelven beszélnének, amin én, nem az a fajta emberek volnának,
                            hogy soha annyi gyerek közt hozzám egy se szólt egy szót sem. Legalább
                            ez maradt bennem. </p>
					<p>Minél nagyobb volt a csécsi hencegés, annál nagyobb lett az istvándi
                            letörtség. Mai napig tart: mihelyt tömegbe kerülök, pontosan ugyanaz a
                            rémültség, félős várakozás, leskelődő óvakodás fog el, amit Istvándiban
                            éreztem meg s tanultam meg. Ugyanaz a lélegzetvesztett kisfiú vagyok.
                            Megbénul a hangom, nincs se vágyam, se képességem, hogy megszólaljak,
                            megmutassam magam, kellemetlen, hogy észrevesznek. Rám ne nézzen senki. </p>
					<p>Az a gyerek ott, aki voltam, nem tudja mi baja: az a baja, hogy várja,
                            míg mindenki ránéz és tapsol és nevet és csak őt becézi. Egy tapsoló
                            termen ma is vígan tudok végigmasírozni, de ahol nem ismernek,
                            borzasztó. Nem volt szerencsés sorrend, hogy Csécsén oly jó dolgom volt
                            s utána Istvándiban annyira rossz. Minden gyereket úgy nevel az élet,
                            hogy míg pólyában van, szemek ragyognak rá és hangok gügyögnek felé, és
                            meleg szívek repesnek körülötte, mint csecsemő angyalka körül: aztán
                            kihűl a lég, és elsötétedik a világ, magára marad s neki magának kell
                            megkeresni a fényeket, mint kiscsirkének a szemet. De nálam az a boldog
                            gyermekkor túl sokáig tartott, hatéves koromig csak tapsoltak és
                            ujjongtak, idegenek, ismeretlen arcok, hangok és szívek is. Akkor egy
                            pillanat alatt, egy rövid szekérút végén beledobtak egy nagy semmibe,
                            üres és szürke pincébe, kietlenségbe. Kitártam karom a közösség után, s
                            fecskendővel locsoltak le. A kép ugyanaz volt, a gyerektömeg ugyanolyan
                            s más, mint Csécsén, nem család, ismeretlen s idegen: akkor mért nem
                            szeretnek? Csécsén sem tettem én semmit a szeretetért, most mért
                            kívánnak valamit, amiről nem tudom mi? Nem volt átmenet. Tanácstalanul
                            állottam szemben a változott viszonyokkal. </p>
					<p>Súlyosbította a helyzetet, hogy még mindig beteges voltam, nyafka, s
                            ennek nem volt semmi oka, ellenben az a következménye volt, hogy
                            mindenkinek terhére voltam. Legjobban saját magamnak, mert gyönge
                            voltam, mint a levél, melyet elfúj a forgószél. Én nem birkóztam
                            senkivel, se futni, se verekedni, se hancúrozni nem lehetett, fájt...
                            Kis kidobott féreg, csak néztem, állva a sarokban, a többiek életét. A
                            tűzrakás az iskolában azért volt oly nagy dolog, mert nem mertem remélni
                            sem, hogy valaha rám bíznak ilyen felelősséget, s hogy édesnagyanyám
                            elenged. Laci bátyám szólt ránk: Fiú a, hadd menjen, hagy szenvedjen a
                            hazáért! </p>
					<p>Hiába keresem, ebben az iskolában semmire sem emlékszem, se jóra, se
                            rosszra, ezen az egy örömön, a tűzrakáson kívül. Szinte össze tudnám
                            hasonlítani minden tűzrakási reggel hangulatát. Sötét volt olykor, és
                            nyirkos hideg vagy csikorgó hó, érzem a talpam csiklandozását a
                            cipőtalpon át, ahogy sirregett a hó. Fázásra azonban nem emlékszem, túl
                            közel volt az iskola, hogy megfázzak. Gyertyát is vittem, büszkén, s azt
                            odaragasztottuk, úgy égett... De hova ragasztottam, azt már nem tudom;
                            mintha kívülről kellett volna fűteni az iskolát a konyhaszerű
                            előszobából... Most már összezavarodik, mintha az ember reggel az
                            álomképet akarja konstruálni, minél többet foglalkozik vele, annál
                            jobban széthull, eltorzul s megmásul a kép. </p>
					<p>Micsoda primitív iskolaélet volt az akkor. Gúnyképe az iskolának. Az első
                            két év hogy múlhatott el ennyire bennem? Tudom, írni-olvasni már tudtam,
                            még édesanyám tanított meg Csécsén, ötéves koromban, most is itt zümmög
                            a fülembe a hihetetlen édes ének: </p>
					<p>ábé cédé éefgé </p>
					<p> hái jéká ellemenópé </p>
					<p>Milyen öröm volt, hogy egyszer egy lemezt kaptam, s a gramofónban Galli
                            Curci ugyanezen a dallamon énekelt, Mozart muzsika... Hogy jutott el
                            Csécsére gyermekdalnak ez a dúd? </p>
					<p>ikszet ipszilont mondok még </p>
					<p> így tudom az ábécét </p>
					<p>gyermek mondom jól vigyázz </p>
					<p> egy betűt is nehogy elhibázz </p>
					<p> mert ha elhibázzátok </p>
					<p> megkeserüli a hátatok... </p>
					<p> bizúgy, bizúgy, bizúgy... </p>
					<p>Édesanyám folyton dúdolt, igazán, mintha a dallamhoz a hang is
                            hozzátartozott volna, édesanyámnak ugyanaz a vékony csengő és édes
                            üveghangocskája volt, mint a lemez énekesnőjének. Az élet legkisebb
                            mozdulataihoz mindig énekhang csendül, az ő hangja... Ó, soha
                            parasztnóta, mindig valami magas kultúrából való műdal: éppen az, amit
                            később elvből úgy lenéztem. </p>
					<p>Életem mindvégig úgy van összerakva, hogy a legnagyobb ellentétek
                            nyiladoznak, bomladoznak s zavarognak benne. Boldog csak abban a nyílt,
                            egyszerű napsütéses csécsi világban voltam, de szintén boldogsággal
                            merültem bele, mint valami langyos tóba az édesanyám és a nagyanyám, sőt
                            a Laci bátyám zenéjébe, ahol semmi sem volt egészen igaz, egészen
                            őszinte és egészen becsületes. De finom volt, nem sértő, kíméletes és
                            veszélytelen. Csak egy veszély lehetett, az, hogy nem örültem nekik. Nem
                            is tudom, nem merem azt mondani, hogy nem szerettem őket, csak úgy
                            hiányzott az eddigi kövér, erős, nyers öröm, s nem tudom, beleütköztem-e
                            valaha az ők ellentmondásába - valószínűleg nagyon is, csak az is
                            finoman jelentkezett -, azt tudom, hogy nagy vigyázással őriztem meg
                            gondolataimnak titkát, hogy ne vegyék észre, hogy lenézem őket. </p>
					<p>Az is túl erős kifejezés, hogy lenézem őket. Nem tudtam, mi a lenézés, de
                            a tény az volt, hogy magamban elgondolkodtam, s örültem, hogy nem
                            tudják, mit gondolok, s így az az enyém, és nem szidhatnak meg érte. De
                            ez az én kincsem a kályhasuton többet ér, mint ők... Én nagyontiszteltem
                            édesnagyanyámat, de bizonyos, hogy türelmetlen voltam vele szemben, nem
                            becsültem, amit mondott: hamuval bepiszkítottam a ruhámat, hogy ne
                            legyek olyan úrifiú, ahogy ő kívánta. </p>
					<p>De hát persze ezek inkább csak villanások voltak, mert mihelyt volt
                            alkalom egy kis vidámságra s örömre, rögtön hagytam elcsábíttatni
                            magamat. Estékre emlékszem, hogy a magas lábú asztal körül ültünk.
                            Édesnagyanyám olvasott, néha Laci bátyám is. Én meg forgattam a
                            Clayton-Shuttleworth képes gépárjegyzékét, és átrajzoltam a lehajtott
                            kéményű gépeket, rostákat és ekéket. Laci bátyám néha igen ügyesen és
                            roppant egyszerűen hintót rajzolt, s azt én utánoztam, de sose tudtam
                            olyan pompásan megcsinálni. </p>
					<p>A széken csak térdelve tudtam lenni, ha az asztalon írni vagy rajzolni
                            akartam. S így üldögéltünk nagy csöndben mi hárman vagy mi ketten
                            estéről estére. Édesnagyanyám szakadatlanul olvasott, vastag könyveket,
                            pihenés nélkül, egyiket a másik után, elolvashatatlan nevű emberek
                            laktak azokban a könyvekben, s én ámulva néztem a sárgult és piszkos
                            oldalakat, amelyekhez még a mutatóujjammal se volt szabad hozzáérni.
                            Ebben az időben már bemenekült a regényolvasásba, mely neki, mint valami
                            mámor pótolta az életet. Én, aki még nem tudtam, mi a könyv, ismeretlen
                            kéjjel s borzadva néztem az érthetetlen varázslatot, hogy ezekbe a
                            pontokkal teletömött, vékony papírlapokból álló játékszerbe, amiket úgy
                            szerettem forgatni, főleg mert nem volt szabad, bűvöletes emberi csodák
                            laknak. A könyv még el volt ekkor válva az írás-olvasástól, még saját
                            olvasásom nem hozott számomra meglepetést: a nagy megütődést Laci bátyám
                            hozta, aki rendkívül szeretett felolvasni, s órák és órák hosszáig
                            szokott olvasni ilyen könyvekből folyamatosan, s én nem értettem, vagy
                            alig, a francia regényeket. Magyarul beszéltek ott, de nyakatekert nevű
                            népek, s ez annál titokzatosabbá tette a dolgot. Dumas-t nagyon szerette
                            nagyanyám, s valószínűleg Montépin Xavért. A legelső könyv, amit
                            megértettem valamennyire, vagy legalábbis, ami valódi bűvölettel hatott
                            rám, a Zarándok útja volt a papéknál. S a legelső igazi tűzrakás, egész
                            képzeletem s minden csepp vérem felgyújtása Jókai dolga volt. A
                            csodálatos kastély című elbeszélése, melyet szintén Laci bátyám olvasott
                            fel egy téli este. </p>
					<p>Laci bátyám jobban szeretett felolvasni, mint olvasni. Én pedig jobban
                            szerettem hallgatni, mint meghallgatni. Míg a kukoricacsutkákkal
                            játszottam a kályhasarokban, mindenféle csodálatos emberekkel éltem
                            együtt. Akik bejöttek Laci bátyámhoz, azok mind gázt leheltek, s féltem,
                            hogy felrobbannak, ha pipára gyújtanak s valósággal hallottam a
                            tündérkisasszony énekét a kéményen át. </p>
					<p>Ebből a csodálatos magánosságból született meg a jellem. Istvándi
                            jellemképző iskola volt nekem. Hogy nem volt kivel beszélnem, el is
                            zártam magam a beszédtől, és megrettentem, ha valaki kérdezett. Hogy nem
                            volt senki, akitől valami jót és kedvezőt kaptam volna, valósággal
                            emberkerülő lettem. Megrezzentem, ha valaki rám nézett. Menekültem, ha
                            úgy vettem észre, hogy valaki felém közeledik. </p>
					<p>Tíz évvel később már rájöttem, hogy az emberek utálatosan csak saját
                            magukról szeretnek beszélni. Megfigyeltem a csöndben, amely Istvándi óta
                            mindig kísért s azóta soha el nem hagyott, hogy aki kinyitja a száját,
                            az azért teszi, mert valamit közben meg akar mondani saját magáról.
                            Összeszorítottam a fogam, hogy én nem mondok magamról semmit. Senki sem
                            kíváncsi arra, amit én magamról mondanék, tehát nem is mondom: Nil de
                            me, csináltam meg a jelmondatomat, s további tíz év múlva ezt ismét
                            felállítottam a magam számára szabályul, s még további tíz év múlva
                            megint. Talán még most is megvan az a mappapótló diósgyőri papírtömeg,
                            amely az íróasztalomon állott, erre mindig fel volt írva tollal, hogy
                            Nil de me... </p>
					<p>Most alaposan megtörtem a magam szabta varázst, s kibeszélem az egészet. </p>
				</div>
				<div type="chapter">
					<head>
                           PISTA ÚJRA
                        </head>
					<p>Milyen furcsa és terhes, hogy az élet úgy folyik, hogy hihetetlen
                            türelemmel jön egyik perc a másik után. S míg az ember a percek
                            kategóriájában áll, mintha soha változás nem következhetne. Minden
                            áll, de a felnőtt már tudja, hogy föltétlen bizonyossággal jönnek, mégis
                            jönnek változások s olyan életsíkok, amelyek mintha nem is volnának
                            összeköttetésben az előbb valami egészen más síkon folyó percállásokkal. </p>
					<p>Csécse után Istvándi. Hogy lehet ezt megérteni egy gyermeknek? Mind a
                            kettő a nagyok oltalmában, a valóság nyugalmában. S ott minden jó volt,
                            itt minden rossz. Mikor börtönbe viszik az embert, ilyen ámulattal néz
                            körül. Az elébb még a tornácomon ültem, gyönyörű napsütésben, minden
                            virágzott s boldog volt, s most egy szenespincében állok megrettenve s a
                            dolgok értelmét keresve, s a percek az előbbi nyugalommal állanak, az
                            óra a zsebemben mily közömbös: mindenhez asszisztál. S egyszerre csak
                            Pista újra mellettem van, és kinyújtja a kezét az után a játék után,
                            amit éppen kitaláltam s nevet. </p>
					<p>Valahogy a második év közepén, éppen, mikor már kezdtem beleszokni a
                            magánosságba, Pistát elhozták Istvándiba. Nem tudom, ki hozta el. Nincs
                            semmi emlékem az érkezésről. Mondták, hogy édesanyámnak valahol a
                            távolban, ahol én soha nem is voltam, új fia született, Gyula nevű, s
                            azért küldte el Pistát, hogykönnyebb legyen a két gyerekkel a dolga. A
                            kis Bálint már kétéves volt s Gyula semmi. Én már hétéves voltam, de még
                            nem tűnődtem édesanyámnak ezen a furcsa szokásán, hogy folyton új fiút
                            tesz a bölcsőbe, valahogy természetesnek vettem, a szülők így szokták,
                            én is folyton új játékot kezdek, s tán azért küldték el Pistát, mert el
                            akarta venni az édesanyám játékát, hiszen én is elküldtem volna, mert
                            nekem most volt egy olyan játékom, amihez hasonló nem volt, de ezt nem
                            volt szabad tudni se Pistának, se édesnagyanyámnak, szóval senkinek a
                            világon. Talán a Pista érkezését is azért nem vettem észre, mert éppen
                            ebben a játékban voltam elfoglalva. </p>
					<p>Tavasz végén lehetett. Nem mertem többé a Zsuzsika közelében állani. </p>
					<p>Jobbról ültek az iskolában a lányok, balról ültünk mi, a fiúk. Én a
                            harmadik padban ülhettem, Zsuzsika a másodikban, szélen. Mindig azon
                            vettem észre, hogy ha az írásból a palatábláról felnézek, őt nézem.
                            Megszoktam, hogy folyton néztem. A tanító urat meg se ismertem, mit
                            nézzek rajta, a fiúkat összetévesztettem, mindig Zsuzsikát néztem. Csak
                            éppen rajta volt a szemem, ahogy az ember a lámpába bámul. Észre se
                            veszi, egyszer csak megvakul, káprázik a szeme és hunyorog. </p>
					<p>Ez a Zsuzsika kivételes lány volt. Éppen úgy, ahogy a többi lány is mind
                            lány volt azon az oldalon. Zsuzsikát, azt hiszem, azért vettem észre,
                            mert szoknyája volt. A többi kislány tudniillik itt elöl még mind éppen
                            úgy kantusban járt, mint a fiúk. Nekem is kantusom volt és cipőm.
                            Zsuzsika azonban mezítláb járt, és kurta kis bő szoknyát viselt. A
                            nagyobb lányok már mind szoknyásak voltak, de Zsuzsika elsős volt, mint
                            én. Mért foglalkoztatott a szoknyája annyit? Ma is élénk kép az
                            emlékemben - hányszor leírtam: mint a harangvirág, reng-ring a szárán; -
                            s olyan kép, amiről sose mertem beszélni, mert rögtön megszűnt emlék
                            lenni, azonnal érzéssé alakult át, s az ember az érzéseit nem leplezheti
                            le, legfeljebb, ha már csak érzésemlékek. Semmi életemben annyira nem
                            tudott melegíteni, mint a Zsuzsika szoknyája, s nagyon sokáig nem
                            értettem, tehát szégyelltem. Még egy hónap híja lehetett annak, hogy
                            jött a Péter-Pál, tehát hatéves lehettem. </p>
					<p>Tévedek, a húsvéti locsoláskor már megvolt a baj, mert húsvétkor szöktem
                            el. </p>
					<p>Istvándiban olyan húsvéti locsolódások voltak, mint valami háború.
                            Olyankor a férfiak halálra üldözték a nőket, s én ámulva állottam és
                            néztem, hogy a mi legényeink is ütötték-vágták a hosszú szoknyás nőket,
                            akik sikítottak és kacagtak. Ott lent folyt a Túr, lucskos volt a
                            lejáró, ahol a lovakat lehajtották, az ember elcsúszott s a legények
                            lekergették a lányokat a Túrba, és ők is rohantak velük s odalent
                            belenyomták a vízbe és megtaposták, s ez nekem tetszett... Ez majdnem
                            olyan szép volt, mint Csécse. Eznap nekem is szabad volt visítanom
                            torkomszakadtából s éreztem, hogy most valami magas helyen állok, a
                            gépész úr öccse vagyok, s csak én vagyok a gépész úré, és nekem is
                            szabad a nagylányokat megijeszteni, rájuk visítani és csúnya szavakat
                            kiabálni. S ettől nagyon melegem lett és elszaladtam, otthagytam az
                            egész társaságot és szaladtam, szaladtam, egyedül s egyre gyávábban,
                            végig azon a hosszú istvándi utcán, és hiába szaladtam, sehol sem leltem
                            meg a Zsuzsika házát, pedig mikor nem volt húsvét, akkor tudtam hol van
                            s én csak őrjöngtem és vágtattam, kifulladtam, már egész a kastély felé
                            közeledtem, onnan megretiráltam, visszafordultam s szaladtam vissza a
                            templomig, mikor a templom kapuját megismertem, újra visszafordultam,
                            vissza a kastély felé, s ez így ment, és én úgy rohantam, mintha
                            kengyelfutó lettem volna, akinek az a mestersége, hogy szaladjon, már
                            ismertem egy mesét, hogy egy kengyelfutó nagy súlyokat kötött a lábára,
                            mert olyan nagyon tudott szaladni, hogy nem tudott megállani. Én így
                            szaladoztam, a fejemet előreszegezve, se jobbra nem nézve, se balra nem
                            ügyelve, tisztára őrült, s még tán most is szaladnék, ha egy
                            kovácslegény értem nemjön s el nem kap s ölben haza nem cipel. Rúgtam,
                            vágtam és sírtam, és nem értették mi történt velem: akkor kellett volna
                            meghalni, akkor semmi baj se lett volna azóta a szerelem miatt. </p>
					<p>Ha én akkor megállok s gondolkozom, akkor én a Zsuzsika házát megismerem,
                            mert én ismertem a kapujukat, a házat nem, de a kaput igen, mert olyan
                            kapu volt, hogy egy igen hosszú s nagyon vastag végű fa volt rajta a
                            sarkán és a kapu, ha nyitva volt, az a fa kiállott az utcára; olyan volt
                            ez a fa, mint a kútgém boldogabbik vége, hogy könnyebb legyen az ostort
                            húzni... Én ezt a kaput mindig láttam, mert este, ha hazamentünk, én is
                            arra mentem, úgy tettem, mintha nekem szabad volna arra járni, amerre
                            akarok, mint Csécsén... de nem ismertem meg, mert nem mertem ráismerni,
                            mert az súlyos következményekkel járt volna, be kellett volna menni és
                            meglocsolni Zsuzsikát... Már kezdtem otthonos lenni Istvándiban, már
                            igyekeztem a fiúkkal tartani, de ezt világért sem mertem volna
                            megtenni... Én sokszor mentem Zsuzsika után, de sohase Zsuzsika mellett;
                            én nem úgy mentem, mintha azért mennék, mert Zsuzsika is arra ment, én
                            csak úgy mentem, mintha csak arra mennék. S mikor láttam, hogy Zsuzsika
                            befordult az udvarra, akkor már nem mentem tovább: igazában én soha
                            egyszer se értem el a Zsuzsikáék kapujáig, de egyszer Zsuzsika rám
                            nézett, s én ettől megfordultam és ész nélkül rohantam haza, s otthon
                            azonnal elbújtam a hideg kályha mellett, belől a zugba. S reszkettem,
                            hogy édesnagyanyám megkérdi, mi bajom? </p>
					<p>Milyen jó, hogy neki annyi baja volt, s nem is vett észre. Kijött,
                            bejött, leült, fúvogatta az orrát, törülgette a szemét, aztán megint
                            kijött, bejött, leült. </p>
					<p>Én pedig lassan megnyugodtam, és hozzáfogtam várni a holnapi napot.
                            Másnap előreláthatóan rengeteg esemény volt. Az iskolábamenés már új
                            értelmet kapott, már szerettem iskolába menni, és nagyon jó fiú voltam,
                            folyton ott ültem a helyemen és néztem Zsuzsikát. Délben nem mentem
                            utána soha, mert sietni kellett az ebédhez, mert Laci bátyám éhes volt.
                            De este, iskola után sokszor elcsámborogtam, s azt oly ügyesen tudtam
                            csinálni, mintha figyelnék a fiúkra, mit beszélnek, szóval, csak mentem
                            velük, s mikor a Zsuzsika kapujok már látszott, addig vártam,
                            visszanéz-e vagy nem. Ha visszanézett, eszeveszett boldogság fogott el,
                            és belesápadva rohantam haza; ha nem nézett vissza rám, akkor elmúlt a
                            meleg, s lehullott kezem-lábam, s nem bírt hazavonszolni, de ha egy
                            kutya megjelent, akkor egyszerre felébredt minden vérem és hűhaj, akkor
                            tudtam szaladni. </p>
					<p>Most már gazdag lett nekem Istvándi, az egész életem ki volt töltve,
                            zsúfolt volt, és még az éjszakáim is tüzesek voltak, s nem bírtam
                            aludni, mintha a kemence tetején lett volna a vánkos. </p>
					<p>És Pistát azért is nem akarta elhozni édesnagyanyám, mert Pista, mikor
                            kicsi volt, a kövérségtől – indokolták - sokszor nem szállott le az
                            ágyról, mikor kellett volna: én jó fiú voltam, én mindig leszállottam,
                            és nagyon tudtam vigyázni, s ezért mindig nyilvánosan megdicsértek, s ez
                            igen lelkesített, s nekem nagyon jó is volt, hogy Pista ilyen, ezért
                            szabad volt lenézni s ezt akármikor a szemébe lehetett vágni... Igen, de
                            egyszer arra ébredtem fel, hogy no most nagyon szégyellni kell magamat,
                            s majd el is süllyedtem a szégyentől, azt hittem, meg kell halni, ha
                            édesnagyanyám észreveszi, szerencse, hogy csak nagyon picit. </p>
					<p>A szerelem jelent meg Istvándiban. </p>
					<p>A magánosságra ítélt kisfiú, aki végképpen el volt zárva az élettől, s
                            nem bírt megnyugodni ok nélküli gyászában, szabadulást keresett magának.
                            Ott volt az emberek közt, a kis kortársak közt, és senkit sem volt
                            szabad szeretnie, senkivel sem lehetett bizalmas, senkin se csapolhatta
                            le azt a gyorsan felforró érzéki lázat, ami a gyermekben oly hirtelen
                            fel-felpezsdül. Ez volt az oka bizonyára, hogy valósággal egy
                            szabályszerű szerelem tört ki rajtam. </p>
					<p>Mi a szerelem? A gyengébbiknek a vágya az erősebb után. Ha én oly
                            egészséges vagyok s annyi kielégülésem van, mint Csécsén volt, akkor nem
                            kellett volna szerelembe menekülni. Akkor éltem volna, vigadtam volna,
                            tomboltam volna, és fizikai kielégülésben lett volna részem. De folyton
                            csak visszahúzódni, senkit meg nem fogni, meg nem markolni, tiporni,
                            birkózni, verekedni, az izmokat jóllakatni: én egy lefojtott szellemke
                            lettem ebben a szerencsétlen Istvándiban. Ilyen állapotban meg lehet
                            őrülni. Még a nagyanyámat sem ölelhettem meg, nem engedte, hogy
                            zavarjam: “hagyj békét, bepiszkítod a ruhámat, meg vagy bolondulva, mit
                            kapaszkodsz rám, ilyen illetlenség”! De éppen az hiányzott, hogy senkire
                            se kapaszkodhattam: az embernek kell egy másik ember, akivel fizikailag
                            érintkezzék, vagy beszárad a szív. </p>
					<p>S csak most látom, hogy aztán egész életemben ugyanilyen módon voltam
                            szerelmes. Most valósággal szégyellem magamat: nálam a szerelem mindig
                            az volt, hogy nagyon lebecsültem magam és rettenetesen túlbecsültem a
                            nőt, akit szerelemre kiválasztottam. Az elébb leírtam, hogy
                            szakadatlanul néztem Zsuzsikát. A szememmel ettem, faltam, rágtam. De
                            ugyanígy voltam mindenikkel később. Mentem az utcán, s a szemem Jankára
                            volt függesztve s így mentünk végig az egész hosszú Üllei úton, folyton
                            az arcán égett a pillantásom, s lestem, ahogy kipirult ettől a törvényes
                            bujálkodástól. S én büszke voltam erre a nevetséges dologra, hogy az
                            “egyetlen nő a világon” az enyém és én nézhetem, mindig nézhetem, mert
                            az enyém. Zsuzsika esetében még nem volt ez a jogcím, s mégis
                            szakadatlanul rajta legeltettem a szemem. Nem tudom, szebb volt-e a
                            többi kislánynál, nem hasonlítottam össze, valahogy kiválasztódott, s én
                            csak néztem, mintha egyetlen dolgom az volna, hogy nézzem és nézzem. Ez
                            az első szerelem még csak ennyiből állott. Nem tudok arról, hogy valaha
                            beszélgettünk volna. Szólt hozzám az bizonyos, az itt van valahogy az
                            emlékemben, de én nem valószínű, hogy tudtam volna beszélni az
                            elfogultság miatt, amiben benne voltam. Ha az egész falutól csak
                            rettegnem kellett és senkihez se szólhattam, hogy mertem volna ehhez az
                            egyhez... Főleg az arcát... Arc-fetisizmus?... Így emlékszem az alakjára
                            is, olyan volt, mint a világon minden kis parasztlány a kurta kis
                            szoknyáiban, mint egy pici nagy. Az anyja kicsikében. És bizonyos, hogy
                            mai napig érzéki hatással van rám minden kis parasztlány. Nem kell
                            rosszat gondolni, csak annyit akarok mondani, hogy megdobban a szívem,
                            ha ilyen kis Zsuzsika-típus kerül elém... S most már tudom, honnan van
                            az írásaimban a paraszt naiva. Én ezt nagyon szeretem és rendkívül
                            könnyen tudom írni. Azok a bájos butaságok, azok a bölcs bambaságok, az
                            a különös parasztnyelvi virágbaborulás, ami mindig elragad, ha ezt a
                            falut írom, ez mind onnan jön: Istvándiból és Zsuzsikából... Már nem
                            tudom emlékezet alapján visszaidézni, hogy ő hogy beszélt? de
                            föltétlenül, már abban a hatéves kislányban benne volt a bátorságnak, a
                            naivságnak és a tréfás szófordulatoknak az a varázsa, amely engem egész
                            életemre megtöltött, mintha a kis méh, akit Zsuzsikaméhnek lehetne
                            mondani, valami kis sejtet az agyamban színig megtöltött volna
                            mézecskével, s ez a méz azóta egyre s magától gyarapodott volna. Mert
                            már kerestem, hogy hol a csudában vettem én ezt a lánytípust, aki
                            mindenfelé felbukkan, az Úri muriban, a Sári bíróban,
                            egyfelvonásosokban, novellákban: nekem soha életemben viszonyom
                            parasztlánnyal nem volt, s ennek ifjúkori behatásnak kell lenni. Sőt
                            visszafordul a dolog: annyira szeretem ezt a nyelvészeti édes
                            csodabogarat, hogyha egy falusi lányban megérzem; hogy ért ehhez a
                            nyelvhez, akkor már oda vagyok az örömtől. Nem fantasztikus, hogy
                            hatéveskori benyomás a hatvanéves korig eltartott, s most már nyilván
                            tartani fog mindhalálig. </p>
					<p>De ha ezt az egy vonást így vissza tudom vinni a hatéves korra, akkor a
                            többi karaktervonást is oda kell visszacipelnem, s ott kell megkeresnem
                            az eredetét. </p>
					<p>Például nem tudom hová tenni a parasztlegény alakját. Dehogynem? - most
                            hangosan gondolkozom, ugye? - hát az édesapám! Soha senkit se hallottam
                            oly frissen felülről és könnyedén beszélni menyecskével, ahogy édesapám
                            beszélt. Igen, még odahaza is, s akárkivel, mindig megvolt benne ez a
                            hetyke, dacos és fordulatos stílus, de különösen, ha parasztféle nőkkel
                            találkozott. Abban a pillanatban ismerték egymást s oly könnyedén
                            diskuráltak, mintha együtt őrizték volna a libát gyerekkorukban.
                            Általában férfialakjaimnak egy nagy galériáját édesapám inspirálta,
                            főleg természetesen a falu levegőjében levőket. De édesapám lányokkal
                            sohase állott szóba. Ez nála férfi-szemérem volt. </p>
					<p>A lány csak legénynek való. Házas ember nem alázza magát odáig, hogy
                            csitri lányokkal évődjön. Édesapám nagyon is kurtán utasította rendre,
                            ha nyelves volt egy lány. A menyecske az egészen más. Az ő és a falu
                            saját külön morális felfogása szerint a menyecske, akinek be van kötve a
                            feje, az szabad ember. Házas embernek menyecskével eljátszogatni, még ha
                            vastagon megy is a szövés, az jogos és szabad; s ilyenkor a férj,
                            nemcsak hogy nem sértődik meg, hanem megragadja az alkalmat, hogy a
                            saját feleségének egyszer ő is odamondogasson. Én például jól emlékszem
                            egy igen komoly esetre, ami még Csécsén történt. Két fiatal gazda
                            beborozott, s egymás feleségét elcserélték, s az egész falu rettenetes
                            soká egyébről sem beszélt, csak arról, hogy az egyik menyecskénél
                            sikerült a dolog, de a másik megismerte az éjjeli betörőt és kilúgozta.
                            Nem volt ebből se pör, se párbaj, se elhidegülés a házasok közt:
                            nagyszerű farsangi tréfa volt, amiből rettenetes sok példabeszéd és
                            szójáték faragódott. </p>
					<p>Szóval csak ott akarok maradni, hogy az első szerelemnek bennem irodalmi
                            kincstári jelentősége van. Vajon él-e még ez a drága kis Zsuzsika? A
                            kapujokat meg tudnám ma is mutatni, ha arra járnék. De ha él, a Deák
                            Ferenc adomájával: “milyen öreg feleségem volna”. Nem is beszélve arról,
                            hogy ő valószínűleg akkor ment férjhez, mikor én a negyedik gimnáziumba
                            jártam. Ugyanis volt egy unokatestvérem, Pallagi Erzsi, akinek a
                            lakodalma akkor volt, mikor még Debrecenben voltam diák, tehát harmadik
                            gimnazista koromban, s pontosan egyidős volt velem. Tizennégy éves
                            korában ment férjhez s rettenetes nagy lakodalma volt. </p>
					<p>Istvándi volt az én jellemformáló kohóm. Lám, még a szerelem szomorú
                            csapása is innen származott. </p>
					<p>Szomorú csapásnak mondom, mert - ha már benne vagyunk, essünk túl rajta,
                            hogy is áll az én életemben a szerelem vonala? - én a szerelemben mindig
                            gyáva voltam, a kielégületlen, a felfelé reménykedő, a saját magát
                            végtelenül lebecsülő fél. Ez mind Istvándi. A hatéves gyereket
                            mesterséges eljárással el lehetne vadítani a természeti képekben való
                            gyönyörködéstől is. Nem kell hozzá semmi más, csak annyi, hogy mutassák
                            meg a gyereknek a legszebb kilátást, s ugyanakkor másszon rá a béka,
                            kígyó vagy valami, amitől irtózik. Ha ezt következetesen csinálják két
                            évig, soha életében nem fog tudni gyönyörködni a szép természetben.
                            Velem ezt tették: két évig úgy meg volt mérgezve az életem, hogy nem
                            mertem megmutatni magamat, mert mihelyt a legszebb bakugrásomat
                            produkáltam, mihelyt egy parasztra örömmel néztem, vagy elfeledkeztem
                            magamról, tehát boldog voltam, azonnal jött a hideg zuhany, s a “nem
                            illik”-nek ebben a világban sokkal súlyosabb a tiltása, mint a magasabb
                            és gazdagabb gyerekeknél. Hogy nem illik az asztalnál csúnyán enni? a
                            gazdag gyereknél azt is jelenti, hogy nagy élvezet, ha szépen eszik. De
                            nálam, ha csúnyán ettem, irtóztató megszégyenítésben részesültem s ha
                            szépen ettem - lehet szépen enni a puliszkát? s érdemes? A szemem mindig
                            ott volt Laci bátyámon, aki húst evett, csámcsogott, neki szabad volt,
                            rá nem mert rászólni nagyanyám és nem adott belőle, én meg rághattam a
                            sülttököt, bár különben szerettem. </p>
					<p>Én tehát egész istvándi életemben nyomorultul éreztem magam, de
                            Zsuzsikával kapcsolatban soha a legkisebb zavar sem lépett fel. Ki
                            gondolt volna arra, hogy egy hatéves gyerek szerelmes? Én tehát szívemre
                            szívtam a Zsuzsika arcának csodálatát, szakadatlan rajta tartottam
                            szememet s az ezzel együttjáró nagyon-nagyon boldog érzést s különösen
                            azt a paraszti tökéletes, sőt művészi öltözéket, amiben járt... s később
                            is ez volt nekem mindig az igazi szerelem: én nem szerettem a pongyolát,
                            a megbontott rendet, nekem a nőnek mindig teljesen korrektnek és minél
                            szebben öltözöttnek kellett lenni, hogy zavartalanul gyönyörködhessek
                            benne. Janka sokat pukkadozott amiatt, hogy egy pillanatra sem tűrtem
                            bizonyos, számomra nagyon szegényes és ízléstelen ruháját. “Nem lehetek
                            a konyhában estélyi ruhában!” Nem kívántam, hogy abban legyen, de nem is
                            lett volna ellene semmi kifogásom. Janka aztán a másik végletbe ment.
                            Már lánykorában megtette, hogy direkt abban a bordóvörös blúzban
                            fogadott, amit már annyira nem szerettem, hogy megmondtam neki... A
                            dacossága imponált, mint jellem, de nagyon elkeserített, hogy ennyire
                            szembeszáll... “Ha nem tetszik, nem muszáj látni” - mondta... Nem
                            tetszett s beadtam a derekam, mert valami sajátságos alapvonásom volt,
                            hogy azt tartottam, hogy a szerelemben nincs gyávaság, a nőért minden
                            aljasság szabad... </p>
					<p>Milyen furcsa, a szüleim házassága egészen más volt. Hogy lehet azt
                            elképzelni, hogy édesapámat a felesége ne a legrabszolgaibb
                            serénységgel szolgálja ki, minden kívánságát isteni parancsnak véve...
                            Szegény apám, mikor látta a házasságomat, el is volt nagyon keseredve.
                            Köpött: Fi!... De én elég kemény voltam ahhoz a szüleimmel szemben is,
                            hogy megvédtem a saját módszeremet, mint valami felséges találmányt, és
                            szolgáltam tovább, mint egy sipszi... Viharokban ennek szeretett nevezni
                            szegénykém... </p>
					<p>Különben pedig, ha a dolognak gyökere Istvándi volt is - azért nem
                            dicsekedhetem vele, hogy az én találmányom a feleségnek zsarnokká való
                            nevelése. Ez a középosztály legfőbb eljárása volt abban az időben.
                            Lehet, hogy már kezdték érezni a nőemancipáció közeledtét, s az
                            úriemberek evvel akarták megelőzni, hogy a feleségüknek annyi jogot
                            adtak, hogy saját magukat valósággal alacsonyabbrendű állatfajjá tették.
                            A napokban egy villanyosmegállónál egy tekintélyes megjelenésű
                            úriasszonyt látok, aki jó hivatalnokforma urára rászólt: “Aztán
                            vigyázzon, fiam!” Szerettem volna neki azt mondani: “A maga ura, az egy
                            beszámíthatatlan gyerek? Minek él vele, ha ezaz ember még a villanyos
                            előtt se tud keresztülmenni?” Persze nem szólottam bele, hadd szekírozza
                            s féltse szegény az urát, szegényt. Mind a ketten szegények. A modern
                            házasságban, azt hiszem, ez a téboly már meg is szűnt: cél, hogy a két
                            nembeli fél normális nyugalomban élhessen együtt. Egyenrangúak,
                            egygondúak, egycélúak. S legyenek egyerejűek is. De hisztériára nincs
                            szükség. </p>
					<p>Én, sajnos, a feleségemet mindig úgy neveltem, hogy nem volt jelző elég
                            szép az ő szépségét dicsérni, nem volt engedelmesség elég alázatos, az ő
                            istenségét imádni. Borzasztó. S nem volt elég pénz, hogy a mennyei
                            angyal szolgálatára álljak vele. Igazán, ha visszagondolok, valósággal
                            megmérgeztem akit szerettem: én keménys kritikus ember vagyok
                            mindenkivel szemben. Sose voltam senkihez más, mint természetes, de a
                            szerelemmel valami hamis és kietlen önmegalázás járt együtt, ami annyira
                            elviselhetetlenné vált már, hogy orvoshoz fordultam, győzze meg a
                            feleségemet, hogy nem okos, amit csinál... S nem lehetett szegénnyel
                            semmire se menni, mert sajátságos módon azonnal öngyilkossággal
                            fenyegetett. Vita, az volt, de érvelés soha. Most már, ha egy oly
                            asszony, mint Janka, aki valóban rendkívüli lény volt, magas kultúra és
                            jellem és élethez s emberekhez értő s zseniális szellemiség, ha egy
                            ilyen nő is képes volt kikényszeríteni magának a férjnek ilyen fokú
                            megalázkodását, akkor egy kisebb kapacitású nő még sokkal könnyebben
                            beleszédülhet ugyanebbe a kábítószernél kellemesebb férjkínzásba. Ez nem
                            éppen a papucs, ez egy még annál is rosszabb kölcsönös önkínzás.
                            Mesterséges megnehezítése az együttélésnek; a féltékenységnek súlyos
                            állapota: csak az a fél szenved benne, aki úgy érzi, hogy a másiknak
                            elvesztését ő nem tudná megakadályozni, mert nem veheti fel a versenyt a
                            nagyon könnyen elképzelhető versenytársakkal - tehát be akarja zárni
                            könyörtelen bűvkörébe a házastársát. Tíz percet nem bír ki, hogy ne
                            tudjon róla: ha már tíz percig kiesett a szeme elől, hogy hol van ő s
                            mit csinál, remegés tör ki rajta, hogy többet nem kap tőle pénzt. Már
                            mást szeret, már másnak adja, jaj, de szerencsétlen vagyok, de én tudtam
                            előre, hogy el fogom veszíteni. Meg kell halni... De ha jön egy
                            egészséges válás, s az élete biztosítva van, akkor felőle addig a pontig
                            eltűnhet a férj az éj sötétségében, míg a tartásdíj nincs kockáztatva.
                            Vagyis nem fiziológiai okai vannak az önkínzó féltékenységnek, hanem
                            jogi és anyagi. </p>
					<p>No jó, de ezért most felelőssé kell tenni a nőket, mint valami
                            alacsonyabbrendű lényeket, akik képtelenek felismerni, hogy kell nekik
                            magukat a teremtés uraival, a férjükkel szemben viselni? </p>
					<p>Nem. Az egész különös viszony abból a társadalmi és gazdasági helyzetből
                            következik, amely a nőkre egyre nagyobb súllyal nehezedik: abból, hogy a
                            feleség elvesztette a régi házassági állapotban értelmezett s fennállott
                            egyenjogúságát s valóságos eltartottá lett. Édesanyámnak világéletében
                            rettenetes sok baja volt, a szegénység, a sok gyerek, társadalmi
                            lehetetlenülés, szellemi érdeklődésének abszolút korlátozása, családi
                            felelősség, anyja, testvérei, férjének rokonsága és az alkalmazottak
                            hiányából származó fizikai túlterheltsége, el sem lehet mondani, mennyi
                            fajta bajtömeget zúdított rá az élet: de egy, egyetlenegy pontban soha
                            gond, aggodalom, kétség fel nem merült: soha életében nem is vetődött
                            fel egész életsorsában az a gondolat, hogy azt a férfiút, akije volt s
                            azt az eltartást, már amilyen volt, el is veszíthetné. </p>
					<p>Édesanyám nemcsak a saját személyében volt ilyen immunis, sehol az ő
                            életéig válás elő nem fordult a család történetében, sem keletre, sem
                            nyugatra. </p>
					<p>Ma igazán mélyen el kell gondolkozni azon, mi is volt az a régi házassági
                            állapot. Nem is mondom, hogy érzés, mert hiszen nem merném azt állítani,
                            hogy tisztán az érzés tartotta össze a házastársakat. Nem, egy
                            sziklaszilárd állapotba kerültek. Válás a falvak törvénye alatt
                            elképzelhetetlen valami volt, de a középosztályban talán még inkább. Úgy
                            látszik, a váláshoz magasabb kultúra kell, mint a családi lét másik
                            kilendüléséhez, az “egykéhez” is. Édesanyám életében az a gondolat sem
                            fordult elő, hogy sok a gyerek, akiket az Isten adott. Úgy viselte el,
                            mint a természet parancsát és ajándékát. Soha nem fordult elő, hogy
                            valaha is zúgolódott volna érte. Kilenc gyermeke volt, ezek közül kettő
                            erőszakos halállal halt meg. Egyik tejhiány miatt, valósággal elsorvadt
                            s elmúlt, a másik szintén fiú, gaztettnek áldozata lett, meggyújtotta
                            rajta a ruhát egy szomszédbeli kisfiú. De a többi hét gyereket
                            fölnevelte, hat fiút s egy lányt. Ebben nem volt a falu álláspontján: a
                            falu nem volt tudós ugyan abban, amit oly jól értenek a mai egykés
                            vidékek, de a gyerektúlszaporodást meg tudták gátolni azzal, hogy nem
                            állottak útjába a kaszásnak, amely betlehemi gyermekirtásra indult el
                            minden ősszel s minden tavasszal, mikor az esős idők beállottak. Még
                            száz évvel ezelőtt, amint hallom, nyolcvanszázalékos volt a
                            gyermekhalandóság. Ez nemcsak a higiénia s más kulturális hiánynak volt
                            a következménye, hanem elsősorban annak, hogy a gyermek élete a falu
                            törvényében nem volt megvédve. </p>
					<p>A közélet megállapodása tehát a biztos házassági állapot és a kevés
                            gyermek megmentése volt. </p>
					<p>Hogy édesanyám milyen nyugodt házasságot élt morálisan, az mutatja, hogy
                            egyetlen gyermeke sem halt meg az ő kezelése következtében. Bármilyen
                            nagy volt is a pillanatnyi pénzhiány, az erkölcsi tőke mindig teljes és
                            tökéletesen tárolt aranyvalutában állott készen. </p>
					<p>Ehhez azonban kellett, hogy mind a két házastárs egygondolkodású legyen.
                            A fődologról, az egymás iránti viszonyról azonos nézetük kellett, hogy
                            őrködjön az élet felett. Édesapám soha egy pillanatra sem csüggedt el,
                            hogy valóban, mint a fecskebehordja a család és életpárja számára az
                            élelmet; s édesanyám egy pillanatra sem fáradt bele s a legnagyobb
                            fáradság idején sem hagyta abba azt a képzelhetetlenül nagy munkát, hogy
                            hét gyereket minden segítség nélkül maga gondozzon és neveljen fel.
                            Mivel mind a ketten állották a tudattalanul vállalt feladatot, mind a
                            ketten büszkék tudtak lenni egymás teljesítményére. </p>
					<p>A mai házasságban a férj lassan átalakul eltartóvá, a feleség eltartottá.
                            Teljesen megváltozott a viszony alapja. Különösen ott, ahol gyermek
                            sincs. Illetve, abban a pillanatban, mikor nyilvánvalóvá lett, hogy a
                            házasság nem gyermektermő céllal alakult. A régi házasság, amelyet én
                            oly boldogan éltem, mint tartalom, valóban boldogsági keret volt: az én
                            házasságom már nem is hasonlított ehhez. Én az apám s anyám alapérzését
                            és lendületét akartam belevinni a házasságba, s legnagyobb
                            megdöbbenésemre egyáltalán nem kaptam harmonikus viszonzást. Kiderült,
                            hogy én egy elavult alföldi vagyok, aki divatból kiment erkölcsöket
                            hozott a szerelmi szövetségbe, ellenben Janka olyan új gondolatokkal
                            jött, ami ellenkezett az én primitív családiságommal. Az ő vágya a
                            biztosított élet volt, s a nyugdíjjal örökös nyugalommá változtatott
                            anyagi szilárdságból világért sem engedett, inkább a fészek keretét volt
                            hajlandó kisebbre, még kisebbre s minél kisebbre szűkíteni, csak tudja,
                            hogy “mi a határ”, hogy beoszthassa az életét és a filléreket. Az ő
                            szűzi gondolataiban már benne volt, hogy isten őrizzen minden bútól,
                            bajtól, csapástól s három gyereknél többtől. Mekkora erőt, energiát és
                            zsenialitást fordított arra, hogyvelem megértesse, hogy az életben semmi
                            sem fontos, csak ez: a fix fizetés, a szabályozott nyugdíj és a három
                            gyerek. Ő olyan ember volt, aki ennek érdekében kész volt aztán
                            mindenről lemondani, ami ezt kockáztatta. </p>
					<p>Nyilvánvaló, hogy az ő felfogása is még átmeneti állapot volt, mert a mai
                            generáció még tovább ment: mikor a fix fizetés és a nyugdíj állami életi
                            csökkentésének ellensúlyozására és a saját életüknek kényelmére
                            beállítják a korlátozást a szerelem kezdeti stádiumában, mikor a régebbi
                            nemzedékek önfeledtek voltak; be tudják osztani életüket a magános
                            életre, a kettes idillre, a farkaskutya, vagy a kávéházi pótlásokra. A
                            mai házasságot egyáltalán nem lehet össze sem hasonlítani a
                            szüleinkével. Azok a faj, az emberiség, a kozmosz katonái voltak, a mi
                            kettes párharcunk után a legújabb generáció már eljutott a teljes
                            egocentrikus boldogság keresésére. </p>
					<p>A csökevényes alakok s jellemek kerülnek aztán bele abba a kölcsönös
                            önkínzás állapotába, amiről beszélek. A nők, akik még szüleiknél a
                            család termőföldjén nőttek, de akik már mesterségesen meddőkké tették
                            magukat, azok olvadnak bele a férjimádat és férjre támaszkodás
                            bűvöletébe. Kijük van? Senkijük. Ha még a férj is megszűnik, hova
                            legyenek? Életüknek semmi más alapja nincs, csak a kereső férj. S ezt
                            lehetetlen egyéni bájakkal egy életen át lekötni. Még a család, a
                            gyermekek tömege is nehezen bírja lekapcsolni a fészek horgonyához, hát
                            még ha nincs a fészekben más, csak egy otthon ülő, rá váró és
                            rettegésében egyre elviselhetetlenebb hisztériájú feleség. A jogokra
                            hivatkozó ősz feleség, aki az utcán hangsúlyozottan kiáltja a deresedő
                            urának: “Ha feleséged vagyok, tessék megbecsülni, ahogy az egy
                            feleségnek kijár! Nem tehetek róla, hogy megvénültem, te még nagyon
                            fiatal vagy: az én ifjúságomat neked ajándékoztam, és megmentettem a te
                            fiatalságodat másoknak? Barátom, ebbe nem egyezem bele.” </p>
					<p>Ez a házasság menthetetlenül torkollik be a jogi és az anyagi csődbe. </p>
					<p>S mondom, ez társadalmi jelenség, amiről azonban senki sem beszél. Még
                            arról sem tudok, hogy idegorvosok nyíltan letárgyalták volna. Csak olyan
                            házasságban nem léphet fel, ahol a férj nem érzelmi lény. Az apámnál
                            efféle nem lehetett. Hogy nálam hogyan lépett fel ez a boldogtalan
                            állapot, arra van egy magyarázatom: édesanyám annyira bensőségesen és
                            kezére nevelt, hogy mikor megházasodtam, a feleségemet az anyám helyébe
                            állítottam - ugyanazt a hódolatot juttattam neki, amiben édesanyámat
                            részesítettem odáig. Nagyon fájdalmas volt, hogy a feleségem aztán
                            felnyitotta a szememet, hogy az édesanyám a legrosszabb gazdasszony a
                            világon, hogy pénzzel bánni nem tud, hogy minden munkája dilettáns, és
                            hogy csak sajnálni lehet... Ha mármost én egy ilyen anyát akkora
                            imádattal tudtam körülvenni: mekkorát kellett nyújtanom annak a
                            feleségnek, aki annyival különb: mert tényleg sokkal jobb gazdasszony
                            volt, az én akkori kis bevételemből nagyszerű háztartást vitt, s még
                            félre is tett, és mindenben a legelső volt, az iskolában, kézimunkában,
                            az életben... Biztos vagyok benne, hogyazért Istvándi nélkül ez nem lett
                            volna így. Ha én a csécsi önállóságot és elkényeztetést kapom továbbra
                            is, akkor föltétlenül más ember fejlődött volna belőlem... Akkor az
                            egészséges nőt szerettem volna: de mindig volt valami egészségügyi hiány
                            abban a nőben, aki rám hatást gyakorolt. Istvándiban a beteg nagyanyám
                            mellett, úgy látszik mégis jó dolgom volt. </p>
					<p>Milyen jó volna azt is tudni, hogy az a kis Zsuzsika milyen típus
                            volt?... Ha a nyelvi, stílusbeli bizonyságom nem lenne, akkor most
                            meggyanúsíthatnám, hogy ez is beteg volt. Bár lehetett a nyelve felől,
                            hiszen a lány annál vagdalkozóbb és kényesebb, ha beteg, tehát ha el van
                            kényeztetve. Már az is, hogy már az első osztályban szép kis
                            szoknyácskában járatták, azt mutatja, hogy jómódúak voltak és
                            túlbecézték. </p>
					<p>Én mindenesetre tökéletesen el voltam vele foglalva, s Pista megjelenése
                            csak zavart. De annyira zavart, hogy valaha meg is szűnt miatta az egész
                            szerelem. Pista olyan izgékony volt, mint valami lány. Körülötte
                            állandóan zaj, vígság, zűrzavar és hemzsegés volt. Az én szerelmemnek
                            hajszálfinom szövete úgy szétzilálódott, mintha a pókhálóba valami
                            kemény bogár mászik s az egészet szétmarcangolja. Pista mellett mindig
                            dolgom volt, s hogy lehet annak szerelemben élni, akinek dolga van,
                            ahogy édesanyám szakadatlanul mondta, hogy a szerelmet csak a
                            gazdagoknak találták ki a regények. Legyen szerelmes az, akinek annyi
                            pelenkát kell mosnia, mint neki. </p>
					<p>Szóval Pista megjelent, s attól kezdve jelen volt. Már még ugrani is
                            tudott. Éppen olyan kövér volt, mint azelőtt és éppolyan lusta, de
                            igazán ugrott. Már ötödik éves volt. Még azzal is fenyegetett a sors,
                            hogy nemsokára ő is iskolába fog járni, de a legnagyobb örömömre, ezt
                            nem kívánta. Így valamim mégis volt, amit megtarthattam magamnak. S ő is
                            az enyém volt. Azon a címen, hogy már az előző életemben is ismertem,
                            kisajátítottam és parancsoltam neki. Ebben nem is kételkedhetett senki,
                            hogy Pista az én tulajdonom, ha kutyám nem volt, volt egy Pista. És
                            csakugyan megcsináltam azt is, hogy a hasán aludtam. </p>
					<p>Hát Pista nem járt jól avval, hogy Istvándiba jött, mert már nem voltam
                            olyan gyáva vele szemben, mint Csécsén. Édesnagyanyám most ugyanis
                            mindig Pistát szidta, a lármáért. </p>
					<p>- Te kutya - mondta neki -, míg nem voltál itt, csend volt. </p>
					<p>Evvel én nagyon visszaéltem, s ha próbált visítani, már mondtam neki: </p>
					<p>- Te kutya, ne visíts, ha nem visítanál, most is csend volna.</p>
					<p>Szegény kis Pista, milyen szerencse, hogy olyan hatalmas életkedv és
                            életerő volt benne, hogy őt nem lehetett elhallgattatni, megfélemlíteni.
                            Ő visított, csak azért is, nem volt semmi oka, de ha túl jó kedve volt,
                            megállott, a hasára tette a két kis gödrös öklét és visított, mint egy
                            fújtató: iiii... iiii... </p>
					<p>- Ne visíts!... hiii, ne visiiiiíts... </p>
					<p>Így elszórakoztattuk aztán egymást egy évig. </p>
					<p>Egészen a betegségig. </p>
					<p>Mikor tél volt, Pista beteg lett. Isten tudja, hol szedte, nem én kaptam
                            meg a vereshimlőt, hanem ő, pedig én jártam az iskolába, de nem én
                            kaptam meg, az biztos, mert ezt sokszor megállapítottuk, hogy nem én
                            voltam bűnös a betegségben, hanem Pista. És ott feküdt az ágyon, s nem
                            volt szabad hozzámenni és megérinteni, ezt mindennél jobban tiltotta
                            édesnagyanyám. S azt hiszem, ez volt minden orvossága, meg a
                            bodzavirágtea. Igen, ő mindenre a bodzavirágot használta, de különben
                            mikor én is beteg lettem, egy ágyba fektetett Pistával. </p>
					<p>Mi ugyanis Pistával ketten egy ágyban aludtunk: mikor ő megbetegedett,
                            átvett saját ágyába; de ha én is megkaptam a betegséget, logikus volt,
                            hogy újra összefeküdtünk, már nem árthattunk egymásnak. </p>
					<p>Volt még egy ágya szobában, a Laci bátyámé, de az a Laci bátyámé volt! </p>
					<p>Egyelőre én még csak a gőzös szobától voltam kipirosodva. </p>
					<p>Fülledten forró volt a szoba, mint a kemence, a betegség szagával és a
                            bodzavirág párájával volt tele minden legkisebb zuga. Pista piros volt,
                            mint a pipacs, s engem is borzongatott valami. Úgy látszik, a régi
                            örökös betegségem nem járt lázzal, mert csak ekkor ismertem meg a
                            borzongást, amit a forróláz okoz. Furcsa, de később szinte úgy
                            emlékeztem vissza rá, mint valami büszkeségre, hogy fájdalmat nem adott,
                            inkább kéjes borzadásnak tűnt fel előttem, s szinte kívántam, hogy újra
                            érezzem. Laci bátyámat nem láttuk, édesnagyanyám járkált körülöttünk
                            nesztelen lépteivel, előre görbedve, az élő reménytelenség, negyvenhét
                            éves korában síri lény. S Laci bátyám, ha megjött, mert nem is aludt
                            otthon, valahol barátjánál, a tanítónál vagy a jegyzőéknél? nem tudom
                            hol, de ha néha éccaka, mikor még égett a lámpa, bejött, tele volt
                            borral. Mérgeskedett vagy nevetett, oly furcsa volt, mintha a levegőben
                            járna gólyalábakon, mint a fiúk az istvándi utcán. Ha visszagondolok
                            erre a szegény Lacira, micsoda értelmetlen élet is volt, amit akkor élt.
                            Falun egy fiatal kovács számára semmi sincs, csak a bor: ez az élet
                            értelme és célja. Annak örüljön, hogy az elnyűtt patkókat leszedi a ló
                            lábáról s újat ver rá, vagy a rossz fejszét újra élezi? a vasat nádolja?
                            Úgylátszik a parasztélet sokkal több belső megnyugvást és lelki örömet
                            tud adni. A paraszt télen pihen, ül és beszélget s készül a nyárra. De a
                            kovács? Annak nyáron is hiányzik a mesterségbeli nagy eredmény, az csak
                            ellógja az életet, teng-leng, csak akkor nyer értelmet az egész, mikor
                            megházasodik s gyereke lesz, s most már tudja, mért él? azért, hogy a
                            gyerekeket felnevelje s bennük öröme lesz. </p>
					<p>Öröme lesz? mint az anyjának a gyerekeiben? Édesnagyanyám mint valami
                            sorsüldözött nézett a gyermekeire. Laci itt van a szeme előtt, s látja,
                            hogy az ő nagyszerű ereje is megtörik rajta, mint a nagyszerű tenger
                            habja a sziklán. Hiába adna neki parancsot, ha nincs, ki megfogadja. </p>
					<p>- Eccer élünk, édesanyám - ha rápörölt s ha sírt: - Ne sírjon, lelkem
                            anyám, avval úgyse segít, attól úgyse lesz belőlem még csak káplán se. </p>
					<p>S a többi fia! A másik, Józsi? azon is folyton csak sírnia kell, hónapok
                            telnek, évek telnek, még csak azt sem tudja, hol jár? Ki tudja
                            megmondani, egészséges-e vagy beteg, s ha beteg, ki ápolja? nem került-e
                            rossz társaságba; hogy olyan mulatós volt, ettől kellett mindig félni
                            legjobban... az is iparos, tehát értelmetlen életet él: a suszter a
                            legháládatlanabb mesterség, mert csak addig látja a munkáját, míg az
                            ölében van, s ha fél nap elkészül egy cipővel, az már repül előle, és
                            nem találkozik többet vele; úgy tűnik fel neki, hogy az ő térde csak
                            átmeneti hely a véghetetlen számú cipők számára... Még a kovácsnak
                            vannak örömei, az a ló, azt megpatkolni, egy kicsit virtus és magasabb
                            tudomány, mert ha nem ért a bonctanhoz, úgy megnyilazza, hogy a szegény
                            ló arról koldul a gazdájával együtt,s vannak esetek, mikor igazán
                            hőstett, ha vad a ló, fiatal, most jött a ménesből, azt megfogni,
                            legyőzni, megszelídíteni, ez nagy lelki izgalmakkal jár, erről el lehet
                            beszélgetni: de mit csinál a szegény suszter? S mit sír a szegény
                            suszterlegény anyja, aki folyton csak attól reszket hogy az a kedves
                            fia, az oly gyenge jellem, azt akármikor elkaphatja a szél, s azon veszi
                            észre magát, egy nő lehorgonyozta. </p>
					<p>Míg ő ilyenekkel volt tele, meg hogy a lánya, a szegény a gyerekekkel?
                            hogyvannak, s a legkisebb fia, a kollégiumban: van egy polgári anyának
                            egy perce, mikor szabad lehet a gondolata? Azért voltam én ott annyira
                            rossz, mert most mindig én voltam a rossz folyton én kaptam ki, azokkal
                            a pici legyintésekkel és a sok sűrű szidalmazó szavakkal. “Na, te
                            haszontalan, te istenátka, mit csináltál már megint annak a szegény
                            öcsédnek, ha semmit se csináltál volna, nem ordítana, mint a fába
                            szorult féreg. No, az a szegény anyátok, meg is bolondulna veletek. Mit
                            fog az csinálni, ha ezek a nekiszilajodott vadállatok elkeserítik az
                            életét. Csak az isten megszabadítana már.” </p>
					<p>Ilyenkor én elhatároztam, hogy én is beteg leszek. Mért csak Pista? Eddig
                            az én jogom volt beteg lenni, és az is voltam, de Pista olyan szemtelen
                            gyalázatos, hogy még le is fekszik. Ha ez nekem eszembe jut, akkor én is
                            lefeküdtem volna és akkor édesnagyanyám engem is ápolt volna. </p>
					<p>Egy este Laci bátyám hatalmas nagy széles jókedvvel beállított: </p>
					<p>- No, anyám, holnap vásárra megyek. Adjon ki tisztát, átviszem, majd ott
                            öltözök fel. </p>
					<p>Én csudálkozva néztem rá: vásárra megy. Édesapám járt vásárra. El nem
                            tudtam képzelni, mit keres Laci bátyám vásárba. Úgy felújult bennem a
                            sok emlék. Én is voltam már vásárba, engem édesapám már elvitt az újlaki
                            vásárra. </p>
					<p>- No, gyerekek, mit hozzak nektek vásárfiának? </p>
					<p>Pista nem kérette magát, azt mondta: </p>
					<p>- Lovat. </p>
					<p>Laci bátyám nagyot nevetett, mondom, boros volt. </p>
					<p>- Lovat?... A ménkőbe. Lovat!... Hát neked, Zsiga? </p>
					<p>Én meg azt mondtam, hogy: </p>
					<p>- Könyvet. </p>
					<p>Laci bátyám ezen még sokkal jobban elbámult: </p>
					<p>- Könyvet?... Könyvet?!... - s tapsolt, összecsapta a két tenyerét. -
                            Könyveet? No, jó hát hozok neked könyvet, annak a veres kis vitéznek meg
                            lovat. </p>
					<p>Már szerettem volna, ha nekem is hoz lovat, mert én voltam a vitéz, én a
                            Kiskatonavagyok én, honvédanevem... De ha könyvet mondtam, akkor könyvet
                            és semmi mást, viszont rosszkedvű lettem, s nem tetszett, hogy Laci
                            bátyám lenézi az én könyvemet, és egyre többet lármáz, hogy Pistát
                            felvidítsa a lovával. </p>
					<p>Mikor Laci bátyám a vásárból megjött, már én is beteg voltam. Sikerült.
                            Olyan melegem volt, mintha nem a kályhában lett volna a tűz, hanem
                            bennem valahol a karomban, lábamban, s most tanultam meg, mi a
                            borzongás. A betegség nagyon új és igen nagy érzéseket adott, nagyon
                            imponált nekem, hogy én még sokkal betegebb voltam, mint Pista. Nem is
                            lehetett ehhez hasonlítani a Pista betegségét, kisebb is volt nálam, még
                            csak ötéves, és ő akar beteg lenni. </p>
					<p>Meghozta az ajándékokat. Pistának hozott egy kis falovat. Mi azt hittük
                            ugyan, hogy igazi nagy lovat hoz, és beszéltünk Pistával, az ágy két
                            végéből egymással, hogy hova tesszük. Ő a szobába akarta; azt mondta,
                            kidobja az asztalt és a lámpához köti a lovat, de én azt gondoltam, az
                            asztalt nem lehet, az édesnagyanyám ágyát lehet, de az asztalt nem, mert
                            te mit képzelsz, akkor hol eszünk? de ha a ló lesz az édesnagyanyám
                            ágyába, akkor ő nem fog éccaka folyton betakarni. </p>
					<p>Ebbe Pista is megnyugodott, de azért a falónak még jobban örült, s én a
                            könyvnek. A könyv gyönyörű szép új könyv volt. Egészen olyan, ahogy én
                            szerettem, piros volt, remek szép piros, és a neve is az volt: “Piros
                            könyvek”, és én igen hamar elolvastam, s ez megint új tündérvilágot
                            szerzett nekem: kastélyban játszott, és Karolina volt az egyik kislány.
                            Karolina, ilyen nevet még nem is hallott senki e világon. Karolina, s
                            olyan ruhában járt és mindenki, ahogy el sem lehetett képzelni: már az
                            egész könyvből csak arra emlékszem, hogy Karolina és hogy kuglóf. Ezt
                            sem hallottam addig, de a könyvből megtudtam, hogy az valami igen finom
                            étel lehet, mert nagyon ízlett a kislányoknak, s én magamban ezentúl
                            mindent kuglófnak hívtam, ami ízlett. Még az aszalt szilvát is meg a
                            pattogatott tengerit. </p>
					<p>Az első percben azonban annak örültem oly igen, hogy a könyv olyan
                            csudálatos piros. Úgy öleltem magamhoz, ahogy bírtam, s szerettem volna
                            elvenni a Pista falovát, de a könyvet nem adni neki egy percre se. Nem
                            is lehetett, mert ő nem kívánt könyvet, nem is tud olvasni semmit, egy
                            betűt se. De a lovat én találtam ki, igaz, nem mondtam neki, de azért én
                            kívántam, a lovat én szerettem, hamarább láttam azt is, hogy patkolják.
                            Pista semmit sem tud és nem akarja ideadni a lovat. </p>
					<p>- Édesnagyanyám, Pista nem akarja ideadni a lovat. Édesnagyanyám, Pista
                            nem akarja ideadni a lovat. Édesnagyanyám... </p>
					<p>- Hallottam már, ne mondd százszor! mit akarsz? </p>
					<p>- Pista nem akarja ideadni a lovat. </p>
					<p>Nem is akarta, ráfeküdt, és a párnát is rátette, és úgy elbújtatta a
                            lovat, hogy Laci bátyám ugratott bennünket s uszította: </p>
					<p>- Ne is add oda, vagy könyv vagy ló... Hát nem tetszik neked a könyv? már
                            megbántad? </p>
					<p>- Neeem. </p>
					<p>- Nahát akkor... </p>
					<p>- De a lovat is nagyon szeretném egy kicsit. </p>
					<p>- Nohát egy kicsit megkapod, add csak oda, Pista fiam, hadd rúgja meg. </p>
					<p>A lónak olyan szaga volt, hogy el lehetett ájulni a gyönyörűségtől. Még
                            most is, a nyáron a váci vásárban felemeltem egy ilyen kis falovat, ami
                            négypici fakeréken húzható egy kis asztalforma alapon s megszagoltam.
                            Ma is ugyanaz a szaga van, mint ötvenkét évvel ezelőtt Istvándiban,
                            akárki megpróbálhatja. </p>
				</div>
				<div type="chapter">
					<head>
                           ÉDESAPÁM
                        </head>
					<p>Mikor elaludnak az emberek, akkor többet nem szabad meggyújtani a lámpát.
                            De én nem tudtam elaludni a betegségben, és sötét volt. A könyv ott volt
                            az arcom alatt, a párnára ráfektettem s arra az arcomat és a könnyeim
                            folytak és feláztatták a piros könyvet, s az nekem jó volt, olyan volt,
                            mintha lágyabb lenne, nagyon szerettem a könyvet és nagyon boldog
                            voltam, de sírtam, mert édesanyám nem volt ott. Ha édesanyám itt volna,
                            egészen másképp volna. Neki szabad volna betakarni is. </p>
					<p>Az ember nem is tudja, mi mindenre képes a teste, olyan zsibongásra és
                            zsibbadtságra, akármi van, mindig az egész teste van tele vele.
                            Zsuzsikával is, a piros könyvvel is, a tűzrakással is, kendezsigával is:
                            mindig valami olyat érez az ember a testében, amit nem lehet többet
                            elfelejteni. De különösen a láz. Nem az, hogy az ember szája
                            kicserepesedik és nem adnak enni, hanem valami bizsergés végig-végig az
                            egész nyakamban, s hajamban és le a hátamon, az ujjaimban, a beleimben
                            és a forró szájamban. </p>
					<p>Egyszer csak azt hallom, hogy édesapám kiált. </p>
					<p>Ez is a betegség, milyen jó, hogy a betegségemben hallom édesapám
                            hangját: </p>
					<p>- Anyám, kőjjenek már fel, ne aludjanak, mint a dög. </p>
					<p>Édesnagyanyám felül. A setétben. Én már régen ülök. Nem hittem, hogy
                            igazában édesapám szól, csak azt, hogy beteg vagyok. </p>
					<p>- Ki az? </p>
					<p>- Ki az, ki az, ne aludjanak már olyan mélyen, nyissa ki az ajtót, anyám. </p>
					<p>- Bálint? </p>
					<p>- Még úgy híjnak. </p>
					<p>- Bálint, te vagy? Jóságos teremtőm. </p>
					<p>S leszáll az ágyról, motoz, jaj, de soká megy. Minek gyújt elébb lámpát. </p>
					<p>- Édesapám, édesapám - és számtalanszor -, édesapám, édesapám.</p>
					<p>Az én édesapám ez, hogy kinyitja az ajtót, jaj, még a falat is kidönti,
                            de látom, ahogy belép, hangtalanul mosolyogva, hetykén és vidáman,
                            félrecsapott süveggel, s kék szemei nevetnek mint az ibolya. </p>
					<p>- Édesapám! - és sírunk. </p>
					<p>- No, mi az, Gazsi? Mi van itt? lázáret? Mit ez, anyám, egész kórház. </p>
					<p>- Jaj, ne vedd a karodra, még te is megkapod, ne csókold. </p>
					<p>- Micsoda, hogy én az én nagy fiamat meg ne csókoljam?... Hallássam
                            milyen nagy vagy? Hűj, anyám, ennek maga kirángatta a töviből
                            kezét-lábát, hogy ez ilyen hosszú lett. Na, milyen erős vagy? Le tudod
                            már fülelni a bikát?... Mi baja van ennek, összevágta magát? </p>
					<p>Édesnagyanyám ijedten jön közelebb. Piros a félarcom. </p>
					<p>- A könyve. Benyálazta s ráragadt. </p>
					<p>- Micsoda könyve? </p>
					<p>- Laci hozza neki a vásárból. Könyvet kért. </p>
					<p>- Hahó, könyvet! Pap lesz. Fenét pap, fiskális... A pap csak hever, de a
                            fiskális visszapereli a csécsi birtokot. Hát hogy vannak, anyám? </p>
					<p>- Erzsi hogyvan? </p>
					<p>- Hát mán megint két darabba. Megvan. Megvagyunk. Még élünk. </p>
					<p>- No, vetkezz le. Tedd le azt a kabátot. Új? </p>
					<p>- Új, valami rossz. Mit gondol, gubába nem járhatok. </p>
					<p>Letette a kurta bekecsét. Odaült mellém az ágyra. </p>
					<p>- Nem jó lesz az, fiam, még hazaviszed a nyavalyát. Minek jöttél éppen
                            most. </p>
					<p>- Írta Laci, hogy most jöjjek, vigyem a pujákat. </p>
					<p>- A, micsoda beszéd, télen, fagyban, lázasbetegen. Lehetett volna annyi
                            eszed, most csak nem viheted el... </p>
					<p>- Hát, anyám... Hol van Laci? </p>
					<p>- Mingyán érte küldök, nem hál most itthon. </p>
					<p>- Fél a gyerekektől. Hogy megkapja. Jól van. </p>
					<p>- Tudod, nehéz munkát végez, nem tud itthon aludni. Ott meg, ahol van,
                            van elég hely és nincs gyerek. </p>
					<p>Felőlem beszélhettek, én ott bújtam az édesapám ölében. Ez milyen jó, nem
                            tudtam eléggé bebújni, belehelyezkedni, az én édesapám karjai közé. Mer
                            ez az én apám, ilyen csak egy van a világon, ez a kis törpe bajusz, a
                            meleg szája, a nagy roppant homloka és az a nevető két kék szeme s a
                            kemény keze, ahogy magához kap... </p>
					<p>Akkor felül Pista s csak néz. Most ébredt fel, soká csak néz, aztán
                            elkezd kacagni... </p>
					<p>- No, mókus, te is kidugod az orrod a dunna alól?... No gyeride... </p>
					<p>Soha senki úgy nem tudta befogni a száját s előrehajtani a fejét a
                            gyerekei felé s kitárni a két kezét s bekapni, mint a legyet, a
                            gyereket, mint édesapám. </p>
					<p>- Jaj, fiam, de félek én ettül, ragályos betegség ez. És felnőttre még
                            veszedelmesebb, mint a gyerekekre. </p>
					<p>- Hát akkor meghalunk, anyám. Olyan nagy dolog? Kell attul félni? Nem
                            kell attul félni. </p>
					<p>S megrántotta vállát, fejét. </p>
					<p>- Mit mond az orvos?... Vót náluk orvos? </p>
					<p>- Orvos még nem volt. </p>
					<p>- Még nem vót?... Itt hever a sok uradalmi kocsi?... Mért nem szól Laci
                            az ispánnak, hogy küldjön orvosért? Tél van, nincs más dolguk! </p>
					<p>- Fog szólani. </p>
					<p>- Fog szólani. Mikor fog szólani, ha már el is temette őket. Meg is
                            büntetik, ha orvos nélkül halatja meg a gyerekeimet... Nem így bántam én
                            véle, mikor ő feküdt betegen a kovácsnál... Rögtön vittem orvoshoz...
                            Meg Pesten! Micsoda dolog ez. Nem ilyen betegségből kúráltam én ki.
                            Azért maradtam Pesten két hónapig, hogy rá keressek. Beteg volt... Mit
                            firkál nekem, hogy vigyema pujáimat... Az istenit, ha megharagít. Rögtön
                            összeszedem ezeket és viszem, ahogy vannak. Ha megfagynak, megfagynak.
                            Nekem ne hánnya-vesse. </p>
					<p>- Nem tudtam, hogy írt... - könnyezett édesnagyanyám - de megbánta, azért
                            kedvezett a gyerekeknek, azért kérdezte, mit hozzon vásárfiának, Pista
                            lovat kért, Zsiga meg könyvet. </p>
					<p>Édesapám ahogy szokott, összeomolva ült, csak simogatott bennünket. </p>
					<p>- Szóval, pakolja össze őket. Viszem még a hajnali vonattal - s kiabálva
                            tette hozzá: - Nem fogja nekem senki a szememre hányni, hogy sógor, az
                            én házam nem lazarét, vidd a pujáidat, az istenit, valahol egy sógor
                            kibújt a tojásból. Mi vagyok én, ilyeneket ír nekem? </p>
					<p>A könny elfojtotta a hangját: </p>
					<p>- De hát az én rossz, rothadt feleségem talál ki ilyeneket; hogyodaadja a
                            gyerekeit, másoknak... Kínlódjon velek otthon... ha meghalnak,
                            meghalnak... otthon hal meg. Mindenütt van pap, aki keres a temetésen. </p>
					<p>- De Bálint, fiam, ne add oda magad a keserűségnek... Fiatal az is, most
                            van a legrosszabb korban... Most lett nagykorú s... </p>
					<p>Mint egy ijedt egér kuksoltam az édesapám ölében. Csak Pista igyekezett a
                            hátára mászni, de nemigen bírt, beteg volt. </p>
					<p>- Nagykorú - vetekedett édesapám -, nagykorú! Még most is most lett
                            nagykorú? Mikor gépet vettem, akkor is azt mondták, most lett
                            nagykorú... most már hótig most lett nagykorú?... s még hogy az a
                            mentsége, hogy nagykorú lett? </p>
					<p>- Jó lakásotok van? van fűtőanyag? ennivalótok van? </p>
					<p>- Má mondtam, hogy még élünk... </p>
					<p>S velem kezdett játszani: </p>
					<p>- Bezony, jobb lesz nektek otthon. Hüühö, iskola lesz... Játszotok
                            egymással... Na? szerettek egymással játszani?... </p>
					<p>- Nem.</p>
					<p>- Neem? </p>
					<p>- Pista mindent elvesz. </p>
					<p>Édesapám nagyot nézett: </p>
					<p>- Pista?... Mit vesz el? e még csak egy darab, egy darab hasas
                            karalábé... mit vesz el ez tetőled?... Akkor mit fogsz szólani a másik
                            öcsédhez, Bálint, az igen: ksz, ksz, még nem mond egyebet a világért se
                            a betyár, csak nyújtja a két pracliját, és az igen, az mindent elvesz:
                            ksz, ksz... </p>
					<p>S jóízűen nevetett. Ennyit is ritkán beszélt a gyerekeiről. Aztán
                            édesnagyanyámhoz fordult: </p>
					<p>- Nem házasodik még?... Nem onnan fúj a szél? </p>
					<p>- Á, mit gondolsz. Hogy házasodna. Mire? </p>
					<p>- Mire? mire? Hát bizony most két éve nagyon cudarul állott a szénája. De
                            azt hiszem, most már házasodhatik... </p>
					<p>- Ne beszélj nekem ilyeneket. </p>
					<p>- Jól van, anyám, csak mondom - nevetett fel édesapám -, én csak mondom.
                            Úr, úrfi, mindent meg kellett neki próbálni. Ha otthon maradt volna
                            Csécsén, nem lett volna efféle baja... Még a végén anyám fog hamarabb
                            férhez menni... </p>
					<p>- Ne bosszants már. </p>
					<p>Megjött Laci. Nem tudom értesítették, vagy csak meghallotta, de nagyon
                            hamar beállított. </p>
					<p>És ezt a csodát. Úgy jött be, mint valami ragyogó csillag. </p>
					<p>- Sógor, Bálint sógor, nahát ilyen csudát, ebbe a kutya télbe ilyen utat?
                            Hogy jöttél be az állomásról? </p>
					<p>S nem volt vége-hossza a széles nagy kurjantó örömöknek. </p>
					<p>- Jól van - mondta édesapám. - Viszem a gyerekeket. Azér jöttem. </p>
					<p>- Viszed a patvarba! édesanyám, ilyet még hallani is! Ebbe a télbe lázas
                            gyerekeket. Majd elviszed nyáron. Felőlem itt is maradhatnak, míg
                            édesanyám marad, csak hát már én se igen leszek itt a jövő télen. Nem,
                            sógor, énnekem ehhez nincs gyomrom... Inkább koplalok, vagy akármit, de
                            engem nem kunéroznak... Nem vagyok urak bocskora, ami azt illeti, nekem
                            ezt nem veszi be a természetem... </p>
					<p>Erre édesapám nagyot nézett s megbékélt. Elborult. Lacinak is gondja van?
                            Akkor lehet ideges. Míg ők beszéltek, édesnagyanyám friss bodzateát
                            adott nekünk. Édesapámnak vacsorát csinált, ott bent melegítette meg a
                            vasasemberes kályhán, s jó kolompérszag töltötte be a szobát. </p>
					<p>Aztán annyi beszéd lett, s úgy összevidámodtak, hogy már egyik kacagás a
                            másikat verte agyon. </p>
					<p>Egyszer csak édesapám valamit fúr-farag, bicskáz s hopp, készen van egy
                            oly csuda ügyes játék, amilyet addig nem is láttam: brúgattyút csinált
                            dióból. </p>
					<p>Kifúrt egy nagy diót a két végén és közepén s beleillesztett egy erre a
                            célra faragott fejes pálcát, arra spárgát kötött, a pálca végére meg egy
                            burgonyát szúrt, s akkor meg lehetett a zsinórnál fogva pörgetni a
                            krumplit. Rácsavarodott a vékony spárga a dió belsejében s azt úgy
                            lehetett húzni, hagyni, mint a harmonikát. Csak úgy brúgott, mint
                            májusban a cserebogár, s mint a cserebogárból csinált brúgattyú. </p>
					<p>Még most is érzem azt az ámulatot, csodálatot és elismerést, amit akkor
                            éreztem az édesapám tudományával szemben. Soha többet nem kaptam ilyen
                            játékot tőle, se én, se a testvéreim: mikor lett volna neki arra ideje? </p>
					<p>És oly meleg, boldog, édes álom, ami akkor jött rám... Mert akármilyen
                            sokáig voltunk is ébren, mégiscsak elaludtunk... A búgódiót azonban
                            Pista elcsikarta, én viszont a könyvvel együtt megszereztem az ő lovát,
                            így valahogy sikerült elaludnom... </p>
					<p>Még egyszer fel kellett ébredni, édesapám megcsókolt és elbúcsúzott
                            tőlünk; Pista nem bírt felébredni, nem tudtak bele lelket verni, oly
                            álmos volt, de én annyira felébredtem, hogy még azt is megértettem, hogy
                            édesapám most elmegy és kétségbeesetten sírtam... </p>
				</div>
				<div type="chapter">
					<head>
                        PISTA MINDIG PISTA
                        </head>
					<p>Istvándi, amit Pistvándinak is mondtak ott gyerekkoromban, nevében
                            viselte csakugyan életem egyik legnagyobb problémáját, s ez Pista, az
                            öcsém. </p>
					<p>Nagyon kedvesen el lehet tréfálni az embernek a testvérével való
                            viszonyán, de alapjában véve ez a társadalmi élet alapja: én és a
                            testvérem. Vagyis két idegen embernek első összeköttetése, ami alól
                            nincs menekvés. </p>
					<p>Én és Pista annyira két különböző egyéniség voltunk, amennyire egy
                            angolszász meg egy zulukaffer lehet: ez a kettő is közös az összes
                            emberi külső és belső karakterizáló tulajdonságban s mégis idegen. Mi is
                            idegenek voltunk. Most megvallom, hogy én Pistát annyira szeretem,
                            amennyire csak megszereti az ember azt, aki vele töltötte élete első és
                            benyomásra legérzékenyebb részét, a testvériség közös börtönében. Nagyon
                            szeretem őt ma is - tizenkilenc éve halott -, szeretem, mert
                            elviselhetővé tette számomra a viszonyt, melyet fel nem bonthattunk.
                            Ritka szeretetreméltó egyénisége volt, annyi humora, amiből egy korszak
                            humoristáit ki lehetne stafírozni és oly tiszta ártatlansága, hogy ő
                            maga vált szakadatlanul humor tárgyává. </p>
					<p>Ő is ugyanazokat az ősöket örökölte meg, akiket én. Sőt felteszem, hogy
                            pontok arányában ugyanúgy osztozott az ősi örökségen, apain s anyain,
                            ahogy én. De egészen elbámító, hogy mindent másat örökölt
                            apánktól-anyánktól s az ősök végtelen áradatától, mint én. </p>
					<p>Nem is tudom jellemezni, ki volt ő, ahogy azt sem, hogy én ki vagyok.
                            Először is Pista az összes egészségi géneket behabzsolta. Soha életében
                            beteg nem volt s valószínű, hogy ha világháború nem jön, az emberi kor
                            legvégső határáig él, mert nemcsak a fizikai egészségnek örvendett,
                            hanem kedélye, észjárása is veszélytelen volt s ha hosszú életre
                            született, meg is volt benne minden, ami ezt a célt szolgálhatta volna. </p>
					<p>Én viszont sárga voltam és sovány és mindig rosszkedvű, s ha nevettem, az
                            mindig valami olyan volt, hogy ugyanakkor Pista nem nevetett, hanem
                            csodálkozott. Ez a piros, kicsattanóan piros arcú és sajátságosan
                            korlátolt testvér, hiába volt tele humorral s élccel és váratlan
                            kapcsolatokkal, a könyvet nem kívánta, absztrakciókra semmi hajlama nem
                            volt, mindig csak a legrosszabb tanulókkal barátkozott, mikor nekem a
                            legjobbak is keveselltek voltak. Aztán nem volt ám sportember sem, nem
                            voltak virtusai, soha nem vetélkedett, s nem akart semmiben kitűnni.
                            Mindenesetre, ha valamit meg akartam beszélni, nem hozzá fordultam. </p>
					<p>De az a furcsa, hogy ez a mindig jóakaratú s szolgálatkész fiú egy olyan
                            képességgel bírt, amellyel pokollá tudta tenni nekem az életet: tudott
                            heccelni, felhúzni, robbanásig bosszantani. Kaján volt, rettenetesen
                            tudott nevetni, ha másvalakit baleset ért: “Hogy tud nevetni a rosszon.”
                            Szinte ez volt az ő humora. S ez annál furcsább volt, mert soha életében
                            senkiről rosszat nem mondott s pláne senkinek kárt nem tett, vagy hogyő
                            valaki ellen intrikált volna? Soha. Az ő apró s résen álló csipkelődései
                            is talán senkinek úgy nem fájtak, mint nekem, mert én komolyan akartam
                            venni a dolgokat s különösen őt. </p>
					<p>Most tessék összeláncolni a családi kalitkában ezt a két gyereket:
                            állandóan úgy volt, hogy megesszük egymást. De Pista mindig kacagott, s
                            én mindig dühöngtem. Minél jobban kacagott, engem annál jobban tört a
                            frász. Mire ő nem bírt kijózanodni: </p>
					<p>- Te Pista, én soha életemben senkit meg nem öltem, de téged megöllek. </p>
					<p>Ezen oldalnyilallást kapott a kacagástól. </p>
					<p>Ez olyan dolog, hogy hálót kötni nagyon bonyolult, hosszadalmas és komoly
                            dolog: az egyik köti a hálót, a másik felbontja, eltépi, összezavarja, s
                            azon kacag, hogy a bősz bőszül ezen. Pista soha életében hálót nem
                            kötött: soha semmi távoli célt maga elé ki nem tűzött, örökre az a kis
                            kövér maradt, aki pici korában volt. S nekem ez volt a legközvetlenebbül
                            mellém rendelt testvérem, az adjutánsom. Mit csinál egy király, ha az
                            adjutánsa azon mulat, hogy parádén kihúzza az ő gatyamadzagát, s folyton
                            kacag, hogy mi lesz, ha a tömeg észreveszi, hogy őfelségének lóg a
                            függönyzsinórja. Nagyban ez voltunk mi ketten. S erre volt ám
                            fantáziája, a percek tört részeit ki tudta tölteni ilyen ötletekkel. </p>
					<p>De nem volt ebben semmi rossz szándék, csak az, hogy neki semmit sem
                            jelentettek az én játékaim. Nem azért kérte el, add ide, hogy ő tovább
                            játsszon vele, hanem azért, hogy eldobja, otthagyja, elrontsa.
                            Egyetlenegyszer hatott meg avval, hogy megőrzött egy eldobott
                            kéziratomat, egy egész regényt. Örömömet még az sem csökkentette, hogy
                            ezt a kiadatlant többre becsülte, mint a belőle írt későbbi regényemet. </p>
					<p>Az ember kétéves korában az, aki ötéves korában s ötvenévesen ugyanaz,
                            mint huszonöt évvel s így nyilvánvalóan a teljes élet harmonikus
                            folyamat, s nem lehet felosztani másképp, csak fejlődési korszakokra.
                            Átváltozás, mint az ebihalnál, a születésen túl már nincs. Pista, mikor
                            megházasodtam, azon a napon tökéletesen úgy viselte magát, ahogy az
                            istvándi Pista alapján ezt el lehetett várni. </p>
					<p>Első reggel megjelent nálunk, korán reggel, vidáman, kemény piros arccal,
                            szinte kékespiros volt az arca így téli reggel. Kacagott rajtunk, a
                            nyakán nem volt gallér s beszéd közben odament a ruhaszekrényhez,
                            kinyitotta, kivett a gallérjaim közül egyet, s kezdte felgombolni a
                            nyakára. </p>
					<p>- Te, mit csinálsz? - kérdi Janka megütődve. </p>
					<p>- Nem vitték el a mosodába ezek a cudar gyerekek a gallérokat, egy
                            gallérunk sincs otthon. </p>
					<p>Én nevettem, s lapulva vártam, Janka mit szól ehhez. </p>
					<p>- De hát ez a Zsigáé! - mondta ő elbámulva. </p>
					<p>- Az mindegy - szólt Pista könnyedén, s már a nyakkendőt kötötte a
                            gallérra. </p>
					<p>- Mi ezt így szoktuk. </p>
					<p>- No de hát ezután nem mehet így, hogy gondolod? </p>
					<p>- Mért? Nálunk az szent elv, hogy akinek van, azét a másik is
                            használhatja. </p>
					<p>- Ennek pedig vége. </p>
					<p>- Nem látom be, mért lenne vége - s kuncogva kacagott. </p>
					<p>Én is nevettem. Ez aztán Jankát végképp kihozta a sodrából. </p>
					<p>- De én ezt kikérem magamnak. </p>
					<p>- Te is viseled talán a Zsiga gallérjait? </p>
					<p>Láttam, hogy az egynapos asszonyság nem bír szóhoz jutni a felindulástól,
                            s egyszerre igazat adtam neki. </p>
					<p>- Nézd, Pista, én most már elköltöztem hazulról, ez azt jelenti, hogy két
                            sejt különvált, s egyiknek a másikhoz tovább semmi közössége nincs...
                            Szóval, tedd le a gallért s tedd vissza helyére. </p>
					<p>Pista eltátotta a száját, s úgy nézett, mint a kétségbeesés maga: </p>
					<p>- Hát akkor én most mit csináljak? </p>
					<p>- Vegyél magadnak. </p>
					<p>- Nincs pénzem. </p>
					<p>- Egy gallérravalót még adok. </p>
					<p>- Még mit nem - szólt Janka felindulva. - Dehogyis ad! Nincs olyan sok
                            kidobálni való pénzünk. </p>
					<p>- Már még a pénze is a tied? - kiáltott fel Pista, aki már régen
                            megtegeződött Jankával, ki velem sohasem lépett ilyen bizalmas hangba, s
                            egyúttal vademberi ártatlansággal nézett ránk, még miféle lehetetlen
                            játékszabályokat nem akarnánk rásózni? </p>
					<p>- Ne viccelj, hanem tedd vissza a gallért. </p>
					<p>- Vasárnap van - kiáltott fel Pista diadalmasan -, ma nincs is bolt. </p>
					<p>- Nagyon sajnálom, a gallért nem adom, s megvan. </p>
					<p>- Zsiga adja. </p>
					<p>- Adhatja, de akkor engem is kiadott a házból. Ha a gallért le nem
                            teszed, megyek. S éljetek itt, ahogy akartok. </p>
					<p>- Az volna a legjobb - s Pista dühében megragadta a nyakán a gallért,
                            hogy letépi. </p>
					<p>Erre nekem is fel kellett bőszülni. A helyzet kritikus volt. Én azt a
                            gallért mire se becsültem, s szívesen adtam volna Pistának, de éppen
                            súlyos vitában ébredtünk a feleséggel!... Este érkeztünk a lakodalomról
                            a Keleti pályaudvarra. Onnan villanyossal mentünk először haza a
                            szüleimhez, aztán gyalog a közelben levő saját lakásunkig. Janka a
                            nagyrőcei állomáson, legnagyobb sajnálatomra észrevette, hogy én
                            váltottam meg a vasúti jegyet édesapámnak s Dezső öcsémnek, akiket
                            magammal vittem a lakodalomra. Ebből egy hosszú úton tartó fojtott
                            rosszkedv és magyarázkodás származott, s Jankának az a megdöbbenés volt
                            az első benyomása az én családomról, hogy apám, öcsém az ő pénzén voltak
                            jelen az ő lakodalmán. Ez neki szinte elképzelhetetlen volt, hogy a
                            szüleimnek még vasúti jegyrevalója sem volt. Valósággal beleszédült a
                            reménytelenségbe: mi van akkor itt?... Az aztán még egy fokozottabb
                            kérdés, hogy ilyen körülmények közt mért váltottam másodosztályra
                            jegyet?... “Nem vihetem magát harmadikon... most... haza...” De mért
                            vett másodikat az apjának? meg az öccsének? “Ha együtt megyünk, nem
                            vehetek nekik alacsonyabb rendűt, mint magamnak.” De, hogy lehet, hogy
                            ők azt elfogadják?... </p>
					<p>Ezt az életet nem volt elég ismerni, ahogy mi éltünk: abban benne kellett
                            élni, hogy valaki magáévá tegye a mi “elveinket”. </p>
					<p>Janka tehát igen rossz kedvvel érkezett; annyit kivitt, hogy nem engedte,
                            hogykocsiba üljünk: villanyoson kellett a Keletitől a Ludovikáig menni,
                            ott lakott mindenki... Az ő nagyanyja s a szüleim egy házban laktak.
                            Előbb az ő lakásukban viziteltünk, aztán nálunk... Itt megint fatális
                            dolog történt... Édesanyám fekvő beteg volt, s megsúgta, hogy: “te se
                            vagy már, fiam... és egy fillér nem sok, annyi sincs a házban...” S
                            Janka abban a pillanatban lépett be, mikor éppen kiürítettem a zsebem s
                            minden pénzem odaadtam édesanyámnak, aki kínos zavarba jött, hogy éppen
                            most kellett belépni az új “lányának”. Janka valóban jégszoborrá
                            dermedt, s nem is bírt magán uralkodni. Nem szólt, csak meg volt fagyva. </p>
					<p>Szerencsétlenségre annyira odaadtam mindent, hogy még kapupénzre valóm
                            sem maradt. Egyetlen fillérem sem volt, mikor hazavittem a menyecskét.
                            Már a kapupénzre tőle kellett elvennem pénzt, s ő tíz fillért adott
                            összesen egy-egy kapusnak. Igaz, még csak negyedórával múlt tíz óra. </p>
					<p>Éjjel még egy szerencsétlenség történt: az egész napi izgalmak
                            következtében ideggörcsöt kapott, s én kétségbeesésemben - pénzhiányban
                            orvoshoz nem szaladhatván - a legközelebbi kávéházba futottam, hogy egy
                            korty konyakot szerezzek. Mikor megállottam a kaszírnő előtt, aki ezt
                            mérte, akkor villant eszembe, hogy egy fillérem sincs. Végigkutattam a
                            zsebeimet s szerencse, egy húszfillérest találtam. Húsz fillér ára
                            konyakot kértem, s azt a kölcsönkért pohárban vittem el - s a
                            “kisasszony” gyanakodva hitelezte a poharat, amiből még ki is locsoltam
                            az úton a becses folyadék egy részét... </p>
					<p>Ilyen előzmények után jelent meg Pista, egész ártatlanul, mert az
                            egészről semmit sem tudott, gallérexpedícióra.</p>
					<p>Szegény aztán erkölcsi felháborodásba esett, hogy az új asszony, ami még
                            nem volt a famíliában, mióta élünk - mert úgy esett, hogy gyermekkorunk
                            óta se halál, se házasság nem történt a családban -, tehát Pista
                            tökéletesen feljogosítva érezte magát tréfára és felzúdulásra az ilyen
                            “kicsinyesség” ellen... </p>
					<p>A gallért ugyan eldobta, sőt laskára szaggatta, hogy “nektek se legyen
                            benne örömötök”, de aztán oly felindulással rohant el, hogy engem is
                            ugyanolyanban hagyott. Janka egész nap nem mozdult ki a lakásból, végső
                            kétségbeesésbe került, s megállás nélkül fejtegette a két család közötti
                            különbséget: az ő családja mindennel elhalmozott bennünket,
                            “szegénységükhöz képest” - a dúsgazdag nagybátyja például egy papír
                            húszkoronást adott lakodalmi ajándékul, amin én úgy meg voltam sértve...
                            “Ó, nyavalyás - mondta Janka -, de büszke, s most éhen halna, ha nem
                            volna ez a húsz korona: ebből ebédel... az ételt megeszi, de a húsz
                            koronát lenézi... Kevés.” </p>
					<p>Pista odahaza nagy kravált csinált, sírt, jajgatott és kétségbeejtette
                            édesanyámat, hogy mi lesz velem egy ilyen áspisnak a kezében, aki még
                            egy gallért sem ad... s édesanyám gyöngédségből nem mondta meg, hogy én
                            az este odaadtam, ami kis pénzem maradt a lakodalmazás után... </p>
					<p>Ellenben Janka estére odáig jutott, hogy fél tízkor otthagyott; igen,
                            elvált. Otthagyott és elment a nagyanyjához, hogy soha többet nem jön
                            vissza. “Éljen meg, nyomorult, ahogy tud; menjen haza, vigye haza a
                            pénzét a szent családnak; hiszen maga csak a családjának akar élni, hát
                            énmiattam ne haljon éhen a család...” Elment, én dühöngtem és sírtam.
                            Nem tudtam mit csinálni, mert valóban egy fillérem sem volt, s még csak
                            hatodika volt, január hat, 1905, s én csak február elsején kaptam
                            legközelebb pénzt, száz koronát; annyi volt a fizetésem a
                            szerkesztőségben... Csak egy év múlva lett száztíz. </p>
					<p>Nem is akartam megházasodni, de egyrészt a szerelem, másrészt Janka azt
                            mondta, hogy száz korona az nagy pénz! ő abból fényesen ki tud jönni! az
                            ő apjának csak nyolcvanöt korona fizetése volt, s három gyereket
                            neveltek fel belőle, hát micsoda szégyen volna az, ha ő száz koronából
                            ki nem jönne. </p>
					<p>Mindenesetre a gyönyörű kis alkóvos lakásban, amit Zsani néni rendezett
                            be, meglepetésül egy olyan altgótikus modern bútorral, hogy Jankát a
                            hideglelés érte utol, mikor meglátta az ajándékot, hogy még meg is kell
                            köszönni a rettenetességet, pedig Zsani néni, nagyanyjának, Pepi
                            néninek, a jóságos fillértelen özvegynek gazdag nővére, külön büszke
                            volt, hogy azt az ebédlőt ócskán igen olcsón meg tudta venni. 180 korona
                            volt az egész és majdnem új... Az ebédlőből nyílt egy alkóv, s abban meg
                            az én bútorom volt, amit Kispesten vettem hatvan koronáért. Már
                            negyvenért lehetett ilyen politúr-ablakos szekrényt s ágyat venni, tehát
                            ez az “erősebb” kivitelben készült. Nem elég, hogy én már megtettem ezt
                            az ostobaságot, hogy ronda bútort vettem, még Zsani néni is, ez sok
                            volt. Hiszen Janka szülei 2000 koronát vettek fel a jolsvai házukra,
                            hogy a lányukat kistafírozzák. Most ezt a pénzt el fogják költeni
                            haszontalanságra... Már meg is volt, hogy mire: a lakodalmon megalkudott
                            az anyósom - aki a gyermekkérdésben nem tudott az apámmal megegyezni,
                            reverzálist akart az apám, amire ő, mint egy hitvalló luterána mártírnő
                            a kassai piacon, úgy emelte fel a két kezét s átkozta meg a lányát, ha
                            valaha is megteszi, hogy anyja hitét elhagyja - az ő ura tudniillik
                            katolikus volt, s mi reformátusok: háromszorosan komplikálva a fiatalok
                            közt s a családok közt anélkül is véghetetlen sok ellentét. De másnap
                            abban megegyeztek, hogy az apám a jolsvai házat újjáépíti abból a
                            pénzből, ami megmaradt a lány stafírungjából... Hogyne lett volna Janka
                            akkor éjjel idegbajos, s nem a legokosabb gondolat volt-e, hogy el akart
                            hagyni?... </p>
					<p>Hát ő szegény elment este fél tízkor, és én megvetettem az alkóvban az
                            egyik ágyat. Ha nagy indulat jön rám, azonnal le kell feküdnöm. Az még
                            helyes volt, hogy nem mentem utána. Egy férfinak így kell tenni, ha az
                            asszony megy, menjen... ha a szív megszakad is... De az volt a baj, hogy
                            a jobb oldali ágyat vetettem meg magamnak... evvel rontottam el a dolgot
                            örökre: ez tudniillik az ő ágya volt. Huszonnégy óra óta. </p>
					<p>S alig fekszem le, kopogtatnak az ablakon. Ki az? - kérdem mérgesen.
                            “Nyissa ki” - mondja ő. </p>
					<p>Visszajött a drágám. Kapucsukás előtt visszajött. </p>
					<p>Igen, mert Zsani néni nem adott neki szállást. Azt mondta: nála egyszer
                            se hál meg. Bizony, csak eredj vissza az uracskádhoz... </p>
					<p>Most ha én “okos ember” vagyok, kihasználhattam volna az ő
                            megszégyenülését, de én szerelmes voltam s boldog, hogy nem nekem
                            kellett másnap megalázni előtte magamat... Még én támadtam meg másnap
                            Zsani nénit, hogy egy éccakai szállást se ád az én feleségemnek? </p>
					<p>Janka nagyon jó volt, hozzánk is bejött és édesanyámmal sírva csókolóztak
                            össze. Janka nem érthette meg, hogy micsoda élet az, ahol öt fiú meg egy
                            lány van, s csak az egy apa keres, és az is mit keres, és mindenkinek
                            igénye van... </p>
					<p>Aztán Pistával ő jobb viszonyba került, mint velem, mert nem is lehetett
                            vele másképp lenni, olyan aranyos volt: még kölcsönt is adott Pistának,
                            s bár sohasem tudta megadni, “beláthatod, hogy most nem tehetem” - több
                            ízben is kiegészítette azt a kölcsönt... </p>
				</div>
				<div type="chapter">
					<head>
                         HONFIBÚ
                        </head>
					<p>A legelső szó, amit a politikából megtanultam, ez volt: </p>
					<p>- Abcúg! </p>
					<p>A második pedig hasonlatos ehhez: </p>
					<p>- Abcúg Tisza Kálmán! </p>
					<p>Tulajdonképp ennyi volt a politikai iskolám. Ott, ahol én nevelkedtem,
                            valósággal pásztoridillekben élt a politika. Senki ott a politikáról
                            semmit nem tudott: mit jelent abban a korban ez az “abcúgtiszakálmán”? </p>
					<p>Most itt, írás közben, eszembe jutott, hogy ugyan mi is történt azalatt,
                            míg én a kis magyar, falvak porában nyeltem a gyermekkor édes emlékeit,
                            s felhozattam a szerkesztőség pincéjéből az 1885. és 1886. évi Pesti
                            Naplót. A lap még nagy alakú volt, s ahogy kinyitom, már süvölt belőle a
                            csontvázak hideg lehelete. Hetek óta szakadatlanul olvasom s borzongva,
                            az országgyűlési tudósításokat. Miniszterelnök Tisza Kálmán. Már tíz
                            éve. Január elsején azt írja a vezércikk: </p>
					<p>
                            “Mit hozhat nekünk ez a kormány, valami jót? Csak
                                egyet, a lemondását.”
                        </p>
					<p>Kétheti olvasás után szédülve és fáradtan nézek fel: ebben a magas
                            nyilvános életben, amelyet egy fővárosi napilap jelent, semmi, de semmi
                            sincs, ami az én világomra, az istvándi életre vonatkoznék. Ha a tenger
                            mélyén élő faunát s flórát fölemelnék a tenger felszínére - el kellene
                            pusztulnia ebben a mélynyomásnélküli s gyilkos napfénnyel telített
                            atmoszférában. Ugyanígy semmi kapcsolat a mélyfalusi élet s a magas
                            politika között. Más csillag, más élet, más dimenziók. </p>
					<p>
                         S libabőrös borzongás. Muszáj kimondani: ez a
                                Tisza Kálmán, aki tizenöt évig uralkodott korlátlan teljhatalommal
                                ebben az országban, ez oly súlyos csapás a magyar sorsra, hogy nem
                                érheti a magyar fajt semmiféle tektonikus rázkódtatás, amely ennél
                                nagyobb szerencsétlenséget hozzon. 
                        </p>
					<p>Kétségbeejtő az a teljhatalom, amely ennek a miniszterelnöknek
                            rendelkezésére áll. A kor politikai elvei még csak kialakulóban vannak.
                            Tisza Kálmán nem a mai értelemben vett miniszterelnök: ő minden,
                            politikai főhatóság, akinek a közigazgatás gépezetén kívül, a
                            közbiztonság szervein, a pandúrság, zsandárság, városi rendőrségek
                            összes karhatalmán túl, a katonai erő is rendelkezésére áll, ha nem
                            közvetlen parancsnoksága alatt is, de minden pillanatban készenlétben.
                            Ezt a végtelen hatalmat tudattal kezeli. S ennek a hatalomnak az
                            árnyékában gyakorolja a gazdasági, a morális és a “húsosfazék” előnyeit
                            a vezetők s a számba jövők számára. Mindene van, s csak neki van
                            mindene; ő az egyetlen, aki az összes magyar pénz és vagyon fölött áll.
                            S ez a kormányzás csak azért nem válik rémuralommá, mert ahhoz kényelmes
                            és mégis van benne annyi jóság, hogy nem gyönyörködik a fölösleges
                            bajokozásban, s mert nem is kell valósággal gyakorolnia a hatalmat:
                            magától megy minden, mint a karikacsapás. </p>
					<p>Ez azt jelenti, hogy ebben az országban jóformán semmi sem mozdul meg,
                            amit ő nem engedélyez. Ő pedig mindent enged, csak egyet nem:
                            politizálni nem szabad... Szabad fehérasztal mellett eldiskurálni,
                            szabad a honfibút kisírni, szabad megkönnyebbülni némi káromkodásban: de
                            nem szabad szociális vagy nemzetiségi jelszót kiejteni, nem szabad
                            kelletén túl kiabálni. A falu maradjon csendben s dolgozzon hűségesen.
                            Mi dolog volna az, hogy még a paraszt is politizáljon. A munkás
                            dolgozzék s hallgasson. Örüljön, hogy semmi baja. Ő nem ellensége a
                            népnek, inkább jóakarója s a nép ezzel érje be. Gyűlések, népkörök,
                            szónoklatok, szervezések: mire az? A jó becsületes magyar népet Blaha
                            Lujza képviseli, s a falu tanulja meg a nemzet csalogányától, hogy
                            milyennek kell lennie. A nemzetiségek meg pláne: köszönjék meg, hogy
                            olyan jó dolguk van, hogy az anyjuk kötőjében se volt olyan. </p>
					<p>1867-től kezdve béke van az egész világon, s ha nincs, az csak
                            színesítheti egy kicsit az életet. Magyarországon semmi baj sincs. Volt
                            egy kis orosz-török háború, volt egy kis boszniai okkupáció, ez nem
                            számít, bandaszóval folyt. Itthon jött a télre a tavasz, a parasztok,
                            mint a méhek, kirajzottak a mezőre s dolgoztak becsülettel, s mikor
                            ősszel behordták a termést, megint letehették a fejüket a gubára s
                            átaludhatták a telet, mint a medve. Nem szólt hozzájuk senki a kerek ég
                            alatt, s ha jól viselték magukat, és ők nem szólottak senkihez, és nem
                            avatkoztak semmibe, csak nekik volt jó: mindig legjobb, ha a csendőrök
                            ingyen kapják a kenyeret, s nem kell megszolgálniok érte. </p>
					<p>Minél többet olvasom ezeket az újságokat, annál jobban meg-megráz a
                            hideg. A miniszterek milyen kedélyesen tudnak csevegni a tárcájuk
                            vitájánál, s milyen mindig nekik van igazuk. Mulatságos, mikor Herman
                            Ottó felpanaszolja, hogy az egyetemi leckepénz mekkora különbséggel fut
                            be a tanárok zsebébe, van, aki hatvan forintot kap egy évben, s van,
                            akinek tizenhatezer forint is jut... “Hja, ez így van Angliában is -
                            feleli Tisza Kálmán -, s ezt úgy híjják, ha a képviselő úr nem tudná,
                            hogy tanszabadság.” De mikor meg azon panaszkodik az öreg “bogarász”,
                            hogy hatszáz tanár van alkalmazva a középiskoláknál diploma nélkül, arra
                            már nem is válaszol semmi miniszter. Beszéljen az ilyen ember a
                            pókokról! Azokról könyvet írt. </p>
					<p>A kultusztárca évi vitája mai szemmel nézve valósággal megrendítő.
                            Technikai kérdéseket vitatnak meg és soha fel nem vetődik olyan
                            szempont, aminek áldásos hatását a mai generációban kellene éreznünk. Ha
                            olvasom a nemes szónoklatokat, ott ásít rám a falusi iskola, a mesterrel
                            s pedig az asztalosmesterrel az élén, aki a csécsi iskolában ellátta
                            harminc éven át a népet tudománnyal. </p>
					<p>Igen, ez egy Eldorádó volt, ez a Tisza Kálmán Magyarországa. Itt nem volt
                            soha semmi baj. Itt soha nem volt lázadás, nem volt egy hangos szó, itt
                            az embereken behajtották az adót s elárverezték a földeket. Itt az
                            örökségek lassacskán porladoztak, nadrágszíj-szeletekre hasogatták fel
                            őket, s a nagybirtokosoknak soha e világon olyan jó dolguk nem volt.
                            Tessék a Nemzeti Múzeum körül azokat a szép palotákat megnézni, mind
                            akkor épült. Csodálatosak. Olyan dísztermekkel, hogy nyolcszáz vendégnek
                            lehet bennük zsöllyét állítani fel egy-egy hangversenyre; mikor a király
                            1885. január 7-én udvari bálon jelent meg feleségével, Sziszivel,
                            nekünk: a tündéri szép Erzsébet királynéval; fiával, a szeretett Rudolf
                            királyfival s lányával, a drága Mária Valéria királykisasszonnyal - pár
                            nap múlva gróf Andrássy Manó január 9-én akkora bált rendezett, hogy az
                            egész ország beszélt róla. </p>
					<p>Áhítattal olvasták a grófok hosszú névsorát s hogy az estély kilenc
                            órakor “vette kezdetét s fél tízkor már teljes volt a meghívottak
                            létszáma. A palota első emeleti nagy kék terme volt táncteremmé
                            átalakítva, s Berkes zenéje mellett harminc-negyven pár táncolt az
                            egzotikus növényekkel gazdagon díszített szalonban. A vacsorára a
                            társaság a gróf nagy képtárában gyűlt össze, mely a második emelet
                            hátulsó részét foglalja el...” Nekem erre eszembe jut, hogy nem
                            mindenkinek ment ilyen jól ebben az országban. Nekünk mindenesetre ez a
                            kor volt Magyarország történetében a legrosszabb korszak. De úgy értem,
                            hogy nemcsak nekünk, egyénileg, a Móricz Bálint-családnak, hanem abban a
                            nagy rétegben, ahol milliók osztoztak hasonló sorsban, mindenkinek. Ott,
                            ahol a cibereleves ünnepi étel volt, ott ahol ma is csak kétszer esznek
                            naponta. Éppen ott a gróf Andrássy Manó vidékén, mert éppen a szomszéd
                            faluban lakott ez a gróf, akiről a legnagyobb meglepetéssel olvasom,
                            hogy 1885-ben ilyen fényes bálat adott, mert két-három évvel később már
                            eleget hallottam róla, hogy milyen cinikus volt s milyen durva örömei
                            voltak. </p>
					<p>De a kornak épp az volt a jellemvonása, hogyszélsőségekben hányódott az
                            egész tömeg. Elszakadva a nemzeti céloktól és eszméktől, minden magasabb
                            morális, etikai s ideális vágy nélkül, valósággal röfögött az ember. </p>
					<p>De ezt mind csak ma lehet meglátni, hogy mi is volt az a Tisza
                            Kálmán-világ? Ma, amikor a magyar földművestömeg ugyanabban a
                            jobbágygazdálkodásban él, amiben ottfelejtették, s a főúri paloták itt
                            vannak üresen, semmire sem lehet őket használni, mert többe kerülne az
                            átalakításuk bérházakká, mint újat építeni... Ellenben a főurak éppen
                            úgy, mint a parasztok, elproletarizálódtak. </p>
					<p>Bekiáltani az 1885-ös parlamentbe! urak, gondolkozzatok! nem tart örökké
                            az a mai világ, építsétek a jövőt, mentsétek meg a magyart! Adjatok
                            iskolát ennek a népnek, tanítsátok meg gazdálkodni, az asszonyaikat
                            főzni, mosni, higiéniára. Az istenért, adjatok szabadságot nekik a
                            gondolkodásra. Nézzétek, mi van odaát Ausztriában, építik a gyárakat,
                            iparosítják a lakosságot, civilizálódnak és felemelt fejjel járnak. Ti
                            ezt a magyar népet nomádnak hagyjátok és belekényszerítitek a
                            magánosságba és a tunya hallgatásba! Nem lesz ez mindig így: az
                            istenért, tanítsátok meg arra, hogy magyarok, s hogy mit jelent az!
                            Tisza Kálmán, az Isten azért állított arra a helyre, s azért adott időt,
                            hogy megnyisd a lelkeket, s megnyisd a holnapot ez előtt a szegény
                            magyar nép előtt. Jókai Mór, ne ülj össze olyan boldogan Rudolf
                            trónörökössel, ne írj vele könyveket, vagy ha igen, vásárolj a népnek
                            valami kis szabadságot, valami kis igazságra és tudományra. </p>
					<p>Jókai, ugyanebben a lapban olvasom, hogy megy Szegedre az Aranyember
                            előadására, ahol “nagy ovációkban fog részesíttetni. A színházban a
                            szegedi hölgyek nagy fénnyel fogják a nagy író iránti hódolatukat
                            kifejezni. Egyik felvonás közben a színpadon a hátsófüggöny
                            felemelkedik, és kis gyermek-lánykák fogják a meseírónak a koszorút
                            átnyújtani, ezután a serdülő lánykák csoportja az ifjúsági írónak, aztán
                            a fiatal asszonyok küldöttsége a ragyogó tollú regényírónak nyújtják át
                            hódolatukat s egyszersmind fiúk, diákok, férfiak és aggok
                            deputációja...” Mit mondjak erre: Blaha Lujza a kor egész népiségét,
                            Jókai a kor egész szellemiségét és Kossuth Lajos a kor egész mesevilágát
                            jelenti. </p>
					<p>De hol van az a nemzeti, az az emberi szellem, mely idesugároz a mába?
                            Itt a rémületes ma, szirénákat és légvédelmi lámpákat szerelnek fel
                            Budapest utcáin. De hol van a nemzet szíve, mely lángban égve izzik? Az
                            Ormánság beszüntette a magyar fajt. Ma délután egy háztulajdonossal
                            beszéltem, aki Erdélyből jött, s ezért elképed, hogy tizenhat lakója van
                            és egyetlenegy gyermek sincs az egész házban. </p>
					<p>De Tisza Kálmán ragyogó fényben él, s fenntart egy ragyogó fényben élő
                            úri világot, s ezt másképpen nem teheti, csak ha arra szoktatja a millió
                            koldusokat, hogy békésen hallgassanak. A mozdulatlanság minisztere
                            idemutat száraz ujjaival: ma mozdulatlan az egész magyarság. </p>
					<p>Ne ide nézzetek a budai várra, ahol most készültök új királyi palotát
                            rakni, reneszánsz palotát a hegy tetején - nézzétek, odalent a falvakon
                            a líceum kicsírázik a szobákban, és a libák benéznek az ablakon, ha
                            ugyan lehet, mert az is mind be van tapasztva sárral. </p>
					<p>Nem kell nekem, az országnak, a nemzetnek, az embernek és emberiségnek
                            díszmagyaros pompás ragyogó miniszteri galéria: nekem elég egy
                            hivatalnok-minisztérium, mely a legegyszerűbben és a legeredményesebben
                            intézi el az én gazdasági és életbeli ügyeimet. </p>
					<p>Ha hallaná, szentségtörésnek tekintené ezt a polgári kívánságot még az
                            ellenzék is ebben a korban, mert ezek nem látnak semmit, nem tudnak
                            semmit. Az uraknak, akik bent ülnek a Házban, saját halálukig biztosítva
                            van a jó életük, s aki hátul marad, tegye be az ajtót. </p>
					<p>Igaz, aranyosak, kedvesek, eredetiek! de csókolnivalók! Mint a
                            fehérasztalnál, csak még édesebbek. Ilyen remekeket is hallunk: “Mi nem
                            ismerünk külön dzsentritársadalmat, külön polgári társadalmat, mink csak
                            a negyvennyolcban megteremtett társadalmat ismerjük.” Csak ez a
                            társadalom ne volna kitéve efféléknek, mint ez a nyitrai eset. Nyitrán a
                            Birly-váltók hirtelen rémesen leleplezik ezt a társadalmat. “Azt
                            firtatja a Pester Lloyd, hogy ez a Birly nem volt-e dzsentri? 160 000
                            forint ára váltót hamisított, ilyen nevekre, mint herceg Odescalchy
                            Gyula, meg gróf Eszterházy István...” A váltókra tönkremennek a nyitrai
                            bankok, de még Bécs is el van árasztva velük... De megvédik ám egymást:
                            “Hogy nem dzsentri-é? Hát persze hogy dzsentri, de ebből semmi sem
                            következik, mindenki csak magáért felelős. Különben is a váltóhamisítás
                            a kiválóbb nem kereskedelmi osztálybeliek közt szokott előfordulni, mert
                            e társaságban divatos a befogadottak között pazarolni a bizalmat. Ahogy
                            a hamisbukás viszont kereskedőknél szokott előfordulni... Hogy a
                            katolikus körök a liberalizmust teszik felelőssé érte? s ilyenformán a
                            kormányt? Hát hiszen ez a kormány olyan távol van a liberalizmustól,
                            mint Makó Jeruzsálemtől, ennek a kormánynak annyi köze van a
                            liberalizmushoz, hogy éppen hangoztatja. A dzsentrinek meg pláne semmi
                            köze sincs a liberalizmushoz. Már abba bele kell nyugodni, hogy az
                            osztrák pénzügyi körökben a meggazdagodás vágya, nálunk meg a
                            koldusuraskodás csillogása az ok. Meg aztán nézzük csak: hiszen az
                            uzsorások viszik bele a szegény dzsentrit a váltóhamisításba, egyik
                            bankár százezreket lop a bankban, a másik meg százezreket hamisíttat a
                            szegény dzsentrivel... Hanem ami azt illeti, a kormányrendszer azért
                            valamiért mégis felelős: éspedig abban, hogy a korrupció Magyarországon
                            csak ez alatt a kormány alatt nőtt meg. Nem mondjuk, akadt ezelőtt is
                            ez-az, de most aztán burjánzik. Hosszú őszön az egerek szaporodnak el,
                            hosszú kormány alatt meg a korrupció. Mert ez a kormány mást nem csinál,
                            csak lekenyerez, mert nem elvekre s politikai célokra fekteti a súlyt,
                            hanem csak arra, hogy minél tovább uralkodhassék, tehát elszántan
                            korrumpál.” </p>
					<p>S ezt híják úgy, hogy Tisza Kálmán és kora. </p>
					<p>Míg ezekkel a szédítő és fájdalomsugárzó újságokkal foglalkozom s a
                            csontvelőmben érzem, hogy vész el az idő és semmi sem történik a mai
                            válságos napokra, s átkozom a sorsot, amely éppen ezt a Tisza Kálmánt
                            állította az ország élére és tartotta ott oly hosszú ideig - közben
                            fantasztikus véletlen történik velem. Egy bús délután a klubban
                            találkozom egy történésszel, aki egyszer csak mondja, hogy ő évekig
                            búvárkodott a bécsi udvari titkos levéltárban, és Ferenc József
                            sokezernyi levele ment át a kezén, sőt ki is adott ezekből a levelekből
                            egy kötetnyit. </p>
					<p>Megdöbbenve bámulok rá. Ferenc József sajátkezűleg írt levelei? </p>
					<p>Éppen itt van a titok kulcsa! Ennek a kornak, ennek a hatvan esztendőnek
                            ő volt a központja, az ő kezébe futott össze minden, az ő szelleme lebeg
                            a rónákon és a kor romjain, s jóformán semmit sem tudunk Róla. Most egy
                            éve jártam olyan kis nyaralókban, Alsó-Ausztriában, ahol ő éldegélt, s
                            magyar ámulattal néztem, hogy a király is ember volt?... Mert aki az
                            életben meg nem tanulta, az soha megérteni nem fogja, ki volt Ferenc
                            József a magyar nemzetnek. Az élő mese, a tündéri népmese: a király! A
                            legszentebb személy. A megközelíthetetlen. A méltóság és Hatalom. A nem
                            emberi, a szivárvány-jelenség, akiből azonban csak villámok csattognak e
                            gyáva földre. </p>
					<p>Kölcsön kértem a könyvet. Magyarul nem jelent meg. Megjelent németül,
                            angolul, svédül, dánul, belgául, minden nyugati európai nyelven:
                            magyarul nem. Nem csodálkozom. A magyar politikai szellem még ma sem
                            bírná el, hogya Király levelezése proli-szedésben a kirakatba kerüljön.
                            Nem lehet a királyt profanálni. Hogy lehet a királyt kompromittálni?
                            Őfelsége arcképe hat évtizeden át, de sok helyen még ma is ott függ a
                            törvényszéki tárgyalótermek falán: hogy lehet a királyt esetleg embernek
                            látni. </p>
					<p>Egy éccaka végigolvastam az egész könyvet. </p>
					<p>Életemben soha ilyen izgalmam könyvolvasás közben nem volt. Csak az a
                            kár, hogy még nem teljesebb. A magyar szempontok el vannak hanyagolva, a
                            kiegyezés koráról egy szó, egy távirat sincs. S mégis, ez is tanulságos.
                            Ferenc József mániákus táviratozó volt, mindent táviratban intézett el:
                            a saját lakásában, a szomszéd szobában ülő hivatalnoknak is
                            táviratozott. Valamennyi táviratát olvasni szerettem volna. Nem fáradtam
                            volna bele, hogy betűről betűre elolvassak minden szót, amit leírt. A
                            Ferenc József ceruzája az én életemet döntötte el. Mindnyájunk életét
                            befolyásolta. Én nem a stílusában gyönyörködöm: én őt hatvan évig akarom
                            látni, amint a szemem előtt megnőtt hivatalnok-Mount Everestté. </p>
					<p>Mekkora megdöbbenések értek utol, micsoda véralászállások s szédülő
                            megértések. </p>
					<p>Az első döbbent megállásom akkor volt, mikor a Ferenc József sajátkezű
                            levelében - nagyon sok facsimile van a könyvben - megértettem, hogy
                            Magyarország az ő szemében mekkora jelentőséggel bírt! a birodalom másik
                            fele. </p>
					<p>A húszmilliós Magyarország a huszonötmilliós Ausztriával szemben valóban
                            jelentékeny fele volt a monarchiának. Szinte megnőtt bennem a magyar
                            probléma, császárivá lett. </p>
					<p>A másik megdöbbenésem pedig az volt, hogy Ferenc Józsefnek mennyi baja
                            volt Ausztriával. Éppen most olvasom, hogy 1885, az egész év micsoda
                            zavarokkal volt tele. Állandóan nemzetiségi harcok, német és szláv
                            súrlódások. A császár kénytelen volt szétkergetni a Reichsratot.
                            Tavasszal oszlatta fel s csak őszre hívta össze, új választás után, s az
                            új képviselőválasztások erősen csökkentették az ellenzéket. El lehet
                            képzelni, micsoda atrocitásokról számolnak be a lapok. De ezek nem a
                            királyt, csak a helyi hatóságokat terhelik. </p>
					<p>S ha már csak megdöbbenésekben beszélek, a harmadik az volt, hogy
                            ugyanakkor Magyarországon még a gyenge falevél se mozdult meg az
                            ágakon, itt semmi baj se volt in politicis. </p>
					<p>De mekkora szükség is volt arra, hogy Magyarországon ne legyen semmiféle
                            politikai zavar. Hogy lehetett volna azt királyi idegekkel bírni, ha még
                            itt is van. Hogy kellett ennek a Tisza Kálmánnak ébren aludni, hogy a
                            legtávolabbi moraj se korduljon fel a szűkre húzott nadrágszíjak megöl. </p>
					<p>Mert ezek a levelek valami csodálatos élességgel mutatják meg, hogy
                            Ferenc József valódi, elszánt és fáradhatatlan uralkodó volt. Nem
                            szalmabáb ült a trónon, hanem férfi, aki egy életet tett rá erre a
                            hivatásra. Igazi született uralkodózseni. A tragédia abból származik, ha
                            az ember abszolút hittel veti bele magát valamibe. Ferenc József a meg
                            nem alkuvó uralkodó volt, acélember, akit a rozsda sem fogott. Kitűnő
                            szimbólum az a jelző, hogy “ruganyos léptekkel” jelent meg. Tökéletes
                            ruganyosság volt benne, mihelyt kormányténykedésről volt szó. </p>
					<p>S egy olyan sajátságos egyéni módszere volt, hogy ahhoz rajta kívül senki
                            sem értett, s ezért soha nem is engedett beleszólni senkit a munkájába.
                            Az öccsének, Miksának, ki kellett vándorolni abba a zilált Mexikóba,
                            hogy felakasszák, a fiának sajátmagának kellett belerohanni a halálba, s
                            családjának szinte minden tagja boldogtalan házasságot kötött, vagy
                            mésalliance-ba menekült, hogy a hideg uralkodói magaslati levegőt életté
                            változtathassa: ez őt mind nem érintette, ő rendületlenül és “népei
                            boldogságáért” uralkodott. Nem kormányzott: uralkodott. </p>
					<p>Micsoda rendőr-császár volt. Soha pihenője nem volt. Mint a művész,
                            éjjel-nappal ott volt a szeme a dolgán. Itt egy táviratváltása: </p>
					<p>Windischgrätz herceg miniszterelnök, Bécs. </p>
					<p>Remélem, hogy Bianchininak a Szerbia elleni mozgósítási hírekről szóló
                            interpellációjára a válasz éles lesz, és hogy a “kroatische Truppen”
                            kifejezés nem marad megrovatlanul. </p>
					<p>Fj</p>
					<p>A táviratot délben tizennégy óra negyven perckor továbbították Cap
                            Martinból a császári jachtról, a Griffről. Már este hét órakor megjött a
                            válasz: </p>
					<p>Legalázatosabban jelentem, hogy az interpellációra a reggeli ülésen
                            válaszolok és a megfelelő kifejezések éles megrovást fognak jelenteni </p>
					<p>Windischgrätz </p>
					<p>“Bianchini nem szégyellt - mondta másnap a miniszterelnök a parlamenti
                            beszédében - egy olyan kérdést szőnyegre hozni, amely már minden
                            irányban s tökéletesen dementálva volt, s mely már senkinek
                            nyugtalanságot nem okozott az interpelláló képviselő úron kívül.
                            (Derültség.)” A horvát csapatokra vonatkozólag pedig fölénnyel és
                            gúnnyal s mindenekfelett dinasztikus lelkesedéssel jelentette ki, hogy a
                            k.u.k. Heer-ben nincsenek sem horvát, sem másfajta csapatok, csak a
                            Legfelső Hadúr parancsára készen álló haderő, melynek semmi más
                            rendeltetése nincs, csak a legmagasabb parancsnak engedelmeskedni.
                            (Élénk és megújuló tetszés.) </p>
					<p>A császár - mondja Ernst dr., a történész - jachtján, a Riviérán,
                            tűzijáték és cigánymuzsika mellett nyugodtan időzhetett: Bécs
                            parírozott, a kormány, a parlament, a sajtó, minden. </p>
					<p>Szinte megborzad az ember ezen a legalázatosabb hódolaton. Micsoda világ
                            volt ez. S ha Bécs így szolgált, hogy kellett rendelkezésre állani
                            Budapestnek. </p>
					<p>1883. októberben, legnagyobb bámulatomra, Budapesten szocialista
                            zavargások voltak. Három napig tartottak, s hol itt, hol ott ütötte fel
                            a fejét a tüntetés, s a rendőrség folyton lekésett. Persze, el lehet
                            képzelni, milyen kevesen voltak akkor szocialisták, s mennyire nem is
                            tudott róluk a rendőrség. </p>
					<p>A császár a következő táviratot írta: </p>
					<p>A császár Tisza miniszterelnöknek, Budapest, siffrírozva. </p>
					<p>Remélem, a már három este ismétlődő excessusok határozottan meg lesznek
                            gátolva. Kérem a Korpskommandóhoz fordulni, kiadós és áttörő csapatok
                            igénybevétele végett. </p>
					<p>Fj </p>
					<p>Egyszerre lezuhant előttem a Tisza Kálmán felelősségének kérdése. A
                            Végzetnél súlyosabb és keményebb parancs alatt állottak ezek a
                            miniszterelnökök s rajtuk keresztül a népek. </p>
					<p>Micsoda jól kellett nekem Istvándiban viselnem magamat hatéves koromban a
                            kis gépészlakásban s velem ennek az egész országnak keresztül-kasul, az
                            utolsó emberig. </p>
					<p>Itt megmoccanásra semmi lehetőség nem volt. </p>
					<p>No igen, mindenkinek joga volt enni, inni, ha volt mit; dalolni is, ha
                            kedve volt rá s tudott s a feleségével is veszekedhetett, aki olyan
                            természetű volt: de politikai, vagy szociális legkisebb megmoccanás, de
                            egyetlen lépés sem történhetett, ami a rendőrségre tartozott. </p>
					<p>S a Tisza Kálmán felelőssége? </p>
					<p>Megszűnik a személy: ebben az uralmi állapotban nem Tisza Kálmán kellett,
                            itt olyan miniszterelnök kellett, aki garantálja a csöndet, a nyugalmat
                            és a vidám nemzetet. Ha Tisza Kálmán nem tudja adni, jöjjön a jobb: az
                            aki hozza. </p>
					<p>S ha így áll a dolog, akkor már inkább Tisza Kálmán, mint valaki, aki nem
                            ilyen jó bihari magyar. </p>
					<p>Az angol királynőt, Viktoriát, ezekben a napokban ünneplik az angolok
                            valamilyen jubileum alkalmából s megállapítják róla, hogy a királynőjük
                            tökéletesen alkotmányos, sőt, hogy ez a királynő Angliának “az első
                            tökéletesen alkotmányos” uralkodója. </p>
					<p>Az alkotmányosság azonban ekkor még csak annyit jelentett, mint a cikkből
                            kiderül, hogy a királynő elfogadta az elvet, hogy csak miniszterei által
                            kormányoz. </p>
					<p>Ebben az értelemben Fj is alkotmányos uralkodó volt, mert soha a
                            legkisebb rendeletet sem adta ki miniszteri ellenjegyzés nélkül. Míg
                            azonban Viktoriát az angolok dicsérik, hogy gyermekeinek valósággal
                            iskolát tart az alkotmányos kormányzásból, és sorra beosztja őket s
                            végigvezeti a birodalom ügyeinek egész labirintusán, hogy tökéletesen
                            beletanuljanak a kormányzás titkaiba, addig Ferenc József magánügyének
                            tekinti az uralkodást, és egyetlen családtagnak sem ad semmi
                            beleszólást. Éppen ezzel leplezi le a tökéletes abszolutizmust, mert
                            személyes döntése kiterjed, még a felesége útjaira is, táviratban tiltja
                            meg, hogy kiszálljon Smyrnában: </p>
					<p>Kann leider weder Fahrt durch die Dardanellen, noch Landung in Smyrna
                            zugeben. </p>
					<p>F </p>
					<p>Viszont a Taaffe miniszterelnökének ugyanilyen kurtán adja ki a
                            parancsot: </p>
					<p>Bitte für rasche und strenge Bestrafung der Verhafteten zu sorgen. </p>
					<p>Fj </p>
					<p>Ezek a letartóztatottak szocialisták, akik Ischlben rendeztek tüntetést.
                            Senki oly gyorsan fel nem ismerte a szocializmus jelentőségét a kettős
                            birodalomban, mint az uralkodó: a veszélyt érezte meg ösztönösen. </p>
					<p>Császári szó, parancs: a miniszterek aztán mindent jobban hajtottak
                            végre, mint ő maga tehette volna. </p>
					<p>Ferenc József a legnagyobb őr volt, akit a világhistória felmutat.
                            Családjában ez a típus volt különben a hagyomány. De ő tökéletesebb volt
                            még I. Ferdinándnál és I. Lipótnál is. Mindenkinél tovább is
                            uralkodott. 1848-1916, hatvannyolc év. Nem véletlen, ha egy uralkodó
                            soká uralkodik. </p>
					<p>A mai ember valahogy úgy néz vissza erre a korra, mintha az egész idő
                            alatt kényszerképzetek alatt állott volna: megdermedve a helyén minden
                            élőlény. Egy tökéletes kormányrendszer s tökéletes társadalmi
                            berendezkedés. A legszebben felépült gúla, a csúcson a királlyal, akinek
                            hatalom adatott élők és gondolkozások felett, s ezt a hatalmat a népek
                            maguk szolgáltatják a pénz és véradó formájában. </p>
					<p>De a magyar sors szemével nézve valami mély rendeltetése is volt ennek a
                            dermedt nyugalomnak: a magyar élet megrémült a negyvennyolcas forradalom
                            következményeitől, s a jobbágyfelszabadítás következményeit hatvan éven
                            át igyekezett tudomásul nem venni. </p>
					<p>Valósággal áldásnak és szerencsének számította a “nemzet”, hogy az
                            uralkodó ily kitűnő segítségére jön. A politikai jogokat bíró politikai
                            rétegek az új gazdasági világversenyben hamar elvesztették volna a
                            csatát, ha nincs ez a rendszer, amely életüket félszázaddal
                            meghosszabbította. </p>
					<p>Ferenc Józsefnél nagyon magas, sorsszerű rendeltetés volt, amire
                            vállalkozott. Nem egyszerűen az öreg embernek az új eszméktől való
                            félelme volt ez, hanem az a meggyőződés, hogy kötelessége s népeinek
                            érdeke, hogy ő napról napra ily bámulatos intenzitással és
                            agresszivitással ellenőrizze a világ folyását. Magára öltötte az örök
                            nyugalom képét s tökéletes hivatalnoka lőn e síri nyugalomnak, amely
                            lassan mindent megőrölt. A Ferenc József uralkodását úgy kell megérteni,
                            ahogy a parádés ötösfogat kocsisát. </p>
					<p>A kocsis fent ül a bakon, díszruhában, strucctollas kalap, s egész
                            figyelmével azon van, hogy a lovak pontosan repüljenek. Most nem
                            tartozik rá, hogy a lovak származási táblája milyen, hogy jól vannak-e
                            abrakolva s hogy egyénileg hogytűrik egymást. Elég nehéz kézben tartani
                            őket, három osztrák s kettő magyar ló. </p>
					<p>A kocsis érzi idegeiben, egész fizikumában a fogatát, az az ő teste: neki
                            ezzel a fogattal el kell hajtania ez európai versenyben, s benne nem
                            lehet semmi könyörület a személyi kérdésekben, hajtania kell. </p>
					<p>Egy olyan államformátumban, ahol sok a széthúzó elem - hajdan a
                            valláskülönbségek, most a nemzetiségi tagozódások, a jövőben a
                            vertikális kategóriák - az az uralkodó feladata, hogy az állam
                            szerkereti egységét, területi integritását, belső harmonikus nyugalmát
                            és külső védelmi biztonságát fenntartsa. </p>
					<p>Ferenc József mind a négy szempontot, ott fenn a bakon, állandóan
                            tökéletes uralkodói higgadtsággal tartotta számon. </p>
					<p>Magyarország végtelen egyszerű probléma volt számára; itt volt egy
                            uralkodó nemzetiség, ez volt a nemzet, s erre rá volt bízva, hogy az
                            összes többi nemzettel, akik csak nemzetiségek voltak, bánjon. </p>
					<p>Ausztriában ez a probléma sokkal nehezebben volt megoldható, mert ott
                            egynyelvű népek is kerültek tartományi alacsonyabb helyeztetésbe. Itt
                            tehát alkudozások és politikai manővrírozások pótolták a közigazgatási
                            és katonai fegyelem árnyékában a nacionalista fölényt. Amiből az lett,
                            hogy az osztrák nép rétegeinek sokkal több alkalma volt előnyöket
                            szerezni, könnyebben jutottak pénzhez és kultúrához és a jövőt
                            építhették az uralkodóház előrelátható megszűnése idejére. Itt a
                            császári ház jelen volt, s embereknek számított s valósággal
                            elkeveredett a lakosság legfelsőbb rétegeivel s így torkon lehetett őket
                            fogni és hol sírással, hol hízelgéssel, hol erővel ki lehetett becses
                            engedményeket belőlük csikarni. </p>
					<p>Szegény Magyarország nem tehetett egyebet, a távolban élő uralkodóházat
                            imádhatta, s közben megfúlhatott a saját zsírjában, vagy elsorvadhatott
                            a maga szegénységében. Magyarországot túl nagy szerencse érte a
                            kiegyezéssel: az az önállóság, amit kapott, csak arra kötelezte,
                            hogymozdulatlan maradjon. Ausztria népei élhették a maguk saját külön
                            ambíciójuk szerint az életüket - Magyarországon elviselhetetlen súly
                            volt az a morális kötelezettség, hogy vele semmi baj sem lesz, de
                            nemcsak vele, hanem a saját nemzetiségeikkel sem, s hogy ez a
                            birodalomfél tökéletesen mentesíti az uralkodót a kormányzás
                            feladataitól. </p>
					<p>Mert egész más dolog, uralkodni s más kormányozni. Uralkodik: a kocsis a
                            lovain hajtás közben, kormányoz az ispán, akinek elő kell állítani a jó
                            lovakat s a fogat alapjául a tökéletes és fejlődő birtokot. </p>
					<p>A mi uralkodónk az ország lemérsékelt belső fejlődési forrását,
                            pezsgését, mert ha még úgy meg is volt bénítva minden valami csak volt:
                            soha másképpen nem nézte, csak avval a szemmel, hogy mennyiben
                            veszélyeztetik az előterjesztett tervek az összmonarchia nyugalmát. </p>
					<p>S ez hatvannyolc éven át azt jelentette, hogyaz élő és harcoló Ausztria -
                            hiszen ennek sem volt rózsás az élete, de mégis az Élet útján
                            baktathatott előre - mint valami élőhalottal volt összekötözve
                            Magyarországgal, s hurcolta magával, mint valami terhet. Kihasználni ha
                            lehet, de még az sem lehet... Ezek a kis örökös tartományok élték a
                            saját rendeltetésüknek megfelelő életet s az óriási nagy Magyarország
                            mozdulatlanul asszisztált, mintha meg volna babonázva, mintha ki volna
                            lopva ereiből az erő és agyából az akarat. </p>
					<p>Milyen más volt egy osztrák faluban a gépész kisfiának a helyzete, mint
                            Istvándiban. Károlyi Sándor ha elutazott külföldre, a búcsúzáson díszben
                            jelent meg tisztikara s az állomáson rideg haptákban szalutáltak neki.
                            Mikor Tirolba ért, már ott fesztelenül diskurált el a jó öreg
                            fiákeressel. Kérdezte tőle udvari káplánja, mért tesz ilyen különbséget?
                            Mért nem szól bizalmas hangon otthon még az uradalmi igazgatójához sem?
                            A gróf azt felelte: </p>
					<p>- Az más. Azokat odahaza úgy kell kezelni. </p>
					<p>Uralkodott. Az egész országban mindenki uralkodott. Csak egy ilyen
                            uralkodói láncolat hozhatta meg a kiegyezés pontos végrehajtását, az
                            abszolút csöndet és nyugalmat. </p>
					<p>A Károlyiaknak akkor csak Szatmár megyében 160 000 katasztrális hold
                            birtokuk volt. Ma semmi nincs. S ezt ennek a tökéletes uralkodói
                            módszernek köszönhetik. </p>
					<p>Ugyanúgy, ahogy a Habsburgok is azért vesztették el kedvelt népeik
                            szeretetét. </p>
					<p>A leghűbb népnek sincs szüksége bizonyos kultúrfokon többé uralkodóra.
                            Minek? Mindenki tud uralkodni magán. Kormányra szükség van. A kormány a
                            népek szolgája. A kormány az élet teljességét munkálja. A kormánynak
                            kell elvégezni azt, amit a tömeg számára végezni kell: a közdolgok
                            intézését, a célok kitűzését, a mindenki boldogulását. </p>
					<p>A kormányok azóta óriási átalakuláson mentek át, de még mindig túl sok
                            bennük az uralkodói allűr. Ám ez csak idő kérdése. Mihelyt a kormányok
                            ráeszmélnek, hogy a polgári kormány is értéktelen a népek számára, ha a
                            régi módszerekkel, csendőrrel, katonasággal, paranccsal és végre nem
                            hajtott ígéretekkel akar féken tartani, majd csak átcsúsznak a valóságos
                            kormányrudakhoz, a csónak közepén emelt trónusról - hogy izzadva
                            szolgálják a hajó irányát a kormány kezelésével. </p>
					<p>Az én gyermeki koromban így folyt, az élet, már a gyermek
                            lelkiébredésében is. Nem az a fontos, hogy katonásdit játszottunk, de
                            az, hogy dinasztia volt minden család és az embert tökéletesen
                            belenevelték abba, hogy az Isten azt akarja, hogy egyik ember a másikon
                            uralkodjék. Ez a lényeg: ez az átmeneti kor nem tudta másképp a
                            közrendet fenntartani, csak azzal, hogy vérébe iktatta az embereknek,
                            hogy vannak uralkodó emberek s vannak szolgaságra születettek. </p>
					<p>Föl, egészen a fajok harcáig. A gyermek, aki tudta, hogy ő úr vagy
                            szolga, egyáltalán nem csodálkozott, hogy vannak fajok, melyek más
                            fajoknak urai. </p>
					<p>
                            Az az elv, hogy egy faj által fel kell falatni a
                                többit, most bukott meg, éppen ma, Csehország katasztrófájával. A
                                monarchia szétbomlásakor a cseh államférfiaknak sikerült elérni,
                                hogy önálló állami vágyukat kielégítsék. Állítólag ezt azzal a
                                demokratikus állásfoglalással érték el, hogy Genfben arra
                                vállalkoztak, hogy egy ideális nemzetiségi szerkezetet hoznak létre,
                                olyan államformát, amelyben minden faj jól fogja érezni magát. Ha
                                ezt meg is teszik, akkor vezéreszmének képviselői lehettek volna. De
                                nem számoltak azzal, hogy a tömeg, a nép, ki nem élt álmoknak
                                varázslatába fog esni, s velük ők is, a vezetők. Minden
                                államdemokrácia nélkül tisztára az egyeduralmi elvet vitték tovább,
                                folytatták, ahol a monarchikus kormányok abbahagyták. Benes úr
                                valósággal a Bach úr ágyába feküdt, álmodni. Jogosultnak tartotta
                                magát arra, hogy a népjogokat úgy értelmezze, ahogy a Ferenc József
                                kormánya: van - a nemzet s ez a cseh, és vannak nemzetiségek, akik a
                                vezető nemzet kegyelmétől függenek. A gyűlölt és általuk
                                szétrobbantott monarchia összes kormányzási bűnébe beleestek. 
                        </p>
					<p>Ha azonban most sikerül a Mussolini szózata szerint lokalizálni a
                            tisztulási folyamatot, a kisebbségeknek minden uralom alól való
                            felszabadítását, akkor azonnal megvalósul az egyesült Európa. Nem lesz
                            többet szükség fegyverkezésre, ha kiküszöbölik a nemzetek azt az elvet,
                            hogy egyik faj elfoglalhatja a másiknak a birtokát s rabbá ejtheti őt
                            magát. Ahogy Anglia és Franciaország között öt század óta nincs háború,
                            éppen úgy nem kell többet hogy legyen a többi népek és fajok között sem.
                            Így aztán igazán megvalósítható lesz a Népszövetség, ha az csak tárgyaló
                            területe lesz az összes nemzeteknek, de nem kell hogy hadsereg álljon
                            parancsaik végrehajtására készen. Mert az a Népszövetség baja, hogy
                            fegyvertelen, s nem tudja “szentesíteni” - mert csak gyilkolással lehet
                            olyan “törvényeket” végrehajtani, amelyeknek a felek nem örülnek -, nem
                            bízta szentesíteni jószándékait. Nyilvánvaló, hogy ha Chamberlain egy
                            népszövetségi parancs által lecsillapíthatta volna a hullámokat, Genfbe
                            repül. De a hatalom- és bírvágynak csak a fegyver állhat útjába.</p>
					<p>Hogy lehet az, hogy nem látják, hogy a kor jelszava az “önrendelkezési
                            jog”, az autonómia. Valóban legelőször is az egymás melletti
                            elhelyezkedés, a területi rend és az emberi életlehetőség, aztán jön
                            az autonómia-elv más területen is. A mai élet lebontja a gúlákat minden
                            vonalon. </p>
					<p>Azt kérdem egy öreg embertől, a gúlák fenekén, egy öreg magyar
                            paraszttól: </p>
					<p>- Mikor lesz jobb, András bátya? </p>
					<p>- Mikor, uram? majha király lesz! </p>
					<p>Majha király lesz. Majd ha a népmese újra kivirágzik. </p>
					<p>- De mikor lesz újra király? Bátyám! </p>
					<p>- Majha jó világ lesz. </p>
				</div>
			</div>
			<div type="group">
				<head>
                    PTHRÜGY
                </head>
				<head>
              A FELEDHETETLEN SZENVEDÉSEK
                    </head>
				<div type="chapter">
					<head>
                            PTHRÜGY
                        </head>
					<p>Amit eddig írtam, mind csak azért kellett megírnom, hogy eljussak oda,
                            hogymegírhassam a feledhetetlen szenvedések könyvét. </p>
					<p>Voltaképpen egész életemben erre készültem. Mintha csak azért lettem
                            volna íróvá, hogy megmutassam azokat a sebeket, amelyeket hétéves
                            koromtól tízéves korig Pthrügyön át kellett élnem. S most megdöbbenve
                            állok a feladat előtt: lehetséges az, hogy már nem haragszom Tügyre? a
                            tügyiekre? a tügyi rokonokra? hogy már begyógyultak a sebek, és nem
                            sajganak, mint a testen az égés sebe, a legfájóbb fájás? Későn fogtam
                            hozzá a megíráshoz? Öreg lettem, s már minden jól van és mindent meg
                            tudok bocsátani? </p>
					<p>Édesanyám egyszer azt mondta, a Judit és Eszter után: s érdesen és
                            mérgesen mondta: “Én nem tudom, mi bajod van neked ezzel a Tüggyel? Én
                            csak szép és jó emlékeket hoztam onnan.” </p>
					<p>Megállott a szemem, s meghűlt bennem a vér. Minden szenvedésem édesanyám
                            miatt volt. Utóvégre én csak egy kisgyerek voltam, s azt hiszem, nekem
                            magamnak még nem is volt volna képességem önmagam miatt annyira
                            felbőszülni: de anyám miatt meg tudtam ismerni a felháborodást, a
                            méltatlankodást és a bosszúálló gyűlöletet. Engem ott nem bántott meg
                            senki, én még nem voltam megbántható, de édesanyám mellett állottam,
                            szorosan hozzáfonódva, inkább benne élve, mint magamban, s az ő könnyei
                            bennem alvadt vért és be nem forradható sebeket hagytak. Én már akkor
                            emberi méreteken felüli fájdalmak közt szenvedtem miatta, s azóta
                            valósággal ápoltam ezeket a régi sebeket, hogy be ne gyógyuljanak, s
                            mikor már életfilozófia érett ki bennem, még mindig úgy tartottam számon
                            a múltat, hogy ezek a kínok és zúzott, vágott, mart sebek az én
                            legnagyobb kincseim: ha én ezeket feltárom, meg fogják látni az emberek,
                            az emberiség, hogy nem érdemes élni, nem érdemes emberek között élni,
                            mert az ember szelídíthetetlen vadállat. </p>
					<p>És most, rettenve látom, hogy már nem tudok haragudni. Már megszűnt
                            bennem a bőszültség. Ha, ez a harag el tudott múlni, akkor nem vagyok
                            ember, ha az ő állati kegyetlenségüket immár derűvel és felülről tudom
                            látni, akkor állat vagyok csak, amelyben elmúlik az éhség a jóllakás
                            percében, el a beteglázaknak minden gyötrődése a gyógyulással, az
                            erkölcsi sértődöttség a jámbor megvénüléssel. A Hét krajcár, a Judit és
                            Eszter, írói korom első szikrái, ennek a tügyi fájdalomzónának alig
                            kieresztett csöppjei: még nem akartam akkor megírni, oly roppant
                            robbanást vártam, túl nagyot, az irodalmi határokat szétvetőt... </p>
					<p>Most, itt írás közben is folyton az volt bennem, hogy Istvándi
                            fájdalomkert, de mi lesz, ha Pthrügyre érek? </p>
					<p>S most írás közben már tisztába jött bennem, hogy életem igazi
                            jellemformáló kohója Istvándi volt, s a tügyi élmények csak azért voltak
                            olyan nagyok és szörnyűségesek, mert Istvándiban már kialakult bennem a
                            visszafojtott gyűlölnitudás, s ezt Tügyön már képes voltam gyakorolni.
                            Míg könyveimben eleddig, ha a falu életéről fekete színeket vettem,
                            mindig s kizárólag Pthrügyről hoztam azokat, s még a télen is, mikor az
                            ormánsági egyke-kérdés annyira megrázott és szembefordított a falu
                            törvényével és a falu erkölcseivel: a gyermekkori szabolcsi falu, a
                            tügyi parasztok komor világa volt az, ami ellen Kákics néven
                            felhördültem. De még akkor sem akartam mindent kiontani magamból, s
                            mivel még akkor nem tudtam, hogy ily hamarosan úgy fordul, hogy megírom
                            ezeket a gyermekkori rázkódtatásokat, még akkor is a régi mód és
                            elszántság szerint visszatartottam magamat az igazi támadás és
                            felordítás elől. Majd ha megírom Pthrügyöt! </p>
					<p>S most azon vagyok megdöbbenve, hogy rányitottam az agyvelő érthetetlen
                            kamarájában a legelső tügyi szekérre, a legelső tügyi emberre s mintha a
                            nap kisütött volna az istvándi sötétség után: hát lehet az, hogy nekem
                            valami jó és kedves emlékem is van erről a faluról? </p>
					<p>1887 nyarán, nyár végén lehetett az, hogy én megérkeztem Tarcalra, az
                            állomásra. Nyolcéves voltam. Hogy lehet az, hogy egyedül érkeztem? </p>
					<p>Az, hogy egyedül, bizonyos. Ha behunyom a szemem, tisztán látom, hogy az
                            állomás mögött volt egy gőzmalom, fekete vaskéménye volt, én a malomba
                            mentem, és ott megkérdeztem, hol vannak a tügyi szekerek? Így voltam
                            betanítva. És egy vidám, bajszos, meglett paraszt nevetett rám, s azt
                            mondta, várjak, mingyán készen lesz a liszt. </p>
					<p>És én hallgatva vártam, s a liszt szagát ma is megismerem, s látoma
                            szekereket a malom udvarán: az egész oly furcsa volt, szokatlan, zavaros
                            és mégis nem volt idegen; a Laci bátyám udvarán a patkoló előtt is
                            ilyenformán állottak meg falusi szekerek, falusi emberek, hogy rögtön
                            tovább mennek, ha elkészül... Én csak állottam a malom belsejében, az
                            ajtó közelében - nem kínált meg senki üléssel, de még ekkor nem volt
                            bennem sértődés, és oly változatos volt a látvány, lefoglalt. </p>
					<p>Aztán ment a szekér és én hátul ültem, a zsákok felett keresztbetett
                            deszkaülésen. </p>
					<p>Jól meg kellett fogódzni, a szekér rázott, de én úgy örültem, s oly
                            büszke voltam, különben is a szekérrázás nálunk családi hit volt
                            édesnagyanyám sokszor mondta: “fiam, ha már úgy látjátok, végem van,
                            tegyetek szekérre s járjatok nagy utat velem, a szekérrázás meggyógyít”.
                            Aztán emelte önérzetemet, hogy egyedül ültem a hátulsó ülésen, mint
                            Kende Zsiga. S mindenekfelett anagy érzés, hogy megyek haza. </p>
					<p>Már ott voltunk kint a szabad mezőn. Ez is annyira meglepett, hogy máig
                            emlékszem rá. Még eddig sohase láttam ily óriási fátlan sík mezőt.
                            Szatmár, azon a tájon, ahonnan jöttem, tele volt fával. Gyümölcsösök,
                            sőt erdők s igazi tölgyerdők voltak és Istvándi alatt irtás. A kivágott
                            erdő helyén oly sűrű bozót nőtt, hogy be se lehetett menni. Ez nekem
                            félős volt, mert vadállatok, kígyók és mindenféle
                            képeskönyv-szörnyetegek lappangtaka sűrűben, de viszont bizalmas is volt
                            a táj, a szép ligetes szabad területekkel, mintha szobák volnának a
                            mezőségen. Ilyenféle volt a csécsi határ is, s ha én még akkor nem is
                            figyeltem meg, már emlékeim voltak, s buzgón örvendeztem a kedves,
                            otthonias tájnak. Dombok, hegyek nem voltak, de szelíd kis homokos futók
                            s tölgyfák roppant gyökerei között makkeső pergett, s a disznókat ott
                            makkoltatták az erdőkön, s ennek külön íze és illata volt, s a
                            szénégetők is ott rakták a máglyáikat valahol bent az erdő sűrűjében, s
                            én voltam kint a szénégetőknél, és ez oly regényes emlékem volt, mint az
                            egyetlen Jókai-novella. </p>
					<p>De itt mintha kinyitották volna a kapukat, lerombolták a kerítéseket és
                            elhordták, ami útban állott a szemnek. Jobbról, a hátam megett ott
                            emelkedett a tokaji hegy, s ez oly nagy púp volt, hogy csak álmélkodtam,
                            mi történt itt a világgal, hogy így kinőtt a háta? Ellenben tovább semmi
                            sem volt, csak síkság, síkság és kukorica meg búza a síkon, a búza is
                            keresztben, s a keresztek végtelen sorokban és valami zöld levéllel volt
                            tele akkor a mező, hogy nem lehetett a végét látni. Meg is kérdeztem, mi
                            az? </p>
					<p>A paraszt hátra pislantott, barátságos volt. </p>
					<p>- Micsoda? </p>
					<p>- Az. </p>
					<p>- Mi az az az? </p>
					<p>- Hát csak az. </p>
					<p>Nézett, nézelődött, nevetett, újra rám nézett s megértette, hogy nem
                            ismerem a cukorrépát. </p>
					<p>- Mingyán megkóstolod - mondta. </p>
					<p>Nem értettem. </p>
					<p>De az ember csakugyan megállította a szekeret, valamit megigazított a
                            hátulsó keréknél, soká piszmogott, emelgette. Mikor elkészült, akkor
                            odalépett az út szélén az árokpartra, alacsony, fekete, repedezett
                            töltés volt, látom, azon belül a rémséges hosszú és széles kövér mező.
                            Kihúzott két darab szép fehér répát. </p>
					<p>Úgy nevetett, mikor látta rajtam, hogy nem ismerem, s nem értem, mintha
                            valami jó tréfát csinált volna velem. </p>
					<p>- No harabbele. </p>
					<p>Kivette a bicskáját, meghámozta az egyik répát, levágott belőle egy
                            szeletet s adta, hogy egyem meg. </p>
					<p>Nem volt jó. Édes volt nagyon, de valami szájösszehúzó fanyarság is volt
                            benne. </p>
					<p>- Nem jó? </p>
					<p>- Nem. </p>
					<p>- Maj jó lesz. Cúkor lesz. </p>
					<p>Ezzel felült a helyére. Úgy mondta cúkor, s én ezen elbámultam. Cúkor? Mi
                            úgy mondtuk cukor. A másfél kis cukorrépát gondosan beletette egy
                            kosárba, ami a lábánál volt. Nem voltam kíváncsi, hogy mi van a
                            kosárban, de önkéntelenül néztem a mozgását, s láttam, hogy a kosárban
                            alma van. </p>
					<p>Nem voltam éhes, mert a vonatban megettem, amit édesnagyanyám nekem
                            bepakolt, megettem mind, pedig alig bírtam, de nem akartam, hogybeszéd
                            legyen belőle, hogy ilyen meg olyan, meg hogy csak ennyi, szóval nem
                            tudom, hogy történt, de én lassan mind megeszegettem, ami ennivaló volt.
                            De egy alma még befért volna. Istvándiban volt alma, még arra is
                            emlékszem, hogy édesnagyanyám a késsel kapargatta, úgy ette, mert a
                            fogai már kihullottak s ami volt, úgy lengett-lógott a szájában, nem
                            lehetett vele harapni. </p>
					<p>- Alma - mondtam csendesen, s néztem a kosárban az almát. </p>
					<p>De a gazda nem szólott semmit. Egyáltalán nem volt beszédes ember. Nem
                            volt komor, mérges, de hallgatag volt. Mint aki tudna jókedvű is leni,
                            ha volna kedve hozzá. Hajtani kezdte a lovakat. Már zörgött a szekér,
                            mikor visszafordult: </p>
					<p>- Almáho nem lehessen nyúlni. A pízir adódik ee. </p>
					<p>Azzal újra a lovaira figyelt. </p>
					<p>Bennem, természetesen el volt intézve, hogy ha az almához nem szabad
                            nyúlni, akkor nem szabad. Amit a felnőttek mondanak, az biztos, abban
                            sohase lehet kételkedni. De az érdekelt, hogy mikor lesz a répából
                            cúkor? </p>
					<p>Többször is megkérdeztem; nem felelt. Egyszer csak meggondolta magát,
                            mintha valamit akarna, intett, hogy üljek oda mellé. </p>
					<p>Ennek úgy megörültem, majd kiestem a szekérből. Odamásztam a zörgő
                            szekeren s mellé ültem balról. Csak egy deszkán ült, s a deszka mozgott
                            alattunk. De én egyszerre otthon éreztem magam: megéreztem a
                            parasztszagot és ez jó volt. Csécse óta most először beszéltem
                            paraszttal: </p>
					<p>- Mikor lesz jó? - és egész hozzá bújtam. </p>
					<p>- Majd a gyárba. Minek a szerencsi cukorgyár? Ott maj megcsinájják, hogy
                            jó legyík. </p>
					<p>De én nem értettem. Még addig nem is hallottam, hogy répából csinálják a
                            cukrot, s hogy Szerencs is van, meg cukorgyár. Szerencse talán,
                            gondoltam. De a gazda csak gyígette a lovait, mert folyton meglassúdtak. </p>
					<p>Komor nyugtalanság áradt belőle. Szerettem volna tudni, mi baja. Sokáig
                            nem szólt, végre azt mondta: </p>
					<p>- Torom!... - s az ostornyéllel maga elé mutatott. </p>
					<p>De én nem láttam semmit. Már szégyelltem, hogy semmit se értek meg, amit
                            mond, se a répát, se a toromt. Torom, azt se tudtam, mi a torom.
                            Toronyra gondoltam, de torony sehol se volt. Vártam s néztem rá. </p>
					<p>Újra felemelte az ostorát s arrafelé bökött, de mintha csak az árokparton
                            lett volna valami virág. Lenéztem az útra s feltűnt, micsoda fényes és
                            fekete föld van itt. Mint a korom. S oly kemény, hogy a szekér kereke
                            úgy zötyögött rajta, mint a sziklákon. Mifelénk otthon kedves barna föld
                            volt, puha és poros, de ez itt, mint a kovácsszurok.</p>
					<p>- Tügyi torom. </p>
					<p>- Mi az? </p>
					<p>Rám nézett, mintha azt mondaná s mondta is: </p>
					<p>- Te is afféle vagy; mint a zecceri szabólegíny. Az is nagyba dicsekedett
                            vélle, hogy ű a torom tetejibe megláti a tűt... Nohát fogadjunk.
                            Fogaggyunk. Nohát? láti-i? Hát felvittek egy tűt a torom tetejibe,
                            osztán jól kiszúrták kívül, hogy hát hallássa a szabólegín... Nohát
                            kérdik tülle: Látod-i a tűt? Hát aszondi a szabólegín: Hun van?...
                            Aszondik neki, a torom tetejibe... látod?... Látom, aszongya a
                            szabólegín, látom a tűt látom, de a toromt nem látom, hun van? </p>
					<p>Borzasztó boldog voltam, hogy ilyen sokat mondott nekem. Igazán nagy
                            megbecsülésnek vettem, hogy ennyire méltatott s oly hangosan kacagtam a
                            szabólegényen, ahogy csak bírtam. </p>
					<p>Mikor a szabólegényen jól kikacagtam magamat, azt mondja: </p>
					<p>- Van pízed? </p>
					<p>- Van. </p>
					<p>- No, keresd elő. </p>
					<p>Azonnal belenyúltam a kiszsebembe s belemarkoltam a pénzembe. Volt ott
                            nekem egy csomó aprópénzem, egy egész forint, amit azért adott
                            édesnagyanyám, hogy ha az úton valami baj történne velem, megmagyarázta,
                            hogy a pénzzel segít az ember magán. </p>
					<p>A gazda megnézte, mennyi pénz van a kezemben s azt mondta: </p>
					<p>- Mennyit akarsz? </p>
					<p>- Mit? </p>
					<p>- Almát. </p>
					<p>- Egyet - mondtam szemérmesen s raktam el a pénzem. </p>
					<p>- Egy alma egy garas - mondta az ember. </p>
					<p>Megijedtem. Tudtam, hogy egygaras az két krajcár, de nagyon megrettentem,
                            mert azt is tudtam, hogy nekem nem szabad elkölteni, mert édesnagyanyám
                            megmondta, hogy a pénzt adjam édesanyámnak. Igen, de a kemény ember
                            szeméből láttam, hogy ez azt akarja, hogy adjak neki pénzt, s féltem,
                            hogy ha megharagítom, abból valami nagy baj lesz. </p>
					<p>- Egy alma egy garas - ismételte a paraszt s erősen nézett rám. </p>
					<p>- Tessék szíves lenni adni. </p>
					<p>Az ember vígan mozdult s nagyot nevetett. </p>
					<p>- Ej, huncut úrfiak. </p>
					<p>Lehajlott a kosárhoz, énnekem pedig égett az arcom s nem tudtam most mit
                            csináltam, csak úgy tűnt fel nekem, mintha valami lopás lenne, amit
                            teszek. De majd hazaviszem. </p>
					<p>De mikor a gazda ideadott egy görbe kis almát, csodálkozva néztem, még
                            ilyen nyomorult almát nemis láttam életembe. Odaadtam reszkető kézzel a
                            két krajcárt s tartottam kezembe az almát. </p>
					<p>A gazda eltette a krajcárt. </p>
					<p>- Ahun e! ott a torom.</p>
					<p>Végre észrevettem, hogy igen messze, rettenetes távolban van egy fehéres
                            valami, de nem torony, mert nincs neki hegyes teteje. </p>
					<p>- Csonkatorom - magyarázta a bácsi. - Leígett. </p>
					<p>Ezen azután eltűnődtem. Leégett. Nem csinálták meg, úgy maradt csonkán.
                            Nagyon különös volt, hogy én idemegyek, és közelről fogom látni a tügyi
                            csonkatornyot, ami leégett. </p>
					<p>- De még akkor megvót a teteje, mikor a rígi paphon elgyütt a világhíres
                            vaskalapos - és biztatóan sunyított rám. </p>
					<p>Én már füleltem; már mesél; tyű, boldog lettem, de jó volt, mesél a zörgő
                            szekéren a paraszt, jaj de jó, hogy itt vagyok, és hogy fúj a kedves
                            nyári hűs esti szél a tágas nagy szabadban. Az alma se fájt többet. </p>
					<p>- De a zojan vaskalapozs vót - mesélt tovább a gazda -, hogy a zasz
                            mondta, hogy aki neki ujan tanálóst tud mondani, hogy ű nem tuggya
                            megfejteni, akkor ű annak egy tallért fizet. </p>
					<p>Márén ezen is éppen elég jót nevettem. Milyen más ország ez, ahol
                            ilyeneket lehet hallani, s milyen jó, hogy én itt ülhetek a székéren a
                            gazda mellett és hallhatom ezt a gyönyörűséges találós mesét. Ha
                            édesnagyanyám meglátná, mingyár elparancsolna innen hátra, s akkor nem
                            hallanám... Az egész istvándi szenvedést egy perc alatt kiráztam
                            magamból, s ott folytattam az életet, ahol Csécsén elszakadt. De ez még
                            szebb és jobb, mint Csécsén, mert ez a nagy felnőtt, kedves ember, ez a
                            bácsi úgy beszélt velem, mintha én is valami felnőtt volnék. Csak oly
                            furcsán beszél, alig lehet kitalálni, mit mond: nem beszél olyan
                            tisztán, mint Csécsén, ahol azt mondják, hogy szépën beszël, ha
                            szekervel megy a zembër. Ez úgy ejti, “szípem beszíl”, nagyon csúnya... </p>
					<p>Úgy nevettem a történeten, s még mindig ott tartottam a kezemben az
                            almát. Most, hogy így fel voltam villanyozódva, azt gondoltam, hogy nagy
                            szégyen lenne, ha egy ilyen rossz kis almát vinnék haza, mit mondana
                            édesanyám, még megkérdezné, hol vettem, ki adta ezt a rossz almát.
                            Beleharaptam. Legokosabb lesz, ha megeszem. Bizony, nem jó alma volt.
                            Fanyar volt, olyan rossz almát nem is ettem még. Nem volt volna érdemes
                            hazavinni. </p>
					<p>A szekér lassan döcögött az acélkemény kocsiúton, már esteledett lassan s
                            közben a csonkatorom is közelebb ért. </p>
					<p>Az ember rám néz. </p>
					<p>- Mektunná-e még egyet enni? </p>
					<p>- Mit? </p>
					<p>- Ómát. </p>
					<p>Megijedtem. </p>
					<p>- Meg - nyögtem, és a hideg verejték ütött ki a homlokomon. </p>
					<p>- No, egyé. </p>
					<p>Rémülten hallgattam. </p>
					<p>Elővett a kosárból egy almát. Szebbet, mint az első volt, s ideadta a
                            kezembe. </p>
					<p>Gyámoltalanul elvettem, s félve lestem rá, kér-e pénzt. </p>
					<p>Nem szólt, csak görbe ujjával intett. Értettem, s kétségbeesve kerestem
                            elő s adtam oda a másik két krajcárt. </p>
					<p>De az ember szinte szigorúan szólt rám: </p>
					<p>- No. Mi lesz. Edd meg. </p>
					<p>Haza akartam vinni az almát édesanyámnak, de erre a határozott
                            felszólításra kötelességemnek tartottam, hogy beleharapjak. Nevetett
                            rajtam, s én lángvörös lettem, mert éreztem, hogy az engem egy gonosz,
                            torkos fiúnak néz, aki nyalánkságokra költi a pénzt, pedig én igazán
                            csak azért vettem almát, mert féltem tőle, s azért ettem meg, mert rám
                            mordult. </p>
					<p>De ahogy enni kezdtem az almát, újra nevetni kezdett és mesélni. </p>
					<p>- Van itt egy Manó gróf - mondta s maga elé nézett. Nem nézett rám
                            egyszer sem, ha beszélt, nekem kellett hegyezni a fülem, hogy el ne
                            szalasszak egy szót se. </p>
					<p>Mindent elfelejtettem, megbocsátottam az első almát, a második almát.
                            Rettenetes nagy volt, hogy nekem egy grófról ilyen pompás nevetnivaló
                            dógot mesél valaki. </p>
					<p>Befaltam az almának a csutkáját is. </p>
					<p>Akkor rám sunyít az ember: </p>
					<p>- No, eszünk-i még egy ómát? </p>
					<p>- Nem kérek! - kiáltottam rettenve. </p>
					<p>Később másat is mesélt a grófról, hogy szokott elbánni a cigányokkal, ha
                            úton-útfélen látta őket. Puskát fogott rájuk, és olyanokat csináltatott
                            velük, amiket csak tíz esztendő múlva értettem meg, ha eszembe jutott. </p>
					<p>De nagy emlék. De nagyszerű iskola. De belevilágítottak ezek az adomák az
                            életbe, ami jött. </p>
					<p>Felébredt bennem a csécsi gőg és a csécsi szabadság. Mikorára beértünk a
                            faluba, már úgy ültem a szekéren, mint egy ostorosgyerek. Útközben
                            valami cigányokkal is találkoztunk, egy cigányasszony három-négy
                            purgyével. Nagyon könyörögtek már messziről, hogy, vegyük fel őket, de a
                            gazda mintha nem is látta volna őket, csak mikor a purgyék fel akartak
                            kapaszkodni, akkoraz ostorheggyel odacsípett nekik. </p>
					<p>S én ezen nevettem. </p>
					<p>Igen, benne voltam a harmadik dimenzióban. Csécse jelentette az irány
                            hosszúságát, Istvándi a szélességét, vagy inkább a keskenységét, s most,
                            ha tudtam volna, azt gondoltam volna, hogy megkapom a mélységet. </p>
					<p>Hát aztán kaptam mélységet eleget, a szenvedések mélységét. </p>
					<p>Pthrügyöt. </p>
				</div>
				<div type="chapter">
					<head>
                           OTTHON
                        </head>
					<p>Arra is emlékszem, hogy akkor hol laktunk. Bátoriék voltak, a szomszédok.
                            Szőkéék szemben laktak, de lejjebb, mi a faluhoz közelebb, nagy
                            lendületes utca volt, kifelé az országúton végig, mindig úgy tűnt fel
                            nekem, mintha az az út a világ vége felé indulna. Libák, kacsák
                            lustálkodtak az út közepén. A kocsma felé, Kutyavacok felé jártunk, ha a
                            piacra vagy iskolába vagy a templomba kellett menni, Zsindelyékhez is
                            arra mentünk, mindenüvé felfelé kellett menni, mert ez már olyan
                            faluvég, hogy már azontúl más rokon nem lakott, csak Julcsa néném.
                            Pallagi Julcsa, egy szelíd jó asszony, sovány, beesett hasú, s annak
                            volt egy rettenetes komisz ura, Szőke. Egyszerre feltorlódik minden, ami
                            emlék ehhez a lakáshoz fűz, mert olyan furcsa volt ott nekem minden,
                            csak néztem, ez a Tügy? Akkor úgy írták a falu nevét: Pthrügy és úgy
                            mondták: Tügy. Már ez is furcsa volt s érthetetlen. Nem tetszett nekem,
                            hogy emlékeztetett az utca az istvándi hosszú utcára, már láttam, hogy
                            ez sem Csécse. </p>
					<p>Még arra is emlékszem, hogy gyenge setétedő nyári este volt, ahogy a
                            szekér megállott a vastag oszlopos ócska kapu előtt. Vizsgáltam, hogy
                            elég jó házban lakunk-e? A kapu elég jó volt, de az udvaron nagyon sok
                            volt a gyerek s mind idegen. Mikor a gyerekek odafutottak a
                            szekérzörgésre, a kapuhoz, ni, egy ismerős! Pista visítani kezdett, hogy
                            édesanyám zsiga! </p>
					<p>Akkor mindenki rám ugrott és letéptek rólam mindent, a kis holmit is,
                            csak édesanyám mentett meg, mert már messziről hallottam azt az édes
                            hangját, amit úgy szerettem s amin rögtön sírni kellett, oly kedves
                            volt. </p>
					<p>- Zsiga, Zsiga, fiam, kisfiam... </p>
					<p>Sírva kúsztam fel a nyakába, s a szívem majd kettéhasadt a
                            gyönyörűségtől, hogy itthon vagyok ebben az idegenben, a sok gyerekből
                            nem ismertem csak Pistát. Az a kis fekete szemű követelő, tudtam, hogy
                            Bálint, s csak nagyon megnőtt, már az első este is ksz, ksz, mindent el
                            akart szedni, de beszélni még most sem tudott, pedig már hároméves volt. </p>
					<p>Édesanyám, csak söpört, söpört befelé a házba, mert volt ott egy rakás
                            egészen idegen puja, aki nem a miénk volt, hanem vadak, s édesanyám
                            mindig csak mentett tőlük, hogy ne barátkozzunk velük, így amint
                            bementem a setét szobába, az elsőbe, az utca felől, nem égett lámpa, de
                            volt ott még egy darab gyerek az ágyba, az ágy meg volt bontva s az ágy
                            végében feküdt egy pondró. </p>
					<p>- Ez a kicsi Miklós, ez a pici Miklós, csókold meg! nem sír, a te kis
                            testvéred ő. </p>
					<p>Én az édesanyám hangjára a sárkefét is megcsókoltam volna, ha azt mondja,
                            hogy az az én testvérem, de roppant nyugtalanság volt bennem, hogy itt
                            valami baj van, itt valami történt az én tudtomon kívül, s mire ez a sok
                            testvér? Améket Miklósnak mondtak, az éppen az ágy legsetétebb végében
                            feküdt s olyan kis fekete volt, alig lehetett meglátni, de nem szólott
                            semmit, igaz, még csak egy olyan kilenchónaposféle volt. </p>
					<p>Ó, ez a szegény édesanyám, csak úgy néztem rá, ahogy sürög-forog, s
                            folyton visítanak ezek a testvérek, mind tőle akar valamit, s valamennyi
                            azt kiabálja, hogy: Zsiga, Zsiga, meg éhesvagyok, éhesvagyok. </p>
					<p>- Jól van, jól van, ne kiabáljatok már, mingyán kaptok. </p>
					<p>S újra csak engem ölelt és csókolt, és éreztem, hogy ömlenek a könnyei az
                            arcomra s erre újra hozzáfogtam én is sírni. </p>
					<p>- Beszélj mán, kisfiam, mit izen édesnagyanyád? Hát Laci bátyád? Hogy
                            voltál ez alatt a hosszú idő alatt? Tudsz már írni? Jól viselted magad?
                            Mitől nyúltál ilyen hosszúra, nézzétek már, gyerekek, milyen hosszú
                            lába, hosszú karja van Zsigának, ő lesz a király első katonája. </p>
					<p>S egy pillanatra meg nem állott, csak így mizserált szegény. S
                            tapogatott, és újra meg újra sírt és egyre keserűbben és keservesebben. </p>
					<p>- Mi lesz belőletek, édes kis bogaram, mi lesz belőletek, itt halunk
                            rakásra - mondta és sírt, s egész tehetetlen lett, úgy elalélt. – Azt
                            nem is láttad, a kis Gyulát, meghalt. </p>
					<p>- Éhes vagyok, éhes vagyok - trombitált a két kis öcsém. </p>
					<p>- Ne öljetek má meg, mit adjak, a testemet akarjátok megenni. Mingyán jön
                            apátok, hoz pénzt. </p>
					<p>Én megijedtem, bármi kicsi voltam is még, megijedtem: otthon nincs
                            ennivaló? </p>
					<p>Ez valami olyan ijedtség volt, hogy idáig elér a rezgése. </p>
					<p>- Éhes vagy, kisfiam? rögtön csinálok valamit.</p>
					<p>- Én nem vagyok éhes, ettem almát. </p>
					<p>- Mit? - és elkezdett nevetni. - Almát? Hol vetted? - s két gyenge
                            tenyere közé fogta az arcomat. </p>
					<p>- Vettem. </p>
					<p>Aztán most már félve, hogy valami rosszat tettem, elnyefegtem, hogy a
                            szekéren a paraszt két krajcárért egy almát adott, de én nem akartam
                            venni, ő mondta, hogy muszáj. </p>
					<p>- Hát van pénzed? </p>
					<p>- Amit édesnagyanyám tett a zsebembe. </p>
					<p>- No; mutasd már, no nézd csak, halljátok, gyerekek, Zsigának pénze van,
                            Zsiga pénzt hozott. </p>
					<p>S a gyerekek úgy táncoltak, tomboltak, visítottak, Pista is meg Bálint is
                            ksz, ksz. </p>
					<p>Édesanyám meg kiszedegette a pénzecskéket a zsebemből, s egy pillanat
                            alatt eltűnt. Jó érzés volt. Azóta is jólesik, ha a pénzt odaadhatom.
                            Csak rettegtem, hogy megolvassa édesanyám, észreveszi, hogy két almát
                            vettem... De megkönnyebbültem, hogy nem olvasta meg. </p>
					<p>Már aztán csak azt tudom, hogy meggyúlt a lámpa, s égett a tűz, és
                            édesanyám hazajött és mindenféle papírstaniclikat hozott és aztán tálalt
                            nekünk kis fehér tányérokra olyan jó pépet, de olyan jót, s úgy mesélt
                            hozzá, hogy mi meg táncolva pofáztuk a kis kanalakkal. Hát hiába, csak
                            otthon jó. Hol volt emellett az az édesnagyanyám csöndje, szótlansága
                            meg a Laci bátyám handabandája, s nekem meg se lehetett szólalni. És
                            első este úgy meglöktem Pistát, hogy csak úgy gurult, meg is ijedtem, s
                            én is utánagurultam. Nincs annál szebb muzsika, mint ha a gyerekek
                            együtt viháncolnak. </p>
					<p>Édesapám csak akkor jött, mikor már mind aludt s éppen úgy ébredtem fel,
                            mint mikor a betegségben meglepett. </p>
					<p>- Na, éltek még? </p>
					<p>- Hoztál? </p>
					<p>- Hoztál. Neked ez az első kérdésed. Hoztál! Hoztam hát, magamat hoztam,
                            ne féljetek, míg engem láttok. Kint van egy zsák krumpli. Már nem haltok
                            meg éhen. </p>
					<p>Ki tudja, milyen messziről hozta, s a vállán, nem is szekéren, a harmadik
                            faluból. De hozta szegény, hogy a kis csemetéi meg ne haljanak éhen. </p>
					<p>- Gondold már el - mondta édesanyám, mikor valami ennivalót adott
                            édesapámnak -, az a bitang ember elvett két krajcárt a gyerektől egy
                            rossz almáért. </p>
					<p>- No és mennyit hagyott neki? </p>
					<p>- Édesanyám egy forintot tett a zsebébe. </p>
					<p>- S mi hibádzik? </p>
					<p>- Csak az a két krajcár. </p>
					<p>- Ezen sírsz? Két krajcárt csak fizethetsz, amért hazahozta a pujádat. </p>
					<p>S nevetett. Úgy meg volt könnyebbedve, hogy kilencvennyolc krajcár került
                            a házba. </p>
					<p>- No - nevetett nagyot s felkapott az ölébe. - Nem ér ez meg két
                            krajcárt?... Mi?... Annya... Odaadnád két krajcárért?... Ugye nem, egy
                            forinton alól nem adnád el a vásáron? </p>
					<p>Megcsókolta a két arcomat, s letett a földre. </p>
					<p>- Ereggy aludni. </p>
					<p>De én nem mentem, dehogyis mentem. Újra csak odabújtam az ölébe, s
                            meztelenkedve kuporogtam. Nem tudott tőlem enni. </p>
					<p>- Nem tudsz tőle enni. </p>
					<p>- Nem tudok. Aki a tele tál előtt meghal éhen, az haljon meg. </p>
					<p>Nekem nem volt soha több apám, csak egy. Én soha életemben más férfinak
                            az ölében nem ültem. S még most is benne van az a gyerekkori érzés, hogy
                            lehet több apa is a világon? Lehetséges az, hogy más gyerek is olyan jól
                            érzi magát az apja ölében? Furcsa, de az édesanyám ölében talán sose
                            ültem életemben. Lehet, ha beteg voltam. De azt, ahogy édesapámnak
                            azonnal a térdére telepedtem, amint hazajött s leült az asztal mellett,
                            ezt nem éreztem édesanyámnál. Micsoda bátorság és biztonság s erő volt
                            az, apám térdére telepedni. Olyan jó meleg teste volt, s oly kemény,
                            mint a fa, a karja, ahogy ölelve feküdt s a térde, ahogy megringatott,
                            s a hangja, az is olyan egyénivolt, mind a kettejüknek igen kellemes
                            hangjuk volt s édesapám is nagyon tudott dalolni. Ha meg kellene
                            mondani, hol éreztem legjobban magamat, azt kellene mondanom: az
                            édesapám térdén. </p>
					<p>- Hát az a lingár mit csinál? Laci bátyád? Hát a nagyanyó, megvan még az
                            a két foga? Meg? Hahaha, mind a kettő? Nem tört ki a híg kásában? </p>
					<p>- Ugyan ne beszélj ígyédesanyámról a gyereked előtt - szólt rá édesanyám. </p>
					<p>- Ne beszéljek? Mér ne beszéljek? Lóg a foga. </p>
					<p>Ezen muszáj volt tiszteletlenül nevetni, éppen úgy, ahogy ma a szekéren
                            nevettem, a papot kinevettem. </p>
					<p>- Ugyan már - utasította rendre édesanyám. </p>
					<p>- Hát nem lóg? Majd kiesik a szájából! így áll ni. </p>
					<p>S visítottam, úgy megutánozta. </p>
					<p>- Könnyű annak beszélni, akinek olyan foga van, mint a vas - mondta
                            édesanyám. </p>
					<p>- Neked is ki fog hullani. Bizony ki, úgy fogod majszolni az ételt, mint
                            a nyúl. Már most is úgy eszel. </p>
					<p>Lehetett nevetni, de röstelltem; édesanyámat nem szabad. </p>
					<p>De akármilyen jókedvük volt is, én tudom, hogy mikor megérkeztem, nem
                            volt pénz a házban egy fillér se, és édesanyám abból hozott petróleumot,
                            amit én adtam. </p>
				</div>
				<div type="chapter">
					<head>
                           GYÖKEREK
                        </head>
					<p>Érzés és fájdalom: tügyi életem, kivált az első két év oly remegő
                            indulatok közt tengődött, fájdalom és érzés. A gyermeknek nem szabad,
                            hogy érzése legyen. Ha élete nyugalomban folyik, nem is tudja, mi az,
                            érezni. Oly mohón törekszik a vidámságra, hogy ha csak enyhén normális
                            az élete, tobzódó vidámságba tudja felolvasztani. Én az első este
                            megrémültem, s ez a rémült feszültség aztán állandó figyelemmé alakult. </p>
					<p>Szakadatlan résen állottam, hogy megvédjem édesanyámat. </p>
					<p>Hogy mitől, azt nem tudtam, s ez tette éppen heroikus önfeláldozássá
                            csekély létemet, láthatatlan rémek fenyegették, s én mást nem tehetvén,
                            vele szenvedtem, még fokozottabban, mint ő maga. Utóvégre ő tudta, mi az
                            oka ennek a csodálatos ínségnek, amiben éltünk, én nem is álmodtam.
                            Édesapám megbukott a tügyi rokonok szemében, abban a pillanatban, mikor
                            kiderült, hogy semmi vagyona sincs többé. Azok a nagygazdák, akik érte
                            mentek Csécsére, azért mentek el, mert ezt a messzividéki atyafit meg
                            akarták hódítani a falu számára. Ha tudták volna, hogy az alvadt
                            szegénységért mennek, dehogy mentek volna, semmi pénzért nem mentek
                            volna el Csécsére értük. Nem ingyen. </p>
					<p>Dehogy tudták volna azt elképzelni, hogy az a biztos és hatalmasan
                            fejlődő vagyonszagú cselekvő élet, amit még egy évvel ezelőtt tisztelve
                            néztek meg, ennyire semmibe hullott azóta. Ők vették ki még a házat is
                            édesapámnak, az a ház nagy ház volt, amibe én érkeztem, volt hozzá nagy
                            udvar, istállók, első és hátulsó szoba, kert s minden, ami egy falu
                            rendje szerint való házban lenni kell. S mikor én megjöttem, ebből már
                            semmi sem tartozott hozzánk, csak az utcai szoba és az udvarnak a
                            kapuhoz közel eső első része, ahol mi gyerekek játszottunk, de állandóan
                            figyelni kellett arra, hogy hátrább ne menjen valamelyik a kicsik közül,
                            mert megverték őket a hátulsó lakásban lakók gyerekei, s ezt
                            valószínűleg azért tették, mert édesanyám úgy féltett bennünket attól,
                            hogy velük csak szóba is álljunk, mintha rühesek lettek volna. Éppen úgy
                            védett a parasztgyerekek fertőzésétől, mint Istvándiban édesnagyanyám.
                            Itt azonban ez úgy tűnt fel nekem, hogy ez más. Istvándiban egyszerűen
                            azt éreztem, hogy meggátolnak a jóban, most viszont azonosítottam magam
                            édesanyám akaratával, s én lettem a legnagyobb csendőr, hogy a kicsi
                            testvéreim valamiképpen be ne piszkítsák magukat avval, hogy azokkal a
                            “rossz gyerekekkel” játszanak. </p>
					<p>Így egy-kettőre ismét kiközösített életet kaptam. Most, ha visszanézek,
                            bármi természetes is volt, mégis félelmes édesanyámnak ez a
                            kétségbeesett iszonyodása “az erkölcsi szennytől”. Azt hiszem, ebben meg
                            lehet találni a kor kasztosodásának gyökerét. Édesanyám a testi szennyet
                            azonosította az erkölcsivel és a műveletlenséget a gonoszsággal. Pedig
                            mikor megakadályozott bennünket abban, hogy vidáman eljátszogassunk a
                            nálunk még szegényebbek gyerekeivel, megfosztott a társasélet örömeitől.
                            “Vagytok ti elegen, játsszatok egymással”, szokta mondani, ha sóvárogva
                            néztük az idegen gyerekek vidám játékát. </p>
					<p>Senki sem felelős semmiért: édesanyám ebben családi és társadalmi
                            parancsot hajtott végre. Ebben az egész világban a gyermekszoba irtózata
                            nőtt a serdüléssel, a szennyes munkásvilággal szemben. S gondolom, ebben
                            a különös áradatban a cserkészet törte át először a jeget és a határt.
                            Ott esett meg, hogy iparosfiúkat is bevettek a csapatokba, s ott talált
                            egymásra az ifjúság, mely még a tantermeken belől is kínai fallal volt
                            egymástól elkülönítve. </p>
					<p>Az elemi iskolában ez a különítés még nemigen sikerült, mert ott a
                            többség győzött, s a finnyás és rövid úrfiakat a tömeg kigúnyolta s csak
                            a tanító fegyelme tudta megvédeni őket a népszerűtlenségben. Én is
                            odazuhantam, ahová a jegyző fia s különösen egy-két rövidnadrágos zsidó
                            fiú, utánam is kiabáltak, hogy: “Zsidó megyen dombódalba, istennyila
                            vágd ódalba”; zengett az egész falu minden gyerekének a száján ilyen s
                            ehhez hasonló gúnyszó. Félve húzódtam, mert rám is sokszor vágták a
                            göringyet, mert kurta nadrágom miatt, zsidónak mondtak. Osztoztam azért
                            a zsidóság egyiptomi szenvedésében. </p>
					<p>Hogy lehet lemérni egy nőnek erkölcsi erejét? Édesanyám soha ebben a
                            torkot szorongató mélységben egy pillanatra sem felejtette el, hogy ki ő
                            és mivel tartozik neki az élet, s ő a családi tradícióknak. Szegényebb
                            volt talán az egész falunál, a kondásnál szegényebb volt, mert annak
                            kommenciója volt, s a világon minden segítség nélkül gondozott hat
                            embert: ketten szülők s négy gyerek. S úgy tudta magát tartani, hogy
                            mindenki úriasszonynak tekintette, akire fölnéztek, s akitől kértek:
                            nemcsak tanácsot, de még alamizsnát is. A kultúra magaslata fizikailag
                            is felismerhető. </p>
					<p>Pedig ő is ott bukott meg a nagygazdák előtt, abban a pillanatban, ahogy
                            kijött Csécséről. Mesélte szegény, hogy mikor az első csárdánál
                            megállottak, mikor hurcolták őket Csécséről Tügyre, a sógorok mint
                            tügyiek, nemigen rendeltek semmit, csak vártak, apátoknak meg nem volt
                            pénze, hát csak egy fél liter bort rendelt. De én mondom: nem ennétek,
                            lelkem, van tőtött káposzta? Lett nagy öröm. Ez az ő kedvenc ételük.
                            Mingyár szedték elő a penecilusokat, mert a tügyiek már nem
                            bugylibicskát, hanem gyöngyháznyelű zsebkéseket használtak s készültek
                            nagy étvággyal az evéshez. De ahogy beleszúrták a kést az első
                            töltelékbe s beleharaptak, csak kifordult a szájukból. Ezt ők nem tudják
                            megenni... Tudod, fiam, én bizony csécsi módra kukoricakásával
                            csináltam, s bizony hús is kevés volt benne... Dehogy ették meg ezek a
                            nagygazdák... No hiszen nem is volt nekem többet becsületem még a
                            faluban sem. Csak később láttam, hogy főzik itt a töltöttkáposztát;
                            rizzsel, de úgy, hogy több benne a hús, mint a rizs, és a tölteléke is
                            úszik a kövér zsírban, s még külön húsdarabokat is főznek bele. Mikor
                            ilyennel kínáltak, mindig eszembe jutott a csécsi kukoricakása s
                            pirultam. </p>
					<p>Ilyen dolgokon fordul meg az élet. Mert az élet folyton az előnyt keresi:
                            excelsior. Ez azt jelenti, hogy a sejtnek szakadatlanul előbbre kell
                            jutnia, úgy anyagi, mint szellemi területen. </p>
					<p>Pthrügy magasabban volt, mint Csécse s mint Istvándi, pedig Istvándi is
                            magasabb nívót jelentett már Csécsénél. Csécse ebben az időben a
                            tiszta, érintetlen s le nem tört jobbágyközség. Mivel a földesúrtól
                            távol volt, már igen régen, talán századok óta önálló életet élt, magára
                            maradva, ez bensőségessé tette az életfelfogást is köztük. Istvándi már
                            földesúr kastélya körül terült el, így több alkalma volt kicsit
                            civilizálódni, de egyúttal ellenszegülni is a földesúri szellemnek.
                            Pthrügy piachoz közelebb eső falu volt, Tokaj, Tarcal és Szerencs
                            egyforma távolban volt tőle. Mind a három piacot folyton járták, s ez
                            kicsit közelebb hozta őket a kisvárosi szemlélethez. Én csak most tudtam
                            meg pár éve, hogy Pthrügy olyan hatalmas határú, amilyennel eddig nem
                            találkoztam, 5473 katasztrális hold s Csécse határa csak 600 hold. Ebben
                            az időben úgy 1100 lélek lakott benne. Istvándi a Túr mellett 2900
                            holdnyi határon 600 lelket számlált. Pthrügy tehát olyanformán volt,
                            hogy kétszer akkorának tűnt fel, mint Istvándi, s ez kétszer akkorának,
                            mint Csécse. De a titok, amit Pthrügyről megtudtam, az volt, hogy a
                            határának kétharmad része uradalom volt. Erről én négy-öt év alatt, míg
                            ott laktam, hétéves koromtól tizenkét éves koromig, semmit sem tudtam.
                            Én nem tudtam azt, hogy azok az óriási répamezők, amiket nem lehetett
                            végiggyalogolni, ha az ember valamelyik város felé haladt, hogy ezek még
                            mind a faluhoz tartoznak. Pedig odatartoztak közigazgatásilag. A falu
                            házai körül apró szeletekben porlott szét itt is a föld, oly
                            parányiakban, hogy közvetlen a falu alsó utcája előtt a régi
                            “hasznavehetetlen” feküdt, ahol bérelni lehetett tíz lépés széles és
                            harminc lépés hosszú darabokat, konyhakertnek vagy dinnyének. Mint a
                            kínaiak, úgy osztozott a falu népe a csekély kis határon s túrta és
                            kitermelt belőle, amit csak lehetett. De a méretlen és megmérhetetlen
                            nagy táblák ott a belsőségeken túl, azok mind grófi birtokok voltak. De
                            oly messze feküdtek, hogy hozzánk, a falu belsejéig, soha még hírük sem
                            hatott le. Éppen úgy nem tudtunk róluk, mint a Kárpátokról. Még annyit
                            se, mert a Kárpátokról végül csak tanítottak valamit az iskolában, de a
                            Szirmay- és Szécsényi-Wolkenstein-uradalmaknak még a nevét is csak a
                            birtokstatisztikából tudtam meg, immár öregkoromban. </p>
					<p>Sokat eltűnődtem ezen, hogy lehetett. Nyilvánvaló az az oka, hogy
                            semmiféle kastély vagy uradalmi épület a faluban nem volt. Ott sohasem
                            lakott egy birtokos sem. Ebben az időben meg már nem is volt birtokos.
                            Az egész területet, valami négyezer holdat, mind a szerencsi cukorgyár
                            bérelte, s nem tudom honnan, Szerencsről vagy talán tanyákról igazgatta
                            s műveltette. Az bizonyos, hogy tügyi ember soha egyetlen fillért sem
                            keresett ezen a négyezer holdon. Még fuvarra sem volt alkalmuk. Sem
                            szántás, vagy kapálás. Most már emlékszem, hogy a gyár summásokkal
                            dolgoztatott, akik ismeretlen világból jöttek, s csak annyit láttam
                            belőlük, hogy a mezőkön hosszú sorokban harmincan vagy százan ott
                            hajlottak a barázdákon, mintha ott nőttek volna ki, mint a mezei virág.
                            De én bizony életemben sem kérdeztem meg, kik azok, s mit akarnak ezen a
                            földgömbön. </p>
					<p>Nem volt azért ellentét, tudtommal, a falu és a nagybirtok között Nem
                            tudtak egymásról. Még ebben a korban nem “nyílt fel a paraszt szeme”,
                            hogy az ezerholdasokra meressze pillantását. A gyár oly nyugodtan
                            bérelhette a névről sem ismert birtokostól a földet, s úgy gazdálkodott
                            rajta, mintha indiai cukornádültetvények lettek volna. Mikor az én
                            szekeresem két répát kihúzott s ebből másfelet gondosan eltett a
                            kosarába, akkor megkárosította a gyárat, s ha valami őr meglátja,
                            bizonyosan nagyon jól keresett volna a gyár ezen a két répán. A gyárnak
                            még arra is joga volt, hogy megbüntesse, aki két szálat kihúzott
                            négyezer hold területű répavetésből. </p>
					<p>Éhes szúnyog jobban csíp. Bizonyára azért fejlődött ki Tügyön az önzés
                            olyan magaslatra, hogy az minden lépésén jellemezte a tügyi embert, mert
                            ilyen rettenetesen magukra voltak hagyva s végtelenül érezték
                            elnyomottságukat. </p>
					<p>Ha nem is tudtam akkor elbírálni, sőt fel sem fogni, mit jelentett az,
                            hogy a szekeres, aki engem hazavitt, s aki ezért megkérte s meg is kapta
                            a szabályos fuvardíjat - már beszámítva az enyhítő körülményeket, hogy
                            alkalmi fuvar, hogy gyerek és hogy nem pénzben, hanem mondjuk, munkában
                            kapta meg, tehát a készpénzösszegnél aránytalanul nagyobb értékben - ez
                            a gazember nemcsak, hogy nem adott nekem egy almát a kosarából, de
                            elvett két krajcárt a kiválasztott legrosszabb hullott és férges
                            almáért. Ez az eljárás általános és szakadatlan volt velünk szemben. “A
                            szegényt az ág is húzza.” A szegényt rettenetesen megnyúzza az, aki
                            hozzá tud jutni. </p>
					<p>Már ebben a korban megéreztem azt a nihilt, amit a szegény érez, aki, ha
                            egy kis pénzt kap a kezéhez, tétován néz rá, mire is kell ezt fordítani:
                            annyi helye van, hogy azt se tudom, mit kezdjek vele. Ez az érzés
                            végigkísért az egész életemben, ma is így nézek körül: az ember semmit
                            sem fordít saját magára, s minden pénzt elszív tőle a töméntelen és
                            meggyőzhetetlen szükséglet. Mint valami áldozat a szúnyogsereg középén,
                            úgy állott édesanyám a konyha közepén s megremegő kézzel vette át a
                            krajcárt, ami már annyira kellett, hogy már alig bírta kivárni, míg a
                            boltból elhozom... Ki tudja, mire kellett? talán napszámosnak?...
                            Édesanyám maga kapált, amennyit bírt, de nem bírt, nem is volt mindenre
                            ideje, s jaj, azok a napszámosok. Mert a szegény ember másik baja, hogy
                            a szegény a szegénynek semmit sem csinál. Édesanyám sírvafakadt, ha
                            kiment a földecskére, s látta, hogy egy nap alatt mire sem jutott a
                            napszámos. “Van lelke kilopni a zsebemből a pénzt.” A napszámos ugyanis
                            nem fogadta el, hogy ilyen szegény ember vele dolgoztat. Kapálja be
                            magának. Nem szakítom meg neki magamat. Így édesanyám csak maga szökött
                            ki hajnalban, míg a gyerekek aludtak, vagy egy-egy órát ellopva a
                            munkától, hogy a kis hasznavehetetlent, vagy a házi kertet megművelje.
                            Sietve, felszínesen, s csodálkozott, hogy hiába dolgozott, semmi sem
                            terem... Szegény embernek a szerencséje is szegény. Az éhes föld soha
                            trágyát nem kap, a dudva elöli, rossz vetőmag, rossz palántálás, rossz
                            művelés, nem nőtt meg a káposzta, görcs maradt, s azt is megette a
                            féreg. </p>
					<p>A reggel indult fáradtsággal, tovább halad vergődéssel, befejeződik
                            éjfélutánig tartó munkával: varrt bérben, illetve mint valami varrónő,
                            megrendelésre, s nem tudott varrni. Sokat emlegette az első kötényt,
                            amit megvarrt, s ami sehogy se akart négyszegletű lenni, hiába
                            húzogatta. </p>
					<p>S a szegénység, amely semmit sem ad, egyúttal valóságos gúlát emel a
                            szegény fölé, körülrakja gátakkal, áthághatatlan s elviselhetetlen
                            törmelékkel, hogy végül már ki se tud lépni a szegény a maga átkozott
                            bűvköréből. Édesanyám egy évben már csak kétszer-háromszor tudott
                            kimenni a házból s elmenni a rokonokhoz? ah, hogy is lehetne az? </p>
					<p>Nyitott ablak mellett írok, s ma hideg őszi nap van, de az arcom lázban
                            ég, éppen olyan égés ez, ahogy az édesanyám teste szokott borzongva
                            izzani. Mindig éppen el volt késve, mert nem jutott hozzá, még se nem
                            takarítottam, se semmit nem végeztem, mondta s “még hajamban nem volt
                            fésű - idézte Aranyból -, de ha percig vár kegyelmed, lesz kalácsom új
                            sütésű”, csak ez se lesz, de ne féljetek, kisfiam, sütök vasárnapra
                            nektek egy kis kalácsot... Mire indián üvöltésben törtünk ki... s
                            őneki könny futott le az arcán s nevetéssel szorította vissza a
                            könnyeit. </p>
				</div>
				<div type="chapter">
					<head>
                            A HÁZ
                        </head>
					<p>Nem soká laktam ebben a rettenetes házban, ahol a levegőben is osztozni
                            kellett egy másik kellemetlen családdal. Mert a szegények egymásnak
                            végtelenül kellemetlenek. Abban a mélységes mély világban
                            képzelhetetlenül közel vannak egymáshoz a népek. Ott egy szál rőzse is
                            számít. Egy darab vessző, vagy faháncs morzsa, ami a tűzre jó. “Ki lopta
                            el. Még az elébb itt volt, most nincs. Ilyen tolvajok közt lenni, nincs
                            ezeknek istenük.” S ez a legnagyobb felindulás mellett, emelt hangon,
                            sőt torkaszakadtából ordítva. S mivel az emberi szellem nem függ a
                            vagyoni állapottól, rögtön bőséges és dús káromkodások és a fantázia
                            nyugtalan színezése: “az egész fajtája, a sok köjke mind tolvaj ennek,
                            nincs ezeknek ennivalója, mind éhenhal az a sok gyerek, ilyen
                            koldusfajzatot még az isten se látott.” </p>
					<p>Kölcsönösen ilyeneket mondanak egymásnak az anyák, kik két egymás mellett
                            levő szobában laknak s akiknek egyformán sok gyerekük van. S pedig
                            teljes joggal, mert a gyerek már ahogy a szeme kinyílik, az anyjának
                            segíteni akar, s csakugyan ellopja azt a rőzsedarabot, amit bír, még
                            akkor is, ha az anyja megveri érte. Megehető dolgot meg pláne. Csak
                            megehetőt nemigen lehet lopni, mert nincs. Se itt, se ott. Ez a falu oly
                            furcsa földű s népű volt, hogy ebben az időben semmi gyümölcsfa sem volt
                            a kertekben. Egyáltalán semmi, csak meggy. Száz gyerek kóválygott az
                            udvarokban s utcákban, úgy nőttek fel, hogy nem is láttak gyümölcsöt.
                            Nyáron jöttek a felvidéki tótok, nagy szalmás szekerekkel, s hozták a
                            cseresznyét és búzáért mérték. Egy tál búza, érte éppen annyi
                            cseresznye. S meglepték, körülállták az anyák, soványan, kék mosó
                            ruhájukban, lapos mellel, s nyújtogatták a tótnak a búzás tálakats
                            tányérokat. Édesanyámék megbeszélték otthon maguk közt, hogy micsoda
                            istentelenség, ilyen uzsora, hogy lehet azt elkívánni, hogy egy tál
                            cseresznyéért egy tál búzát adjanak. Ezen soká el lehetett vitatkozni s
                            felháborodni az emberi kapzsiságon, mivel azonban nekünk nem volt
                            búzánk, nem dőltünk be a gonosz kapzsiságnak s megvetettük, csorgó
                            nyállal, a cseresznyét. </p>
					<p>Mindenesetre jellemző, hogy a szekér nem ürült ki a faluban; mikor
                            megvolt a vásár, tovább ment. Egy ezerlakosú falu nem volt elégéhes egy
                            szekér cseresznyére. </p>
					<p>Nagyszegénység volt arrafelé, s ilyen szegénységben együttélni, egy
                            házban, négy gyereknek egy másik, még szegényebb családdal, ahol hat
                            vagy hét gyerek volt, pokoli élet. Valaki minden percben visított.
                            Valakit mindig megvertek, mert csak annyi kellett, hogy meglássuk
                            egymást, már verekedni kellett: a vérbosszú. Te megverted az én öcsémet,
                            én visszafizetek neked, s így tovább. Édesanyám örök rettegésben,
                            remegésben élt, szakadatlanul futkosni kellett neki, hogy kiszedje a
                            gyerekeit azoknak a hóhéroknak a kezéből. Viszont a másik anya meg
                            minket szidott, és az eget is lehúzta, csak akkor bújtak el
                            valamennyien, ha édesapám otthon volt. Olyankor nem is éltek, eltűntek,
                            mint az egerek, mind bent voltak szegények a kis hátulsó szobában, s ott
                            nyüzsögtek, “mint a pondrók”. </p>
					<p>Nem tudom a nevüket, arra emlékszem, hogy az asszony magas volt és
                            fekete, olyan tügyi asszony. A gyerekek mind varasak voltak, csipásak,
                            nyálasak. Édesanyám azért is reszketett, hogy ne játsszunk velük, hogy
                            el ne kapjuk a betegségeiket. A hajuk volt tele sebbel különösen, s oly
                            undorító váladék folyt belőlük, hogy még ma is iszonyodom. Odáig én
                            effélét nem láttam, nem emlékszem, hogy akár Csécsén, akár Istvándiban
                            sömörről csak hallottam volna is, s mivel magam is olyan beteges,
                            szédülős voltam, annál jobban hatott rám a sok piszkos gyerekbetegség,
                            s ez egész életemre valami súlyos undorodást hagyott. Soha nem lettem
                            volna képes orvos lenni, boncolás s általában az emberi test
                            formátlansága, a vér, a seb, a genny annyira hatnak rám, hogy a
                            gyerekeimet nem tudtam gyógyítani, s mindig csodálkoztam, hogy a nők
                            általában nem iszonyodnak a sebtől. Ma is erőt kellett venni magamon, a
                            kislányom leesett a bicikliről, s én ragasztottam le a horzsolását.
                            Éppen erről jutott eszembe a tügyi gyerekek ezernyi zsúfolt és
                            elhanyagolt sebe. Még azt is láttam ebben a faluban, hogy a kukac kikelt
                            a gyerekek sebében, s fehéren nyüzsgött a haja közt. </p>
					<p>Nem sokáig laktam együtt ebben a közösségben, s úgy is emlékszem, hogy ez
                            az egész idő állandó hadviselés volt. Ezért ez a korszak önállóvá lett
                            magában a faluban telt életemben is. Ha tanyákon láttam, gazdag és
                            hatalmas földbirtokosoknál, hogy a béreseknél két család lakott egy
                            konyhán, nem volt nekem újság, s hihetetlen, de felújult bennem a tügyi
                            korszak, s részvéttel néztem a szegény asszonyokat sok gyermekükkel, mit
                            szenvedhetnek egy életen át. Kisebbségi harc, mert nincs az a két család
                            a világon, amely egyenrangúnak tartaná magát. Béresek közt is egyik
                            mindig előkelőbb, mint a másik. Mi is például mennyivel különbek
                            voltunk, mint az a másik család. A szegénység még nem elég, az lehet
                            egyforma, de honnan süllyedt le valaki a szegénységbe? Ez a kérdés. S
                            hogyne lenne, mikor még a nemzetek is vitatják eredetük előkelőségét.
                            Kultúrájuk magasabbrendűségét. Fajuk kiválóbbságát. Ezt mi is vitattuk,
                            sőt vitán felül állónak láttuk, s már a legkisebb is köztünk bősz
                            önérzettel tudta, hogy megalázó lenne ránézve, ha a másik családdal
                            bármiképp is érintkezik, vagy akár csak szóba is áll. Hiszen már az is
                            bizonyító erejű, hogy mi az első házban laktunk, azok pedig a
                            hátulsóban! Falun a szobát nevezik háznak, tehát a konyhából nyíló két
                            szoba közül az utca felőli hasonlíthatatlanul előkelőbb mint az, amely a
                            trágyadomb felé hátra fekszik. Édesanyámnak bizonyos büszkeséget adott,
                            hogy akárhogy is van, de annyira még ekkor sem süllyedtünk, hogy a
                            hátulsó házban lakjunk. </p>
					<p>Ez annál nagyobb és előkelőbb dolog volt, mert az édesanyám határozottan
                            kikötötte, hogy a konyhában levő szabad tűzhelyhez azoknak semmi közük.
                            “Főzzenek, ahol akarnak, de én velük egy tűzhelyen nem főzök.” Nem
                            tudom, azok hol főztek, valószínűleg volt egy kis sparhertjük, mert mind
                            a két szobában kemence volt, s még ebben az időben nem volt szokás a
                            kemence mellé tűzhelyet is építeni. Ez éppen ebben az időben kezdett
                            szokásba jönni. Az is lehet, hogy hátul az udvaron főztek, magukrakta
                            tűzhelyen, hiszen ilyet könnyen tudtak csinálni az eresz alatt, vagy a
                            legelső kis félfedél alatt, ami a háztetőhöz építve volt. Csak arra
                            emlékszem, hogy mi hihetetlen gőggel tudtunk, gyerekek, ott gubbasztani
                            a hatalmas nagy konyhai tűzhely mellett, ahol szabad lángra voltak a
                            lábasok feltéve, s mindenikben folyton rotyogott valami. A másik asszony
                            gyerekei irigykedve és a sarokba szorulva lesték, vajon micsoda jóféle
                            fől nálunk, mint az egerek vagy apró sátánok. Mind csupa Kurrah, Berreg,
                            Duzzog, a Vörösmarty Csongor és Tündéjében: így értettem meg a költőt,
                            aki nemcsak a mitológia vértelen képei közül, de a béresgyerekek
                            sunnyogó árnyaiból állíthatta meséjébe az apró ördögfiakat. </p>
					<p>Nem tudom, kik lehettek ezek a szegények. Valószínűleg summás volt,
                            gazdasági cseléd a férfi, mert sose volt otthon, csak éjszakára jött
                            haza, vagy még arra is ritkán. Szegény ember volt, azok közül a
                            mélységben élő szegényemberek közül, akikkel itt találkoztam először
                            Tügyön. Olyanok voltak, mint a négerek, vagy még a négereknél is ősibb
                            fajták, ezek a gyerekek semmit nem utáltak s mindent megettek; mint a
                            tyúkok kapirgáltak a trágyadombon s megették, amit leltek. De hogyne is
                            lettek volna szegények: egy férfi keresett rájuk s ebben az időben mit
                            fizettek egy férfinak, ha az egész évre beállott? A kocsisnak fizettek
                            húsz forintot egész évre. Kommenciót kaptak s azon tengődni, az igazán
                            csak ebben a korban volt már lehetséges. </p>
					<p>Most, hogy mentse egy anya a gyermekeit ettől a bűzös féktelenségtől?
                            csak úgy, hogy el kell tőlük szeparálni a saját életét. Édesanyámnak
                            ebben a korszakban legfőbb munkája az volt, hogy mint a kotlós,
                            állandóan terjegette a karjait, és befelé terelt bennünket a házba.
                            Pedig ez a ház, már az a szoba sem volt valami paradicsomi hely. Apró
                            ablakok, mintha ki sem lehetett volna nyitni. A szellőztetést csak a
                            következő lakásban ismertem meg. Itt ugyanabban a savanykás bűzben
                            éltünk éjjel-nappal. Azt hiszem, édesanyám folyton szégyellte magát
                            egész ittlakta alatt, pedig már több mint két éve laktak ők itt, az
                            egész idő alatt, amit én Istvándiban töltöttem. Én Istvándiban azt
                            hittem, az egész világon annál szomorúbb nem lehet, mint a mi házunk, a
                            gépészház, amelynek szomorúságára nyilván édesnagyanyám felfogása
                            figyelmeztetett. Itt megtanultam, hogy az még valami boldog hely volt,
                            hisz bárha nem is volt kert, udvar és kerítés s bármily ridegen állott
                            is az útfélen a ház, de magunk laktunk benne! S aki belejött lakni
                            hozzánk, az a mi cselédünk volt. Csak itt tűnt fel nekem, hogy ott
                            cseléd is volt, pedig csak hárman voltunk, maig itt cseng a fülemben a
                            lánycseléd kicsúfolására csinált nóta, amit a kovácslegények daloltak: </p>
					<p>Kovászos a tekenő </p>
					<p> Kovács Julcsa heverő, </p>
					<p> Délig is elaludna, </p>
					<p> Ha Máté Jóska nem volna. </p>
					<p>Tehát Kovács Julcsának hívták a cselédünket. Ott hált a konyhában. A
                            konyha oly pici volt, hogy ha Kovács Julcsa lefeküdt, azt csak úgy
                            tehette, hogy a konyha közepére letett egy szalmazsákot, s ha Laci
                            bátyám későn jött haza, akkor át kellett lépnie azon a szalmazsákon. A
                            két segéd pedig a műhelyben aludt. A műhely közepére tették le ők is a
                            jól megtömött szalmazsákjukat kétoldalt az üllő mellett és azon
                            feküdtek. A ház, az emberek éjjeli menedéke s nappali munkatelepe.
                            Hozzájuk képest mi nagyon urak voltunk, majdnem akkora előkelőségek,
                            mint mihozzánk képest a földbirtokos. A lány éppen úgy, mint a legények
                            a műhelyben, vidámak voltak, és folyton daloltak. De azért mindig
                            panaszkodtak, hogy nem lehet tisztán tartani magukat s a fehérneműjöket.
                            Azért mégsem láttak semmi sértőt a dologban, természetesnek vették, s
                            nyilvánvalóan más gépészházban is így lett volna a helyük és a dolguk,
                            ha másuva szegődtek volna el. Nem lehetett segíteni rajta. Laci bátyám,
                            ha valaki merészelt dünnyögni és panaszkodni, mérgesen förmedt rájuk:
                            “Menjetek az úrhoz, fenyegessétek meg, hogy ha nem épít nagyobb házat,
                            akkor agyonveritek.” Ezen nevettek, de valóban, másképpen nem lehetett
                            volna rákényszeríteni a földesurat, aki azt felelhette: “Ez a ház mindig
                            így állott, ha nem tetszik, elmehetnek, van elég pályázógépész, kapok
                            mást.” Mint ahogy kapott is. (“A bátyám mindig jó volt a néphez!”) Más
                            földesuraknál sem volt jobb gépészház, sem nagyobb fizetés. Sem a
                            béresek nem kaptak jobb lakást, így a rend tökéletes volt és az
                            érdekeltek nyugodtak, hogy mindenütt azonos feltételek mellett találták
                            meg saját nyomorúságos sorsukat. </p>
					<p>Mindig a ház az igazi értékmérő az életek összehasonlításában. Ebben a
                            korban a szerény házak jutottak a munkavégzőknek. De én alig voltam
                            otthon kevés ideig, egy nap jött édesapám és vígan bekiáltott a házba: </p>
					<p>- No, pakoljatok! Megyünk! </p>
					<p>Édesanyám nem értette. Hova? Miért? Mit jelent ez? </p>
					<p>- Egy-kettő! mit tátod a szádat!? fogd azt a zsákot, dugdosd már bele a
                            ruhafélét! </p>
					<p>Édesanyám csak állott, s mi gyerekek is csak bámultunk: édesapám arca
                            ragyogott, s nagyon titokzatos volt, de úgy tett, mintha a
                            legtermészetesebb volna, hogy egy-kettő, egy-kettő, csak úgy zsákba
                            mindent. </p>
					<p>- De miért? Hova? </p>
					<p>- Hova, hova, hova. Semmi közöd hozzá! Ha én azt mondom, hogy mozdulj,
                            akkor mozdulj! Vettem egy házat. </p>
					<p>- Mi-it? - s édesanyámnak azonnal könny buggyant a szeméből és azt se
                            tudta, mék lábára álljon, csak leszédült szegény a legközelebbi székre,
                            ájuláshoz közel. </p>
					<p>- No, mit jajgatsz, tán nem tetszik? Még vissza lehet adni a foglalót -
                            tréfált édesapám, s már ki is mozdította az egyik ágyat a helyéből, hogy
                            annak le is szakadt az egyik kapcsa. </p>
					<p>- Jaj, ne rángasd már, ne rángasd - kelt fel édesanyám, hogy megmentse a
                            kis bútorait ennek a vasmarkúnak a kezéből. - Majd összepakolok
                            mingyárt. </p>
					<p>- Hohóóó, majd én arra várok! egy-kettő! szedd a motyódat, mert már itt
                            is a szekér. </p>
					<p>- Szekér? - s édesanyám nem tudta mit csináljon, sírjon vagy nevessen,
                            tehát egyszerre mind a kettőt megtette. </p>
					<p>Mi rákezdtük az indián üvöltést, hogy házunk van, házunk van, s csakugyan
                            abban a percben már csak úgy szedték-rakták a holmit: </p>
					<p>- De hát, Bálint! be lehet abba mingyárt költözni? </p>
					<p>- Az ürgelyukba nem lehet? Abba is lehet. Örülj, hogy mehetsz. </p>
					<p>- És hol van az a ház? </p>
					<p>- Ott ül a fenekin, majd meglátod. </p>
					<p>És mi nevettünk, mert édesapám is harsányan nevetett. Össze-összecsapta a
                            két tenyerét a mi rettenetes nagy csodálkozásunkra, s felkacagott. Aztán
                            rögtön döntötte szét az ágyakat, a szekrényekből borogatta ki a ruhákat,
                            s édesanyám nem győzte kétségbeesve kapkodni a holmijait, hogy ne
                            legyetek már ilyen pogányok, nem úgy megy az, mindent rendben kell
                            csinálni. </p>
					<p>- Nem úgy megy? majd még úgyabbul is megy!... </p>
					<p>S a kocsissal ketten, cipelték is már kifelé a szekrényféléket. Az üveges
                            almáriumot s az ágyakat. </p>
					<p>- Mint a sátoros cigányok! - szepegett édesanyám s fel is pattant: - Ej,
                            énvelem ne csináld, nem kell nekem, hogy az egész világ lássa a
                            szennyesemet! </p>
					<p>- Leesik az aranygyűrű az ujjadról - nevetett rajta újra édesapám, s
                            nekem s nekünk, a gyerekeknek, roppant tetszett, hogy édesanyámat úgy
                            megugratja, s úgy éreztük, ez valami nagyszerű tett, hogy édesapám ilyen
                            hatalmas. Házat is vett, s egy perc alatt át is költöztet. </p>
					<p>Úgy gondolom, édesapám most fogta meg az első pénzt, mióta Tügyön van.
                            Nem ok nélkül lakott ő abban a siralomban; nem volt egy krajcárja sem.
                            Most valahol Bájon vagy Kinyizsen sikerült neki egy nagyobb vállalatot
                            csinálni, bizonyára házépítés, és a kapott pénzből, amit azon a címen
                            préselt ki, hogy kell az anyagra - azonnal megvette a házat. Ez volt az
                            ő módszere mindig. Vállaláskor lehet legnagyobb összeget kapni, egy
                            összegben. Ezt ő a sajátjának tekintette, s abban a nyomban beruházta az
                            egész családot. Ilyenkor szokta megvenni a hat pár cipőt, a ruhára
                            valókat, zsák lisztet, zsírszalonnát, és ami kell az életre. A
                            fakereskedőt pedig biztatta, hogy építés folyamán megkapja a pénzét.
                            Ilyenkor ő hihetetlenül kedves tudott lenni az emberekhez. A
                            zsidóasszonynak úgy udvarolt, hogy hittek neki, mert igen mulattak
                            rajta. Erre jól emlékszem, hogy minden fakereskedő feleségének
                            rettenetesen tudott a kedvébe járni, mint valami dzsentri, s ez azoknak
                            igen tetszett. </p>
					<p>Szóval csak annyi kellett, hogy egyszer kapjon vagy ötven forintot,
                            amivel egy özvegyasszonyt el lehessen kápráztatni, hogy adja el a házát.
                            Akkor aztán a szerződést megírta ő maga. Hő, nagy fiskális volt, úgy
                            írta a szerződéseket, saját egyéni, pattogó, gyaluforgácsforma betűivel,
                            mintha baltával csapkodná. A másik szerződő félnek, a száraz, gyáva,
                            rettegő parasztnak, aki még mindig attól fél, hogy becsapja a mester,
                            még a fülét is bekötötte, nemcsak a szemét. Benne volt abban a
                            szerződésben minden, ami csak szemnek-szájnak tetszik, dátum szerint,
                            megállapított pontos fizetés, mesés összegek, taktusra, mint a
                            templomban az orgonaszó. Ha aztán eljöttek a dátumok s nem volt fizetés,
                            mert nyomasem volt miből, az már semmi, hol van az még... Itt is, a
                            házért csak éppen a foglalót tudta letenni, s aztán míg csak ott laktunk
                            a házban, folyton törlesztettük az árát: házbért úgyis kellett volna
                            fizetni. </p>
					<p>Fő, hogy megvolt a ház. S mienk volt. Saját. </p>
					<p>- És egyedül lakunk benne? - dadogta félve édesanyám. </p>
					<p>- Egyedül? Ha csak a pókok nem hegedülnek a filedbe. </p>
					<p>- Jaj, istenem, ilyen boldogság - sírt édesanyám, törülgette a könnyeit,
                            s harapta a szája szélét, hogy fojtsa a sírást és a nevetést. </p>
					<p>- Én már nem emlékszem, hogy volt, fiam - mesélte öreg korában -, de
                            valahogy meg kellett lenni, mert apádnak nagyon sietős volt, neki már
                            másnap délre ott kellett lenni az építésen, valahol más faluba. Az
                            apróságokat, tekenőt, dézsát, ruhafélét úgy hurcoltuk végig a falun,
                            mint a cigányok. Nem jött senki segíteni. Nagy munkaidő is volt még az
                            igaz, akkor törték a kukoricát, micsoda kukorica volt ott, fiam, nem is
                            láttam én odáig ilyen fajta kukoricát, óriási volt, és megrakták azokat
                            a szekereket. Csak a csövet törték le, a szár úgy maradt, azt is egészen
                            másképp csinálták, mint a csécsiek, ó, úgy sehol sem tudnak dolgozni,
                            mint Csécsén, de talán csak mert nekik kicsi van és meg lehet csinálni. </p>
					<p>Így mondott el édesanyám egy-egy ilyen emléket, s úgy látszik, ezt is
                            tőle örököltem, mert bennem is így kavarodnak az életemlékek, minden szó
                            az egész miliőt magával rántva, mintha egy kukoricaszárat akar valaki
                            tövestül kihúzni, mekkora darab földet kell vele szakítani. </p>
					<p>A házunkat nehéz megmagyarázni, hogy hol volt, annak aki sohase volt
                            Pthrügyön. A falu közepén van a templom egy kis emelkedésen. A templom
                            faránál megy el egy sikátor, egészen úgy, mint a régi városokban egy-egy
                            körbe kanyarodó tabáni út. Ezen a sikátoron kanyarodik az ember
                            mifelénk, s ott van Liscsány-kastély, ami egy kétszobás kis ház, csak
                            olyan négyszázéves kőépületnek látszik. Magas kőlépcsővel. Valaha
                            uradalmi épület lehetett, most egy Lichtenstein nevű zsidó bérlő lakott
                            benne, röviden: Liscsány. Hát ahogy az ember azon túl jut, már ott
                            laknak szemben Hallgató sógorék, s aztán az út egyenesbe fordul, és a
                            szárazmalom mellett el, talán harmadik ház a mienk. De nagyon érdekes
                            ház, mert keresztút van előtte. A kaput azért is szerettem, mert
                            emlékeztetett a csécsi kapura, erre is derékszögben mered rá egyút,
                            melynek a másik végén a Pallagi-telek és ház áll. </p>
					<p>Most már azt hiszem, a figyelmes olvasó bekötött szemmel is oda tudna
                            találni. </p>
					<p>Most is megvan a ház, én azt hiszem, 1922-ben láttam utoljára. Nagyon is
                            szépnek s rendben találtam. Jó gazdája volt azóta, aki egy kicsit
                            összepofozta. Újonnan kötött szalmateteje volt, a kerítése is új, s bent
                            is minden olyan jó karban, hogy mikor bementem, csak bámultam. Még azt
                            hiszem, fel is van emelve egy kicsit a fal, mert az én időmben oly
                            alacsony volt a mestergerenda, hogy édesapám, ha fát vágott, illetve
                            szántalpat faragott, mindig úgy kellett állania, hogy a felemelt fejszét
                            bele ne üsse. </p>
					<p>Szóval a házat úgy találtam, mint ahogy a budai árvíz emléktábláját:
                            mikor feltöltötték az utcát, a jó budaiak ijedten látták, hogy a
                            vízmagasság föld alá kerül. Erre ugyanannyival emelték a járda fölé:
                            “Wasserhöhe” 1838. március 15-én. </p>
					<p>Az a mi házunk is, sohase volt ilyen magas a mi tügyi árvizünkben. Az egy
                            nagyon alacsonyan és igen elnyűtten ottmaradt kis egyszemű házacska
                            volt, igen ócska s mindenfelé csorgó tetővel, kidűlt-bedűlt, elnyűtt
                            léckerítés volt körülötte s a tornáca kikopottan, sárral verve. Ha ember
                            be akart menni, szinte le kellett hajolni s kicsit befelé, lejjebb
                            kellett lépni. A nagy szabadtűzhelyes konyhából jobbra nyílt - a
                            szobaajtó, s a szoba olyan volt az utcai egy ablakkal s az udvari
                            másikkal, mint valami medvebarlang, alacsony, sötét és büdös. </p>
					<p>Ez volt az a hely, amiről édesanyámnak csupa olyan jó emléke maradt.
                            Hogyne maradt volna: itt élte le boldog és valamennyire napfényes
                            legszebb asszonykorát. Az ő emlékét nem az agy, a szív festette
                            csillogóra, elmosódtak a részletek, s csak az élet fénykora maradt meg
                            egységes szivárványképnek. </p>
					<p>Úgy számítom, hogy 1887 őszén vették, s itt laktak 1893 tavaszáig, a
                            tűzig, mert leégett a ház. Persze, akkor építette újra valaki s
                            emeltefel a falakat... </p>
					<p>Bennem valahogy úgy van elrendeződve, hogy azt az első félházvégi lakást
                            úgy érzem, mint a szolgálatnak házában való kínlódást, ellenségek között
                            voltunk, egyik kézben az ásó, másikban fegyver: már mi gyerekek.
                            Ellenben a házunk, az más, az igazán otthon volt. Mintha csak
                            megérkeztünk volna a babiloni fogságból. </p>
					<p>Mindenesetre nagy dolog volt, saját fedél! Saját hajlék! Bár itt is volt
                            egy kis baj, mert két ház volt az udvaron. De egy nagy szerencse is
                            volt, az, hogy Erdei, aki a házzal szemben egy még annál is szolgaibb
                            formán kisebb “zsellérházban” lakott, ahonnan nem lehetett kitenni -
                            gyermektelen szegény volt. Őis, a felesége is szótlan és mogorva
                            emberek, akik nem zavartak sok vizet. Édesanyám szinte még szerette is
                            őket, s figyelmével megtanított, hogy hogy kell nézni a szegény emberek
                            életére. </p>
					<p>Azt nem lehet elmondani, micsoda nagy asszony lett édesanyám a saját
                            házában. Nem nézett bele többet senki a szájába, hogy mit főz. Szinte
                            élvezet volt, hogy ha semmit se tudott főzni a világon, csak éppen vizet
                            melegített, azt se látta senki. “Feltett anyád egy fazék vizet - mondta
                            Laci bátyám -, belelökött egy kis lisztet, egy csipet sót, megvót az
                            ebéd.” </p>
					<p>Mindegy, akárhogy volt, még ha az is igaz lett volna, amiért ezt
                            felhányta Laci bátyám tizenkét év múlva, hogy: “ha anyád egy fazék
                            paszujt főzött három napra, akkor is többe került a konyhája, mint az én
                            feleségemnek, pedig Emma mindig három ételt főzött”. Ez csak olyan
                            testvéri kedély. Az édesanyám konyhája bizony nem került sokba, csak
                            mindig annyiba, amennyi pénz volt. Édesanyám ugyanis egyáltalán nem
                            ismerte a pénz értékét. A leghalványabb fogalma sem volt arról, hogy
                            kell beosztani. Ő azt csinálta, amit én: azonnal kiadni minden pénzt,
                            ami a házba bejön. Nincs olyan élet, ahol szükség ne lenne valamire még.
                            “Most kell beszerezni, fiam, mikor van miből.” Tehát mihelyt egy
                            forintja lett azonnal megvette ami a spájzban hiányzott s felfelé, ami a
                            szobában, a sifonokban, a fehérneműben és a ruhaneműben, és ha már az
                            egész család zsúfolásig tele volt, akkor következtek a testvérek, az a
                            szegény Józsi, az a szegény Laci... Csak egy baj van: így lett volna, de
                            soha életében az elő nem fordult, hogy a napi szükségen túl valamije
                            lett volna, mert ha éppen lett volna, ottaz ura, aki, ha pénz volt,
                            azonnal jött: “Aggyál csak ide száz forintot.” Rögtön vásárolt egy
                            gépet, vagy vállalt egy olyan munkát, amire csak rá lehetett fizetni. </p>
					<p>A legnagyobb rejtély előttem, mért látta édesapám a legreménytelenebb
                            vállalatot is ragyogónak és megvalósíthatónak. </p>
					<p>Az iparengedélyét is itt szerezte meg, már a maga házában. </p>
					<p>És itt éheztem, kizárólag csak itt, ebben a házban eddig egész életemben. </p>
					<p>De itt sokat. </p>
				</div>
				<div type="chapter">
					<head>
                           ÉHSÉG
                        </head>
					<p>Az első pillanat irányít: a pillanatok végtelen sora aztán csak ezt az
                            első, adott irányt követi vagy megváltoztatja. </p>
					<p>Volt néhány első pillanat, mikor az volt az érzésem, hogy most vége
                            mindennek. Most minden megszűnt, s nem jön többet semmi jó. A legelső
                            ezek között a döbbenetes pillanatok közt az volt, mikor megértettem,
                            hogy édesanyám azért nem tud enni adni, mert nincs mit. </p>
					<p>A Vég tűnt fel előttem. Nem tudtam mi, csak azt, hogy most el kell
                            szédülni, vége a világnak: tátott szájú rémület. </p>
					<p>Nincs. Ha nincs, honnan lesz? most mi lesz? </p>
					<p>Ehhez hasonlítható ijedtséget soha többet nem éreztem, s nem is
                            érezhettem: ezt csak az akasztófa alatt érezheti így az ember:
                            idejutottam? </p>
					<p>Kisfiú voltam, nyolcéves, de oly kicsi lettem, szinte eltűntem, buborék,
                            parány. Nem lehetett gondolkozni: nincs. Ha nincs, akkor semmi sincs.
                            Kenyér és még mi minden jó van a világon, az mind nincs. Bútor volt, de
                            a szék lábába nem haraphat az ember. </p>
					<p>Érthetetlen volt, mert még addig nem voltam éhes. Még nem ismertem az
                            éhséget. Tehát nem is tudtam, mitől ijedtem meg. Csécsén hogy
                            gondolhattam volna valaha is arra, hogy van éhség: tele van a kamra,
                            padlás, szekrény, minden tele volt ennivalóval, az élőfa is gyümölccsel
                            volt rakva, s nem kellett garast adni egy rossz kis almáért, s az
                            állatok is csorogtak a legfinomabb lenyelnivalótól, megharaptam a
                            tehenet. A gyomrom mindig puffadt volt és tömött, s még csak tovább
                            tömték belém az ételt, s mindig jobbakat, az ínyem válogatott, s
                            mindenki, aki volt, aki élt, tömötten lihegett ebéd után a sok evéstől.
                            Istvándiban? hát ott se éheztem; ami éhség, azt nem tudtam; kenyér volt,
                            minden percben adtak, ha kértem, a többi meg nem fontos, dió is volt,
                            sülttök, puliszka: fogalmam sem volt arról, hogy ételek közt rangsor is
                            van: éhes gyomornak minden jó, s ettem... </p>
					<p>De már feltűnt valami előttem: itt maradt bizonyos megütődés, hogy Laci
                            bátyám nem adott pénzt ételre... Tehát véleményem szerint volt pénz, és
                            nem adták oda, hogy ételt vegyünk... De mintha nem értettem volna ennek
                            a lényegét: minek is adott volna, ha van étel. A kenyér, az éppen úgy
                            van, mint víz, a víz a korsóban áll, a kenyér a kosárban. Mire itt a
                            pénz? S mégis kellett, hogy bizonyos tűnődés folyt bennem, másképp nem
                            maradt volna meg emlékeimben a pénz. S haragudtam is, hogy Laci bátyám
                            megríkatja édesnagyanyámat azzal, hogy nem ad pénzt... ez nem volt egy
                            fiúhoz illő... én odaadnám minden pénzemet, örülnék, ha odaadhatom...
                            ez a rosszalkodás, hogy a bátyám nem adott pénzt, olyan csúnya dolognak
                            látszott nekem, mintha én megtagadtam volna, hogy odaadjam a palatáblát,
                            ha nagyanyám kéri... Nem, azt hiszem, még akkor semmiképpen sem
                            kapcsolódott össze a kenyér és az ár. Nem tudtam s nem is kívántam
                            megmagyarázni, hogy olykor sok húst raktak fel a szépen megterített
                            asztalra, rengeteg húst, csirkehúst, disznóhúst, bárányhúst, s
                            mindenféle tésztaféléket, s hogy ehhez Laci bátyámnak mégiscsak pénzt
                            kellett adni előbb az édesnagyanyám kezébe... Alapérzésem az volt, hogy
                            az étel: van. Nem adják ide; nem lehet megérteni, hogy csak néha-néha
                            adnak bőségesen, máskor meg hagyják, hogy az ember csak a puszta
                            kenyeret rágja... de azt elképzelni, hogy lehet olyan is, hogy nem lesz
                            semmi étel a házban, azt nem kaptam meg, azt a gondolatot. Benne voltam
                            egy állapotban, amelynek főjellemzője, hogy étel van: egy iparosnak ne
                            lenne? Mert valóban úgy is van, hogy egy iparosnak, aki állásban van,
                            annak mindig van annyija, hogy ennivalója tökéletesen bőségesen legyen.
                            Egy ilyen iparosnak a gyermekei nem is jöhetnek rá, mi az éhség. </p>
					<p>S mégis, abban a pillanatban, mikor legelső eset volt, hogy édesanyám
                            sovány arcán és nagy, feketekarikás szemein és csorgó könnyein át
                            feltűnt a rém, megláttam a legnagyobb rémet, az éhséget: teljesen és
                            tökéletesen tudtam, hogy arról van szó, hogy most igen nagy szenvedések
                            közt meg fogunk halni. </p>
					<p>Abban a szédületben nemcsak azt tudtam, hogy meg fogunk halni, de azt is,
                            hogy ez iszonyú fájdalmakkal is jár. Hiszen, ha az Éhséget nem is
                            éreztem, de éhes számtalanszor voltam, s ha késett az ebéd vagy vacsora,
                            hányszor sírtam, míg a beleimet csikorgó fájás kínozta. Ha az ember sír,
                            mikor késik a vacsora, mi lesz, ha késik a halál? A halál sem lehet más,
                            csak egy nagyon elkésett vacsora... annyira elkésik, hogy az ember
                            belehal... És úgy megijedtem attól, hogy édesanyám milyen kicsi, milyen
                            sovány és milyen kétségbeesett, hogy reszkettem, és sírni sem bírtam a
                            roppant vacogástól. S milyen mérgesen kiabál: mit adjak, a húsomat adjam
                            oda? </p>
					<p>S aztán szégyelltem magam; szégyelltem az apámat, hogy nincs étel, az
                            anyámat, hogy nem főzött, azért anya, hogy legyen mit és főzzön... és
                            szégyelltem magam, mert már tudtam, hogy a legcsúnyább, ha valakinek
                            nincs ennivalója. Istvándiban már ebből leckét kaptam. Az iskolában
                            rettenetesen lenézték azt a gyereket, aki nem hozott ennivalót, és
                            hihetetlenül tisztelték azt, aki vastagabb vajaskenyeret hozott mint
                            más, vagy még jobbakat, sült csirkét vagy füstölt kolbászdarabokat vagy
                            sonkát, sült húst vagy fánkot vagykalácsot, ami mindennek a teteje
                            volt... Ha valamelyik kislány kalácsot hozott, akkor a többi
                            körülállotta, és úgy kuncsorgott előtte, hogy mindenkinek adott egy-egy
                            morzsát, a kinyújtott nyelvére tette a gyerekeknek; sőt, még a fiúknak
                            is. Mikor később láttam, hogy a pap ugyanígy osztotta az úrvacsorai
                            fehér kenyeret a felnőtteknek, volt valami olyan érzésem, hogy éppen úgy
                            ajándékoz belőle, mint a lányok az iskolában a kalácsból... s még
                            teológus koromban is megvolt az az érzésem, hogy ez az egész úrvacsora
                            onnan származott, hogy az őskeresztények annyira éhesek voltak, hogy a
                            pap falatonként etette őket... </p>
					<p>De hogy valakinek nincs ennivalója, sőt, hogy oly szegény legyen egy
                            kisfiú vagy kislány, hogy sohase hoz ennivalót, ez egyrészt
                            megfoghatatlan, másrészt annyira utálatos és megvetésre méltó volt, hogy
                            az ilyennel már nem is lehetett szóba állani. “Ez lop” - mondták
                            egymásnak a fiúk s lányok. “Az egy tolvaj, annak nincs mit enni.” És
                            kiderült, hogy ha elveszett valami, különösen étel, de palavessző vagy
                            tollszár vagy bármi más is, azt mindig ezek az “éhesek” vitték el, s a
                            tanító, ha motozást tartott, először mindig az éheseket motozta meg, s
                            az egész iskola kárörömmel és gonosz indulattal leste, hogy melyik éhes
                            volt már megint. </p>
					<p>Én tehát, kivált hogy az sohase fordult elő, hogy én ne vittem volna
                            valamit s legtöbbször valami jót, az iskolába, teljesen beleszoktam abba
                            az iszonyatba hogy az éhesektől el kell húzódni, azokkal nem szabad még
                            beszélni sem, mert az nagyon rosszféle, mind egytől egyig. Piszkosak és
                            gonoszak, nincs ennivalójuk se, nem is volna szabad őket be sem
                            ereszteni az iskolába, egyáltalán az iskolában csak a jó ruhába
                            öltözött, minden reggel tisztára mosdott, megfésült és jószagú
                            kislányoknak s fiúknak volna igazság szerint helye. De hogy jön be oda,
                            micsoda szemtelenség, az éhes, amék mindig borzas, fésűje sincs, “honnan
                            lenne, mikor kenyere sincs” és tele van sebbel, varral, tetűvel. </p>
					<p>Amit a gyermek, mint pszichózist kap, annak természetesen bölcs és
                            igazságos alapja van. A falu törvénye szerint nincs éhség, nem szabad,
                            hogy éhség légyen. Éhezés van. Az kell, hogy éhezzenek a népek, de
                            éhségnek, éhínségnek lenni nem szabad. Az, aki betartja a falu
                            törvényeit, az lehetetlen, hogy éhezzen, hálálosan, hogy éhenhaljon.
                            Azért van a roppant spórolás - nem takarékosság, hanem spórolás. A
                            takarékosság azt jelenti, hogy valamit félre kell tenni holnapra vagy
                            holnaputánra, vagy az ismeretlen távoli időkre, hogy legyen. Spórolás
                            azt jelenti, hogy nem szabad elfogyasztani, ami van. A falu oly szűk
                            méretek közt él, hogy ki van szabva, hogy miből mennyit szabad enni.
                            Mivel az Alföld búzatermő, a kenyér határtalanul fogyasztható. A gyerek
                            minden percben kap, ha kér. A felnőtt annyit szel s vág s kap, ha
                            bennkosztos a napszámos, amennyit csak meg bír ez enni. Arra nincs eset,
                            hogy kenyér elégségében hiányt tenne bárki is: termelő gazdák és azoknak
                            alkalmazottai. Már a hús, az a másik véglet, az ki van porciózva. Húsból
                            csak annyit szabad enni, amennyit a gazdasszony vagy a szülő kioszt. Egy
                            morzsával sem szabad többet. Az nem létezik, hogy még kérjen valaki, ha
                            megkapta a maga porcióját. Ha megteszi, akkor sem kap, s ha a helyzet
                            olyan, hogy mégis adni kell, rettenetes felháborodás lesz belőle, évek
                            múlva sem felejtik el, megvan az illetőnek a neve... A többi étel árának
                            megfelelően fogyasztható. Babból többet, mint tésztából, káposztából
                            többet, mint babból s krumpliból majdnem annyit lehet, mint kenyérből.
                            Kalácsból? abból oly vékony szeletet, amilyent csak lehet szelni.
                            Iskolába a gyerekek hoztak papírvékony fehér kalácsszeletet,
                            kézvastagságú, araszvastagságú kenyéren, s úgy ették, vagy még nagyobb
                            gusztussal, mint a szalonnát a kenyéren. Ennek másik oldala, hogy az
                            urak gyerekei, akik soha otthon nem esznek kukoricakenyeret az iskolában
                            elcserélik a fehér búzakenyerüket kukoricapogácsáért például. </p>
					<p>A falu felfogása szerint az Isten mindenkinek juttat annyit, ami őt
                            megilleti: hamármost valakinek nincs kenyere, az minden megvetést
                            megérdemel, mert elvesztegette az Isten áldását: lomha, dologtalan,
                            piszkos, becstelen, aljas, undok ember, aki nemcsak minden megvetést
                            megérdemel, de még ki is kellene az ilyet verni a faluból, hogy ne
                            csúfítsa a községünket, mert az ilyen csak szégyenre van. Az ilyen
                            szegény tudniillik azért szegény, mert nem hajlandó eleget dolgozni. A
                            szegénynek az a hivatása, hogy a gazda szemével nézze az előtte álló
                            munkát s azt a legrövidebb idő alatt, a legtökéletesebben s a
                            legolcsóbban végezze el. Az ilyen embert megbecsülik s annak van is
                            kenyere. </p>
					<p>Egyebe nincs, mert ha nem fizetnek neki, miből legyen, de elégedjék meg
                            avval, hogy “megkapja, ami neki jár”. A rendes szegény ember, ha éccaka
                            hirtelen zivatar tör ki, kiugrik az ágyából, kiszalad a mezőre és
                            betetézi a boglyát, hogy be ne ázzon, vagy az ilyen szegény, ha
                            észreveszi, hogy a kocsis lánynál csavarog, s egész éccaka nem megy
                            haza, éjfélkor felkél a meleg vacokból, s elindul enni adni a jószágnak.
                            Ezért semmiféle külön díjat nem számít fel, s nem is kap, de alkalmilag
                            egy jó szót: “még szerencse, hogy Józsi bácsi benézett és adott azoknak
                            a szegény lovaknak, mert a felől a bitang felől, mind éhhel nyúlhatott
                            volna ki”. De kap is Józsi bácsi például egy pipa dohányt, vagy ha
                            igazán jóravaló ember, akkor egy marék bagót, mert egy igazi jóravaló
                            szegény ne dohányozzon, érje be bagózással vagy a köpéssel. </p>
					<p>A szabályszerűen élő falvakban, amilyenek Csécse és Istvándi, mindenkinek
                            pontosan meg volt szabva az étkezése is. Csirkét még a nagygazda sem
                            ehetett, csak sátoros ünnepeken. Különben a csirke arra való volt, hogy
                            el kell adni. Ezért volt olyan találó mondás, hogy “ha a paraszt tyúkot
                            eszik, akkor vagy ő beteg, vagy a tyúk”. Mert a beteg tyúkot viszont
                            hamar le kellett vágni, míg vért ereszt. Már ha nem jön vére, gazda nem
                            ette meg, csak a cigányok, meg a cigányokkal egyenrangú éhesek. Arra
                            volt jó az adó és a drága ipari áru, ami mégis nélkülözhetetlen volt a
                            földművesnek, hogy termését az utolsó szemig eladja. A falu élete oly
                            szigorúan volt szabályozva, hogy nem is fogyaszthatta el, amit termelt,
                            mert akkor miből fizeti a három fizetnivalót, az adót, a kamatot és a
                            pálinkát. Ebben az időben a termelés is lehető legcsekélyebb hasznú
                            volt. Még nagy legelők voltak, takarmánytermelés majdnem semmi, s akinek
                            sok földje volt, egyszerűen parlagon hagyta, az ország összes
                            szántójának egyharmada mindenesetre ugaron volt, csak bogáncsot
                            termett. A nép minimális fogyasztásával pótolta azt, amit
                            többtermelésben kellett volna kihoznia. A földművesnép élt a legrosszabb
                            élelmezésben az egész országban. </p>
					<p>Tügyön ebbe a koplaló felekezetbe kerültek a szüleim, akiknek különben
                            erre semmi joguk nem volt. Mert ha a falu törvényeszerint csak éppen az
                            éhhaláltól lehetett mentes a szegénység, ez normális berendezkedés volt.
                            De az én apám nem volt a falu törvénye alatt. Ő már régen kilépett abból
                            a szigorú, de becstelen törvényből. Ő saját törvényt vállalt. Az apám
                            úgy járt, mint a vakmerő, aki elindul dús remények miatt aranyat ásni,
                            vagy tengerre száll gyöngyöket halászni. Tudja, hogy vállalata
                            kockázatos s útközben éhen is halhat. Az apám így került az
                            éhség-zónára, semmi joga nem volt rá, hogy egyetlen panaszszót is ejtsen
                            az emberek s a társadalom ellen. </p>
					<p>Snem is ejtett. Édesapám soha életében nem panaszkodott, annál többet
                            káromkodott. Azért nem értettem én, hogy mi az a hősiesség, hogy
                            édesapám a legnehezebb körülmények közt, mikor igazán az éhínség napjait
                            éltük, s ez soká eltartott, aztán újra meg újra előtűnt, soha
                            egyetlenegyszer sem panaszolt. Én ezt rendkívülinek tartottam benne,
                            csodálatosnak, nagyszerűnek, szinte megérthetetlennek. Micsoda kemény
                            férfi az, akinek ilyen szörnyű nehézségek közt eszébe sem jut, hogy
                            panaszra nyissa a száját? S hogy soha, legszegényebb állapotában sem
                            tekintette magát a szegények sorstársának. Hiszen még 1902-ben is, mikor
                            már Pesten laktunk, Kispesten, volt olyan hét, amikor három egyetemi
                            hallgató, két gimnazista és két polgárista gyerekkel népes család, úgy
                            töltöttünk egy egész hetet, hogy se ennivaló, se hitel, csak
                            szédelegtünk jobbra-balra. Én írtam Gyula bátyámnak egy keserű levelet,
                            mire ő, akinek szintén nem volt pénze, s miattunk: újra küldött húsz
                            koronát... Ezzel édesapám azonnal csinált egy vállalkozást, s már este
                            azzal jött, “no, nem haltok már meg” s az asztalra dobott egy marék
                            ezüstöt, az előlegből. </p>
					<p>Ez volt az oka, hogy édesapám nem panaszkodhatott egyébre, csak arra,
                            hogy most éppen rosszul megy: de azért ne essetek kétségbe, holnap már
                            megint jó lesz! Nem kell semmi, csak egy jó vállalat... Nem az volt
                            azért csodálatos, hogy nem panaszkodott, hiszen semmi joga sem volt a
                            panaszra, mikor maga okozta a bajt, amiben volt, ellenben mindig megvolt
                            a teljes reménye, hogy játszva kiemelkedhetik belőle, hanem az volt a
                            csodálatos, hogy soha egy pillanatra sem csökkent a reménye és az
                            energiája. Állandóan magas izzású volt a lelkes elszántsága, hogy
                            valamire vállalkozzon, amiből pénzt csinálhat. Az ő magyarsága ebben
                            nyilvánult: amit úgy hívtak abban az időben, hogy “a magyar a jég hátán
                            is megél”. Ez valami különös támadó magatartás az élettel szemben,
                            ugrásra kész tigris, lesben álló párduc, földre szegzett szemmel a
                            magasban kóválygó sas. </p>
					<p>Roppant nehézségek között kellett azonban gyakorolnia a vállalkozó
                            képességét. Magában a faluban jóformán semmi lehetősége nem volt a
                            pénzkeresetre. Itt, a rokonok, semmi munkát sem akartak neki adni.
                            Odakerült az “éhesek” listájára, s az éhesektől minden kolerásnál jobban
                            iszonyodnak a gazdák. Az apám pedig büszke volt, vagy inkább hetyke, s
                            nem alázta meg magát, és nem volt hajlandó igazolni, hogy nem az, aminek
                            nézik. Inkább elment hát messze földre, a szomszéd falvakat járta, sorra
                            egyiket a másik után, hol volna valami munka? Lakta a kocsmákat, mert
                            hol lehet megtudni, hogy mi van az ismeretlen faluban? csak a kocsmán.
                            Meg az a baj is megvolt odahaza, hogy ő nem volt olyan mester, aki
                            remeket tudott csinálni. Nem is tudta a mesterséget, munka közben
                            tanulgatta. Nem is volt engedélye. Semmi végzettsége nem volt, s így
                            iparengedélyről nem is álmodhatott. De idegenben azt nem kérték. Ha
                            megjelenik egy ács, kinek jut eszébe, hogy bizonyítványt kérjen tőle.
                            Pláne, ha az az ács olyan nagyszerűen tudott s annyira szakszerűen
                            beszélni. De otthon, Tügyön óhatatlan volt, hogy ha nem sikerült valami,
                            ha rövidre vágott egy gerendát, azt fel ne róják neki. </p>
					<p>Szóval, bizony nagy vergődés volt ez. Az energiát a teher fejti ki, ami
                            az egyénre nehezedik. Édesapámra roppant teher volt függesztve: a nagy
                            család. Neki tehát tökéletes ácsnak kellett lennie, olyannak, akinek
                            elhiggyék, hogy egyáltalában az, aminek mondja magát. </p>
					<p>Mert ha nem hiszik el, akkor is élni kell, de akkor aztán belehull
                            csakugyan a nagy pöcegödörbe, amelyben a pondrók nyüzsögnek, a
                            szegénység emésztő gödrébe. Elmehet béresnek vagy napszámosnak. Ez a
                            szörnyű fenyegetés volt a másik sarkalója: nem azért vett el
                            papkisasszonyt, hogy erre a sorsra jusson. Tehát ha estére letört, s
                            csüggedten gyalogolt haza húsz kilométerről, hajnalra már újra
                            kipihenhette magát és friss energiával indult a másik irányba húsz
                            kilométerre, mert azt hallotta keleten, hogy nyugaton tűz volt. Ez nagy
                            hír s nagy szerencse. Ahol tűz volt, ott van munka. Azt a híres
                            ácsmondást, amin jól nevettem később, pataki diákkoromban, hogy ha a
                            szomszéd falu ég, az ács azt szokta mondani: “ott virít a mi búzánk” -
                            mi igazán szó szerint vehettük, az egész család, mert így volt igaz. </p>
					<p>Édesanyám mindig bámulta, hogy az ura olyan, mint a vas: olyan erős és
                            elnyűhetetlen. Muszáj volt neki. Ehhez az élethez vaserő, vasegészség és
                            rozsdamentes állapot kellett. De hát édesanyámon senki sem
                            csodálkozott, hogy oly gyenge volt, mint a krumplicsíra s aki ránézett,
                            azt hitte, most rögtön letörik, s mégis bírta ezt a teméntelen munkát,
                            ami hét gyerek neveléshez kellett: neki is megvolt a maga életterhe, ami
                            visszafojtott energiát produkált. </p>
					<p>S a legmulatságosabb, hogyédesanyám mégis abban nevelt engem, hogy
                            érezzem meg, micsoda szédületes nyomor és szerencsétlenség az, ahogy
                            azok a népek élnek, akik ott körülöttünk lebzselnek. Ott volt mingyárt
                            Erdei, aki az udvarunkon lakott abban a kis házban, amiben semmi sem
                            volt, csak egyetlenegy kis szobácska. Se konyha, se kamra, se valami
                            melléképület, semmi sem volt ott, ami kiegészítette volna azt a parányi
                            házacskát, csak az udvarnak valami átjáró része. Édesapám ezt sem tűrte,
                            hanem elkerítette neki, s oly szűken, hogy csak éppen be tudott a
                            házacskájához menni az utcáról a saját kisajtaján. Igen, mert folytonos,
                            panasszal volt tele a ház. Minden elveszett, a felvágott fa és a félig
                            elfogyasztott sütőtök. Ami apróság kinn maradt éjszakára, az már többet
                            meg nem került, vitték az éhesek. A férfit ugyan sose lehetett látni, az
                            mindig a mezőn volt, a vizeken és mocsarakon, kerülő is volt nyári
                            időben, tehát neki adózott az egész határ. De a felesége az sokat volt
                            otthon, eljárt valahova dolgozni, s az az egy bizonyos, hogy a kamra
                            nélküli házban sohase volt annyi étel, hogy még a másnap is biztosítva
                            lett volna. S az volt a csodálatos, hogy ebben a sajnálatos közelségben
                            ezek az Erdeiék oly távol tudtak élni, hogy az utcán soha meg sem
                            ismertem őket. Gondolom azért, mert sohasem szólottak hozzánk,
                            gyerekekhez, se nem szidtak, se nem dicsértek; nesztelenek és
                            érthetetlenül simán eltűnők voltak a hosszú évek során. A
                            szárcsatojásokra jobban emlékszem, amit tőlük vett édesanyám néha, mint
                            rájuk. Milyen vékonyhéjú, apró tojásokat hoztak kosárszámra, csak meg
                            kellett fogni, már be is roppant az oldala, s nagyobb volt a tojásban a
                            sárgája, mint a tyúktojásnál megszoktuk, úgyhogy a rántottája oly sárga
                            volt, hogy nem akartuk enni. Csíkot is hozott néha, de azért úgy voltak
                            ezek is velünk, hogy inkább adták el másnak a holmijukat, mint nekünk:
                            persze olyanoknak, akik pártfogóik voltak, akiknél evvel nagyobb
                            “segítséget” tudtak kisimítani. Édesanyám szigorú volt a vásárlásnál,
                            neki nem volt egy kis pótléka, örült, ha a száraz árat meg tudta adni. </p>
					<p>- Látod, fiam - mondta édesanyám -, ezek nem is esznek. Egész héten sem
                            raknak tüzet. Mit ehetnek, istenem, el nem tudom gondolni, mit ehetnek. </p>
					<p>Száraz kenyéren s szárított gyümölcsön éltek. S amit kaptak, itt-ott.
                            Malacot soha nem tartottak, se tyúkjuk s valami baromfijuk nem volt. Se
                            fájuk, rőzséjük. A házukon nem volt kémény, még a füst is ott ment, ahol
                            akart. “A hét szűk esztendő” - mondta édesanyám s az emberiséget szánta
                            bennük. S mégis holtig éltek. “Ha az Isten nyulat ad, bokrot is ad
                            hozzá.” </p>
					<p>Ebben az állapotban tengődött a lakosságnak egy része. Mindenfelé voltak
                            ilyen szegények, kivált arra jobb kéz felé, a falu szélén. Csupa olyan
                            szegény, akinek semmi más szerepe nem volt, csak az, hogy ne fogyasszon.
                            Ha már él, hadd éljen, dolgozzon a gazdagoknak, de ő maga ne fogyasszon.
                            Görgei Artúr azt mondta egyszer nekem, hogy ő megpróbálta Klagenfurtban,
                            mi az a minimum, ami mellett az ember még megtarthatja a
                            munkaképességét. Azt állította, hogy oly kevés, hogy azt napi tizenhat
                            fillérből elő lehetett állítani. Eszembe jutott Erdei. Azt hiszem, az ő
                            munkaképességét két fillérből fenn lehetett tartani. Alig látom
                            valószínűnek, hogy valaha pénzt kapott volna. Valahogy természetben
                            kaphatott annyit, amennyit. S azt sem annyira kapta, mint inkább
                            “gyűjtötte”. </p>
					<p>Ennek igen, ennek a rétegnek minden oka meg lett volna a panaszra, de ez
                            oly gyönge volt, hogy még panaszkodni sem bírt. Mikor láttam, hogy az
                            oroszlán, az állatok királya, a cirkuszban mily szelíd és türelmes
                            rögtön kérdeztem, mivel szelídítik?... Éheztetéssel... Eszembe jutott,
                            hogy a magyar népet is ezzel az eszközzel lehetett úgy kordában tartani.
                            Voltak olyan bejáró asszonyok, akik házról házra mentek, szelíden és
                            mély tisztelettel fordultak be a kapun, nem szóltak egy szót sem, csak
                            megállottak a küszöbön, nekitámaszkodtak az ajtófélfának, s szótlanul,
                            szelíd mosolyfélével csak néztek, néztek. S ott állottak, szép, magas,
                            szelíd magyar asszonyok, oly soványan, ahogy csak lehet s nem
                            panaszkodtak és nem kértek: nem volt rá erejük. S édesanyám mérgesen:
                            “Ej, van nekem elég, akinek adjak” - s szelt egy kis karaj kenyért s
                            odaadta. Borzongva emlékszem a szelíd, magyar, szőke asszonyok csöndes,
                            hálás, szótalan mosolyára, ahogy köszönés nélkül, tovább vontatták
                            magukat, mintha a szél vinné az üres katangot. </p>
					<p>Éhes lenni: ez azt jelenti, hogy gazember. </p>
					<p>Az iskolában is, azok az éhesek, akiktől úgy óvtak bennünket, mind
                            csöndesek voltak, szelídek és bárgyúk. “A gonoszság kiüt az arcukon” -
                            mondták. Meg azt, hogy: “alamuszi macska nagyot ugrik”. Pedig csak
                            éhesek voltak. Mindig csodálkoznak, hogy hárommillió koldus tud koldus
                            maradni, s tűri, hogy oly embertelen éhségben tengődjön egy napról a
                            másikra. De hiszen a hárommilliónak nincs annyi ereje, mint három
                            jóllakottnak. A társadalmi békének évezredek óta az az alapja, hogy az
                            az elem, amelynek okvetlen szüksége volna a javításra, úgy él, mint a
                            cirkuszi oroszlán. Csak a formája van meg: ereje ottmaradt az üres
                            válúban. </p>
					<p>Volt nekünk a tügyi iskolában egy nótánk, a Kossuth-nóta. Annak refrénjét
                            így énekeltük: ahelyett, hogy “éljen a magyar”, azt harsogtuk, hogy:
                            “Éhes a magyar”. </p>
					<p>Akkor még nem tudtam, hogy ez valóban: a magyar jelszó! Pár évvel ezelőtt
                            kimentem a Kiserdőre; itt Budapesten a vásártér mellett van egy kis
                            erdő, s annak a tövében a háború után megtelepedett a proletártömeg.
                            Ötezer család épített itt magának engedély s építőanyag nélkül házat.
                            Földből és utcakövekből és szeméttelepi hulladékból. Hatalmas város lett
                            már, templomot is épített ugyanilyen módon, üzleteket, ahol lyukas
                            harisnyát és üres mogyorót árultak, de selyemharisnyában jártak a
                            lányok... Azt kérdeztem a telep önkéntes vezetőjétől, a költőtől, aki
                            éppen pörölte dalának szerzői jogdíját, azért, hogy “Érik a, érik a
                            búzakalász...” azt kérdeztem, milyen fajta népek laknak itt? Magyarok? </p>
					<p>Rám nézett különös mosollyal: </p>
					<p>- Ha szegény, csak magyar lehet. Ha magyar, csak szegény lehet. </p>
				</div>
				<div type="chapter">
					<head>
                           ROKONOK
                        </head>
					<p>Most megmutathatom az érem másik oldalát. Rokonok című regényemben
                            felállítottam azt a tételt, hogy minden családban van egy ember, a többi
                            rokon. Ez azt jelentené, hogy van egy tehetséges, erős egyéniség, akire
                            a sok tehetetlen rátámaszkodik. S azt is, hogy az az erős semmit sem
                            produkálhat, mert a hínár körülveszi s lehúzza a mélybe. </p>
					<p>No, most megnézem, hogy is áll ez a kérdés, a másik oldalról nézve: az
                            elesett szegény mit kap segítségül az erős és gazdag rokonságtól? </p>
					<p>Hát bizony a legáldottabb lélek is, ha a rokonság ostromának van kitéve,
                            ad, ad, de keservesen és kedvetlen. Csak éppen hagyja magát
                            kizsákmányolni, mert bizonyos szentimentális okok miatt nem tudja, hiába
                            próbálgatja, végeredményben képtelen megtagadni a segítséget. De ha
                            ugyanez az ember váratlan sorsfordulat miatt abba a helyzetbe kerül,
                            hogy ő szorul rá azokra, akik, ha neki jól menne, az ő vérszívói
                            lennének, akkor csak a legkeservesebben kaphat valamit még azoktól is,
                            akiken már segített boldogabb napjaiban, de azoktól, akik csak a terhet
                            érzik benne, valami féktelen vad ellenszegülést talál. </p>
					<p>Az első esetben azt lehet kimondani: Mindenkitől meg lehet tagadni a
                            könyöradományt, de a rokontól nem. A második helyzetben pedig ezt:
                            Mindenkitől lehet könyöradományt kapni, csak a rokontól nem. </p>
					<p>Az én szüleim ezt nem tudták, s így történt, hogy belerohantak az
                            elképzelhetetlenül legnagyobb szerencsétlenségbe: abba, hogy a rokonok
                            falvába menekültek. </p>
					<p>Ez a község ugyanis valósággal telítve volt rokonnal. </p>
					<p>Tizenkét évvel ezelőtt voltam utoljára Pthrügyön. Jankával voltunk ott.
                            Már akkor szörnyű szakadékok tátongtak a lélek mélyén, ez a két nap
                            hivatva volt sebeket beforrasztani és új rügyeket fakasztani. Valósággal
                            úgy jártam, hogy apám, anyám útjára tévedtem: elmentem a rokonok hadába,
                            valami homályos reménnyel, hogy ez az utolsó eszköz és mentség. </p>
					<p>Szerencsen fiákerbe ültünk. Csak úgy beültem a legelső bérkocsiba a
                            főtéren s azt mondtam: </p>
					<p>- Tügyre. </p>
					<p>Közben egész testemben végigborzongott a gyermekkor: jaj, micsoda
                            rettenetes dolog volt az, ha Tügyről be kellett menni Szerencsre.
                            1890-ben újév napján kellett engem bevinni édesapámnak, mert olyan
                            fogfájásom volt, hogy már nem bírták nézni a szenvedésemet. Csikorgó
                            télben, de szép napsütésben gyalog mentünk. Édesapám nagy léptekkel ment
                            és gyorsan, mert úgy szokott járni, mint a futószél, s én ott kocogtam
                            megette bekötött fejjel s a fejemen még egy kiskalap. </p>
					<p>Útközben édesapám valósággal hőskölteményt mondott el, ami az útnak és a
                            csikorgó fájásnak minden kellemetlenségét elmulasztotta. Azt mesélte el,
                            hogy mikor Gyulához elment Debrecenbe nem ment üres kézzel, hanem vitt
                            egy szekér almát, s a piacon hált rajta, akkor őt meg akarta lopni a
                            saját szállásadója, s majdnem emberhalál lett belőle. </p>
					<p>Legmélyebb emlékeim mind útközi együttlétekhez fűződnek, olyankor mondta
                            el legkomolyabb dolgait apám, olyankor terítette ki az életét; egy
                            újhelyi kocsmajelenetre gondolok, a bodrogszerdahelyi útra, két állomás
                            közt, ha átgyalogolt az ember, negyven fillért spórolhatott vagy még
                            kevesebbet s útközben volt egy kocsma, ott hét krajcárért ihatott egy
                            krigli sört. Itt kóstoltam meg a sört először, s csodálkoztam, mért
                            isszák? Meleg volt, keserű és vastag. De az a nagyon jó megvolt, hogy
                            édesapám beszélt. Édesapám annyira elfoglalt ember volt, hogy mi,
                            gyerekek, alig ismertük. Mire felébredtünk, akkorára már ő elment
                            hazulról, s ha este megjött, legtöbbször már aludtunk, vagy éppenaludni
                            kergettek. Nagyon ritkán fordult elő, hogy a faluban lett volna munkája,
                            így távoli falvakba kellett sietnie, s az éjszakával toldani meg a
                            napot, hogy a gyaloglás a munkaidő rovására ne essen. S ez nagyon szép
                            volt, s mindig nagy hatással volt, hogy ha csak tehette, ha kifutotta az
                            időből, minden éccakára hazajött. Nem tudott másutt aludni. Csak a saját
                            ágyában. Megvallom, nem tudom, mit szeretett azon az ágyon, mert nem
                            volt benne semmi, csak szalmazsák s dunna, mindig dunnával takarózott,
                            még öregkorában a legforróbb nyáron is. Bizonyára a család miatt jött
                            meg, érezni akarta, a testében akarta tudni, hogy nem magános árva. Hogy
                            vannak övéi, akik rászorulnak, akikért muszáj dolgozni, s ez adta neki
                            az anteuszi erőt, hogy mire a nap felébred, már messze földön kapkodja
                            kurta lábait, versenyt haladjon az idővel. S mi is, gyerekek, ha nem is
                            láttuk, állandóan jelenlevőnek éreztük s ez biztonságot, összetartást
                            és kohéziót teremtett a késői időkre, mikor már a család a természet
                            törvényei szerint széthullott. Tegnap délután csak betoppant nálam
                            Lányfaluban például Károly öcsém, olyan örömöt éreztem, mint
                            gyermekkoromban, ha váratlanul megjelent valamelyik nagybátyám; Laci,
                            Józsi, Gyula, akik nagy árvaságukban mindig nálunk voltak a családi
                            otthonban. Pláne, hogy az anyakirálynő, édesnagyanyám is megjelent
                            azonnal, ahogy saját ház volt. Laci bátyám otthagyta Istvándit, másfelé
                            ment gépésznek, s többet nem vitte magával az anyját, legényéletét élte. </p>
					<p>Szóval, mikor a szerencsi piacon fiákerbe ültem a feleségemmel, nevettem,
                            hogy micsoda Krőzus lett belőlem. Minden alkudozás nélkül csak úgy
                            beülök egy kétlovas hintóba, s megyek Tügyre. Idők változásában, csodák
                            villanásában éreztem magam. Ha egy kocsit kellett Pthrügyön fogadni,
                            például édesanyám elé kellett menni az állomásra, akkor az a
                            legkietlenebb vesszőfutás volt. Nem volt kocsi. Szekér. Senki a faluban
                            el nem vállalta, hogy pénzért bemenjen a tíz-tizenkét kilométerre levő
                            állomásokra. Olyan gazda Pthrügyön nem volt, aki hajlandó lett volna
                            pénzért befogni a lovát, hogy minket elvigyen. Arról lehetett szó, hogy
                            ha valaki éppen ott volt a “hegyalá” - így mondták azt, ha piacra
                            mentek; mentek a hegyalá, ugyanis mind a három várossal bíró piac a
                            tokaji hegyvonulat egy-egy sarkán volt, Szerencs, Tarcal s Tokaj. Oda
                            hordták a tügyiek minden eladnivalójukat, s a hegyalá menés az egyúttal
                            mindig egy kis lakodalom is volt. Ha alkalmi fuvar volt, azonnal bement
                            a gazdasszony, de még anélkül is a hegyalá. Összerakott egy-egy zajda
                            eladnivalót. Túrót, tejfelt, vajat, tejet s ami volt, egy kis céklát s
                            zöldséget s különösen becses volt a híres tügyi torma, ami édes és nem
                            erős, amiért a pataki tanárok hajlandók jó kálkulust adni a tügyi
                            gyerekeknek a kollégiumban. Így a tügyi asszonyok állandóan a hegyalá
                            takarékoskodtak a tejfélékkel s nem is lehetett kapni semmi pénzért
                            tejet, vajat. Ha túlfizette az ember, akkor sem adott, mert mivel megy
                            aztán kedden s pénteken a hegyalá. </p>
					<p>Fuvart nem lehetett másképp kapni, csak egy módon, ha édesanyám maga
                            személyesen felöltözött a legszebb ruhájába, felkötötte a
                            selyemkendőjét, s maga ment el Pistához vagy a másik Pistához vagy
                            Zsuzsi nénémhez, vagy ha ezeknek a lova mind el volt foglalva, Szőke
                            Józsihoz vagy valamelyik más sógorhoz, hogy: “Jön édesanyám vasárnap,
                            ugyan te Pista, menjetek ki elibe az állomásra.” </p>
					<p>Ennek aztán nem lehetett ellenállani. Akkor akár Pallagi Pista, akár
                            Zsindely Pista, akár Hallgató Józsi nagy dünnyögve s kénytelen-kelletlen
                            ugyan de vállalta és a legszebb kocsiját, a legjobb lovait a
                            legremekebbül szerszámozva, csak befogta, s úgy ment az állomásra,
                            mintha parádéra menne, képviselőt hozni. Legalább ennyi elégtételt vett
                            magának, hogy nagy fontosságúvá emelte a kirukkolást. </p>
					<p>De hát ez nem fordulhatott elő, csak két évben egyszer, Gyuláért is
                            kimentek később, mert Gyula lassan igazi úrformát kapott, s a rokonok
                            szégyellték volna, hogy egy ilyen felfelé szökő rokonnak a saját lábán
                            kellett volna hazakutyagolni. De én jól emlékszem, hogy egyszer Laci
                            bátyámmal ketten kocogtunk Tarcalról s ott, ahol az a kis tanya van az
                            út mellett, utolért egy tügyi szekér. Jó lovak és vidám ügetésben repült
                            el mellettünk, s Laci bátyám hiába teregette a két kezét feléje, hogy
                            megállítsa, nem állott meg az istennek sem, hanem még jobban legyezgette
                            a tüzes lovait, s hallatlanra vette a kiabálásunkat. Pedig üres
                            szekérrel ment haza. Tügyi ember soha senkit fel nem vett a szekerére,
                            ez náluk valósággal vallásos dolog volt. “Akinek nincs kocsija, járjon
                            gyalog.” Meg is átkozta Laci bátyám: </p>
					<p>- Törjön le a kereked, embertelen. </p>
					<p>Debreceni kisdiák koromban sok sikerem volt vele hogy úgy szoktam
                            elmondani, hogy a kerék azonnal letört... Most megvallom, hogy ezt csak
                            én szerettem volna, s az vitt bele, hogy máskor is elmondjam a dolgot,
                            így, hogy a közönség sohasem kételkedett, s mindig boldog volt, hogy az
                            Isten így megbüntette a tügyi embert. </p>
					<p>Pedig ez egy nagyon furcsa dolog. Aki bent ül a szekérben, nem érez
                            többet közösséget a gyalogossal. A legelső érkezésemkor ugye milyen
                            kacagva fogadtam, hogy az ember ostorheggyel odacsapott a
                            cigánygyerekre? Sokszor visszafizette nekem a sors ezt a
                            kárörömkacagást, mikor nem vettek fel szekérbe az atyafiak. “Lóhátról
                            beszélni” azért olyan népszerű kifejezés, mert igazi alapja van. </p>
					<p>A két cukorrépát is kihúztam az út mellett, hogy megmutassam Jankának, mi
                            az. Meg is kóstoltattam vele, s meg voltam lepve, hogy nem undorodott
                            annyira az ízétől, mint én. Biztos, hogy ő jobban beillett volna a tügyi
                            életbe hasonló körülmények közt, mint én s mint az én családtagjaim. Ő
                            tudniillik a magára építő polgár világszemléletét bírta. Az ő alapelve
                            az volt, hogy “aki nem terhel mást, az már segít”. Aki úgy él, hogy
                            senkinek kárt, alkalmatlanságot nem okoz, az olyan, mintha hasznot és
                            örömet szerezne azoknak. Ő bizony inkább gyalog ment volna, mint hogy
                            egy rokont arra szólítson fel, hogy fogjon be. De evvel együtt járt nála
                            az, hogy ő soha ilyen lecsúszott helyzetbe nem kerülhetett. Az ő méretei
                            olyanok voltak, hogy ha csak háború, elemi csapás nem jön, tehát az
                            emberi erőt felülmúló hatalom - őneki a másnapja nem lehetett gyöngébb a
                            mánál. Nem kockáztatott, nem költött, nem engedett meg magának egy
                            hajszálnyi eltérést sem a biztos irányból. Éppen az ellenkezője volt az
                            édesanyám szemléletének. Édesanyám egyáltalán nem vette tekintetbe,
                            hogy ma másképp van, mint két évvel ezelőtt, akkor sem pazarolt, de most
                            sem engedett abból, ami akkor volt, csak a kényszernek engedve.
                            Édesanyám elvárta, hogy a tügyi rokonok ugyanolyanok legyenek vele
                            szemben, mint mikor Csécsén meglátogatták őt. S abban ringatott
                            bennünket is, hogy a rokonok valósággal adósaink evvel az
                            áldozatkészséggel. Ha tehát nem kaptunk meg valamit, amire annyira
                            szükség volt, a legfájóbb csalódás rohant ránk. Hálátlanság, hűtlenség,
                            gonoszság volt szemünkben, mikor Eszter néném, Cihat Eszter azt
                            mondta, hogy “nem adok”. Ott volt a kisszoba telerakva nagy köcsögökkel,
                            tejjel, aludttejjel, a túró kenyérformákba szikkasztva s tojás nagy
                            kerek kosarakkal. S még annyira sem erőltette meg magát, hogy úgy
                            mondaná: “nem adhatok, mert...” Egyszerűen azt mondta a kezemben
                            zsugorgatott kis rézkrajcárokra pillantva: Nem adok. S hátat fordított,
                            és én nem mehettem vissza az anyámhoz a dühös nagy koloncos kutyái közt
                            az udvarán át, s még azt is csak úgy ímmel-ámmal tette, hogy mikor már
                            visítottam a rettegéstől a nagy kutyák között, hogy rájuk kiáltson,
                            hogy:“Coki te, a fene egye meg ezeket a kutyákat, de sokat tudnak
                            lármázni.” </p>
					<p>Ahelyett, hogy lehúztak volna csaholás nélkül. </p>
					<p>Pedig el lehet képzelni, hogy az már az utolsó volt, ha édesanyám engem
                            Eszter nénémhez küldött. Az azt jelentette, hogy úgy érezte, halálos
                            szükség van, s még halál árán sem lehet mástól kapni. </p>
					<p>Na igen, ez így volt s az a kellemetlen, hogy az embernek napról napra
                            ahogy folytak egymás után a napok, szakadatlanul érezni kellett ezt a
                            harcot. A veszett kutyától nem védekeztek jobban, mint mitőlünk. Inkább
                            nem adott, minthogy olyat adjon, amiért aztán meg lehet szólani.
                            Könnyebben tudta megtagadni, mint nem tökéletesen teljesíteni a kérést.
                            És ennek mind kizárólag édesanyám volt az oka, mert ő soha egy
                            pillanatra el nem ismerte, eszébe sem jutott, hogy kisebbségbe került.
                            Nemcsak rangbelinek érezte magát, de szinte fölényesen dirigált. Az neki
                            soha nem számított hogy éppen egy fillér sincs a keze közt, ebből ő
                            képtelen volt levonni valami olyan konzekvenciát, hogy akinek nincs, az
                            alacsonyabb rangú lett. Ő szellemi fölényéből nem veszített, azt hiszem
                            Eszter néném a nevét se tudta leírni, s édesanyámnak itt kezdődött az
                            ember. Mit kezdjen ő evvel a betyárivadékkal, mert mindenki úgy beszélt
                            róla, hogy az, ami különben ebben az időben Pthrügyön nemcsak nem ment
                            meggyalázásnak, sőt bizonyos glóriát adott. Hiszen a falu legjobb
                            gazdái a Geszti Jóska barátságával lettek tekintélyekké. Geszti Jóska
                            volt a környék híres futóbetyárja a hatvanas években, a Rózsa Sándor
                            idejében, s a Fistroviczy-, Lakatos-, Szőke-, Pap-család egyik-másik
                            tagja meg a szerencsétlen Nagy Károly, ezek mind bensőséges baráti
                            viszonyban voltak Geszti Jóskával, s ahogy a fáma dicsekedett s dicsért,
                            a Ferenc-erében aludta örök álmát egy s más áldozat. Követ nem a feje
                            fölé tettek, hanem a derekára kötötték, mikor leeresztették. </p>
					<p>Édesanyám is hallotta ezeket a históriákat, s még jobban behúzódott a
                            kisházba: “Ej, fiam, látni se szeretem ezeket a zsiványfajzatokat.”
                            Szegényke erkölcsi magaslaton állott a falu felett, s közben a sáros
                            csizmák ott tapodtak rajta. Ő nem állott szóba velük, s ha igen, oly
                            fölényesen és csukott szájjal, hogy csak a vak nem látta, mennyire
                            borzad tőlük - ezek meg nem adtak tejet, s édesanyám úgy rebesgette,
                            hogy Gyula fiacskája azért halt meg, mert ő a sok izgalom miatt ezt az
                            egy gyereket nem tudta kiszoptatni, tejet pedig nem lehetett kapni, s a
                            csecsemő valósággal éhen halt. </p>
					<p>De én ezt már mind elfelejtettem, mikor Szerencsről a fiáker repített a
                            múlt faluja felé. Égett az arcom, és izzott az egész testem, s
                            lelkendezve mondtam el Jankának mindent, ami egyszerre tódult fel
                            emlékemben. </p>
					<p>Mindig Zsindelyékhez szállottunk először. Én még ismertem Zsuzsi nénémet,
                            aki az én nagyapámnak, Pallagi Józsefnek, a beregi papnak az egyetlen
                            nőtestvére volt. Ez ment feleségül Zsindely Sámuelhez, aki igazi
                            nagygazda volt, s egyetlen fia volt István bátyám. </p>
					<p>Ide jártunk legtöbbet, valahogy úgy volt, hogy őket tekintettük a
                            fészeknek. Zsuzsi néném kicsi görbe futrika asszony volt, fogatlan és
                            sovány és igen kedves. Még ő legkevésbé volt velünk szemben tartózkodó.
                            Folyton érezte, hogy az ő pap bátyjának a gyerekei ezek, s imponált neki
                            az, hogy pap volt a testvére, s hogy mi sem hozunk szégyent rá, mert ha
                            nincs is semmink, de olyan urasok voltunk. Nem kellett szégyellni. Elég,
                            hogy nemigen adott nagyobb ajándékot, csak például egy darab görhét
                            nyomott a kezembe. De az ő görhéje jobb volt, mint a másé.
                            Kukoricapogácsa ez, de sokkal zsírosabban és édesebbre sütve, mint a
                            másé. Persze volt tehenük kettő és nagyok és nagytőgyűek, s csak hárman
                            éltek a tágasan és üresen lélegző házban, ő, a fia meg a menye, a falu
                            legszebb asszonya, Erzsi néném, Kovács Erzsi, Szadáról. Ez a Szada
                            szomszéd falu, térkép szerint határos, de nekem mindig úgy tűnt fel,
                            mintha az Atlanti-óceán választotta volna el Tügytől. Szada, már a neve
                            is olyan szagos rozmaringszagú. Erzsi nénémnél mindig volt rozmaring, a
                            falusiak ezt nehezen tudják kiteleltetni, de nála mindig volt s olyan
                            szép ágakat hajtott. </p>
					<p>Zsindelyéknél szállottam meg most is. István bátyám ott állott a
                            tornácon. Csuda nagy bajuszú kis ember volt. Alacsony volt és igen
                            arányos, mint egy fiú, s óriási nagy bajusza volt, hajdan koromfekete
                            roppant bajusz, az egész faluban neki volt a legnagyobb bajusza.
                            Olyanforma magas lehetett, mint édesapám, de édesapámnak oly széles
                            vállai voltak, s ha ült, egész hatalmas embert mutatott mindig büszke
                            voltam, mikor azt tanultam, hogy Attilának hosszú dereka s rövid lábai
                            voltak, úgyhogy, ha nyeregben ült, vagy lakománál az asztalfőn, még a
                            magasak között is kivált. István bátyám nem ilyen volt, ő egy pompásan
                            megtermett pici ember volt. Minden arányos volt nála, csak kicsibe. Most
                            is ott állott a tornácon, s a régi kedves mosollyal nézett rám és a
                            feleségemre s nem szólt. Nem volt beszédes. Egész nap s egész éccaka el
                            tudott ülni, egy szó nélkül, csak a szemei csillogtak beszédesen. Éppen
                            egy cigányasszony állott előtte és kunyorált valamit. De ő csak
                            legyintett, s azt mondta, “annak nem most van ideje, gyere
                            karácsonykor”. Egy kis lisztet kért a cigányasszony, s annak
                            karácsonykor van az ideje. Majd akkor kap egy marékkal. </p>
					<p>- No, be - mondta s kurátoros mozdulattal intett, hogy menjünk be. </p>
					<p>Jött elénk Erzsi néném. Még most is szép volt, olyan volt, mint Blaha
                            Lujza, mikor a róla mintázott Sári bírónét játszotta. De engem
                            elszomorított, hogy ez a csudaszép asszony is öregedett lett. </p>
					<p>Már csak ketten éltek a házban. Zsuzsa néném régen meghalt s nekik semmi
                            gyerekük sem volt. </p>
					<p>Nyár volt, a lakás hűvös, mint a pince. Az első házba vezettek be, ahol
                            hidegen és gazdagon állottak a magasra vetett ágyak, mint
                            gyerekkoromban, amikor nem volt szabad még bekukucskálni sem.
                            Ugyanazok a bútorok, az asztal ott unatkozik évtizedeken át, a
                            székeivel, némán, s a két nagy sifon, telezsúfolva szebbnél szebb
                            szőttesekkel és mindenféle vászonkincsekkel. Folyton a pataki
                            rokonokról beszélt Erzsi néném, meg az újhelyiekről, akik hónapokra
                            jönnek le hozzájuk, mondta, s nagyon tele volt velük és boldogan
                            dicsekedett felőlük, de én nem ismertem ezeket a rokonaikat. Zsindely
                            Sámuelnek a testvére volt az a híres pataki professzor, Zsindely István,
                            akit az én nagyapám tett be az állásba. Ugyanis a forradalom után
                            Pallagi Józsit hívták meg erre a katedrára, de ő azt mondta, nem
                            vállalhatja, mert mellbeteg, s nem bírja az iskolai levegőt, de ott az ő
                            sógora, Zsindely Pista, s az nagyon be is vált. Hálás is volt
                            édesnagyanyámnak egész életében, s mikor nagyanyám özvegyen maradt,
                            magához vette zsendülő lányát, édesanyámat és saját maga tanította két
                            évig, ez volt az édesanyám felsőbb iskoláztatása. Még a fiúkkal is kész
                            volt egy kicsit kínlódni, de csak Józsi volt a kollégiumban egy évig,
                            nem bírták a költségeket. </p>
					<p>Ezt a Zsindely-ügyet nagyon számon tartották nálunk, s azt hiszem, azért
                            is volt az ő házuk oly közel s annyira a mi megszálló s bizalmas
                            fészkünk, mert még ebben az időben is províziót kívántak a pataki
                            állásért. Csak azt nemigen lehetett említeni, mert hogy jönnek ahhoz a
                            gyerekek s az unokák, hogy még mindig számon tartsák, hogy a mellbeteg a
                            sógorát... De ha hazamentünk, édesanyám mindig elmesélte nekem, s egyre
                            szebb színekkel, hogy milyen nagy lélek volt az én nagyapám. Milyen
                            nagyurat csinált abból a Zsindely professzorból... S ebben benne volt
                            valami vád a sors ellen, hogy mi meg milyen szerényen vagyunk most. Azt
                            hiszem, benne volt, hogy jobb lett volna, ha nagyapám tartotta volna meg
                            a katedrát Patakon, s Zsindely lett volna beregújfalusi pap... </p>
					<p>Janka most volt először életében magyar falusi parasztházban s nagyon
                            meglepte és valósággal megdöbbentette, hogy ezek valósággal rokonaim. Én
                            nagyon szerettem a múltról beszélni, de ő azt úgy hallgatta, mint valami
                            mesét, s többet tulajdonított a fantáziámnak, mint az emlékeimnek. </p>
					<p>De itt rögtön s teljesen belelátott az egészbe. Ő volt, Janka, egész
                            életemben a legjobb emberismerő, akivel csak találkoztam. Nagyon finom
                            volt, mikor később elbeszélte, hogy abból érezte meg, hogy ezek milyen
                            közeli rokonok, hogy azonnal egy másik ági, úri rokonsággal hozakodtak
                            elő hogy megértessék, hogy nekem semmi jogot nem adnak a kizárólagossági
                            rokonságra. Hiszen nem szorulnak rám, van nekik még úribb, még
                            kedvesebb, még bizalmasabb rokonságuk, s Janka meg volt sértve, hogy az
                            én célzásaimra sem volt hajlandó a szép Erzsi néni meghívni az én
                            gyerekeimet egy kicsit nyárra. Úgy fogta fel, hogy rá vagyok szorulva.
                            Nem álmodta, hogy nekem Lányfaluban már tizenöt éve van akkora házam,
                            amit ő el sem hitt volna még a szemének sem. Arra pedig, nem volt
                            hajlandó, hogy annak a rettenetesen szegény s falu törvénye szerint
                            fulladásba leszorított családnak egy fillér értéket is juttasson, míg
                            él. Itt van éppen a titok az emberek megszervezkedésében. Az ember
                            legkisebb előnyről sem akar lemondani, amit valamiképpen elért, s
                            embertársának a legparányibb előnyt sem hajlandó engedélyezni a
                            legmélyebb pont felett, ahol azt valaha látta. </p>
					<p>- No, de ti éhesek vagytok - mondta Erzsi néném, s valóban éhesek
                            voltunk, mert úgy egy óra tájban értünk Pthrügyre, s ebéd nélkül.
                            Szerencsen megebédelhettünk volna, hiszen az út nem volt több egy
                            óránál, de én beleestem abba, ahogy Laci bátyám csinálta volna: “Dehogy
                            ebédelünk, majd a rokonok. Majd kitesznek magukért!” Pedig Janka
                            tanácsolta, hogy ebédeljünk meg a városban. </p>
					<p>Erzsi néném mondta, hogy “éhesek vagytok, ugye?”, de meg se mozdult, hogy
                            valamit hozzon. Csak mikor én amolyan túlzott fesztelenséggel
                            igenlettem, akkor mondta, hogy ma Eszter nénémnél, Hallgatóéknál
                            ebédelünk, s őnála majd vacsorázunk. </p>
					<p>Jó. De hát akkor menjünk tovább. Kik élnek még? </p>
					<p>- Eltalálok én, álmomban is eltalálnék Tügyön akárhova. </p>
					<p>Tíz vagy tizenegy éves voltam, mikor innen Debrecenbe vittek a
                            kollégiumba, s ebben az időben negyvenhárom, negyvennégy. De
                            harminchárom év után is úgy emlékeztem minden házra, utcára, zugra,
                            ahogy a rab a börtönben minden repedést ismer a falon.</p>
					<p>Aratás után volt; István bátyám mondta, hogy összesen csak másfél vagon
                            búzája lett s nagyon kevesellte. Különben már nem gazdálkodott, talán
                            bérben volt a földje. Azért is lett olyan kevés mert a bérlő nem
                            gazdálkodik, csak kiszíjja a föld zsírját. </p>
					<p>- Itt a Kutyavacok kocsmája - tanítottam Jankát -, itt voltam egyszer.
                            Édesanyám elkísért idáig, s ő kint maradt, és engem beküldött
                            édesapámért... De nálunk nem volt szokás; hogy édesapám után a kocsmába
                            lehessen menni... De abban az időben édesapám nagyon ivott... Ennek az
                            volt az oka, hogykezdett pénzt keresni, s fel akarta magát küzdeni a
                            nagygazda-rokonok nívójára, s ezt másképp el nem érhette, csak ha itatta
                            őket. A faluban a rangsort a vagyon állapítja meg. Akinek egy
                            szilvafájával többje van, az már lefelé nem ismeri meg azt, akinek
                            kevesebbje van. Édesapám könnyen elérhette volna, hogy tekintély legyen,
                            de ahhoz az kellett volna, hogy vegye meg a Patay-kastélyt, ezt e -
                            éppen ott mentünk mellette -, de ebben az időben Liscsány lakott benne,
                            a bérlő, nézze csak, abba az ajtóba jártam én be tejért, mert ott lakott
                            a Liscsány kocsisa, s azok adtak tejet, azok nem tartották fel velünk
                            szemben az orrukat. De sokat üldögéltem abban a kis konyhában, míg
                            megfejtek... És aztán annyi pénzt sose keresett s nem is kereshetett
                            édesapám, hogy nagy értékeket állítson be, lovakat, teheneket,
                            juhnyájat, kellett volna száz hold, mert Zsindelyéknek, gondolom,
                            ötven-hatvan holdjuk van, hát nekik csak akkor imponált volna édesapám,
                            ha legalább száz köblöst szerez hirtelen. Ez nem volt, de egy-két liter
                            pálinkára való, az igen. S Tügyön nem volt olyan nagygazda, aki egy
                            kupicával valaha is megkínált volna valakit, pláne édesapámat, s nem
                            volt olyan, aki el ne fogadja a kínálást. A telek úgy teltek el, hogy
                            gubás paraszt-atyafiak beültek hozzánk s édesapám hozatta nekik a
                            pálinkát. De ők soha. Egyetlen fillér árát se. Édesanyám kint sírt a
                            konyhában, nem volt sem ez, sem az, de odabent a Hallgatók, Pallagiak,
                            Boros Imre, Takács Józsi s mások ott ültek kivetett hassal, és nagy
                            hangon beszéltek, politizáltak, mondták, hogy “kéne má egy háború, má
                            nagyon elszaporodott a nép”. </p>
					<p>Janka hallgatta. Hozzá volt szokva, hogy én akkor is ezt mondom, ha
                            otthon vagyunk a lakásban Pesten, azt hiszem, kicsit zavarta, hogy
                            boldog öröm helyett ilyen szigorúakat mondok. Mikor vele jártam
                            Mecenzéfen, ahol ő volt olyan tízéves kislány, a rajongó boldogságnak
                            hulláma áradt belőle, s sodort engem is magával: csak színekre, ízekre
                            emlékezett, napfényekre és boldog játékokra és mindenki kedves volt és
                            jó hozzájuk, aki élt... </p>
					<p>- Álljon meg egy percre, s nézze meg ezt a kocsmát - szóltam. Akkor is
                            csak ilyen lehetett... Bementem, nagy füst volt és pálinkabűz. Ebben az
                            időben gabonapálinkát ittak a falun, mert az állam, Tisza Kálmán, nagy
                            gondot fordított arra, hogya regále jövedelem magas legyen. Valósággal
                            elvárták, hogy a parasztok minél több pálinkát igyanak. A gabonapálinka
                            nagyon büdös és mérgez. Butít és vadít. Állatot csinál az emberből. Az
                            állam arra építette alapjait, hogy a falu népe butuljon és vaduljon,
                            hogy a szeszadó nőjön. Mind a kettő kellett neki. A butulás is... Ahogy
                            beléptem, azonnal láttam édesapámat. Ott ült az asztal közepén, szemben
                            az ajtóval, háttal az ablaknak. Az arca nagyon piros volt és fényes. Már
                            deresedett abban az időben, akkor harminckét éves volt. Érzem ma is,
                            hogy ő volt a központ: ő fizetett. Mindenki csak mellette ült. Itták az
                            ő pálinkáját. Jobbrul ült mellette Zsindely István bátyám, balrul Boros
                            Imre ez volt a legnagyobb gőgű gazda, aki csak éppen addig volt kedves,
                            míg el nem fogyott a pájinka, ez nem volt rokon, nagygazda volt, igen
                            rosszmájú, intrikus ember, ez mindenkit lenézett s mindenkit kunérozott.
                            Ennek volt a legdrágább fürtös fekete gubája, csak éppen ebben az időben
                            vette, még az iskolában is megbeszélték a gyerekek, hogy hány száz
                            forint volt, s azon el kellett szörnyülködni. </p>
					<p>Most is heccet csinált. Azt indítványozta, hogy mérjék meg, kinek van
                            legvastagabb nyaka. </p>
					<p>Úgy hallom az édesapám kacagását! Oly idegenszerű volt, nem szokott
                            kacagni, de már nagyon ázott volt. Csécsén nem ittak, de ezek a tügyi
                            parasztok iszonyú korhelyek voltak, ha potyára kaptak, s össze tudtak
                            fogni, hogy valakit levetkeztessenek, aki hagyja magát. </p>
					<p>Én ott állottam az ajtó mellett a nagy füstben, édesapám nem vett észre s
                            végignéztem, ahogy spárgával megmérték a nyakakat. A sovány Takács Józsi
                            mért, piszkos kis ember, s én igen büszke voltam, hogy az édesapám nyaka
                            lett a legvastagabb. De valami összeveszés lett, Boros István
                            hányta-vetette magát és káromkodott, mint a jégeső... Még arra
                            emlékszem, hogy Zsindely István bátyám hallgatag volt különben, de akkor
                            igen piros volt ő is és még meg is szólalt. Azt mondta: “Bálint, ha má
                            sokat ittál, egyél sót.” Nagyon csudálkoztam. “Egyél meg egy jó késhegy
                            sót, akkor megjózanodol.”... Nem tudom, igaz-e, sose próbáltam ki, oly
                            kevésszer voltam részeg, életemben talán ötször, hatszor... </p>
					<p>Janka ezt tudta. Volt egy eset, amikor ő egyedül vetkőztetett le, s
                            nagyon haragudott érte rám hosszú időkig. Ő soha nem kóstolta meg a
                            bort, s fogalma sem volt róla, mi az. Éntőlem sem valami morális
                            önmegtartóztatás tiltotta el a bort, semmi érdemem sincs benne,
                            egyszerűen nem bírom a második pohárral lenyelni, a harmadikat aztán úgy
                            iszom, hogy annyi erővel ricinust is tudnék inni. De néha rám jött.
                            Egész váratlanul. Minden ok nélkül úgy éreztem, ízlik s akkor nem
                            szabtam határt, pláne az a hír volt rólam, hogy jól áll nekem a mámor,
                            kedves vagyok, s mindenkinek szépeket mondok olyankor. </p>
					<p>Egyszer csak édesapám meglátott. Az arca megmerevedett, a szeme rám
                            szegeződött, kék szeme volt, de ha feldühödött, sötét lett; rám
                            kiáltott: </p>
					<p>- Hát te mit keresel itt? Nem takarodsz innen? mingyán beléd vágom ezt a
                            kést!... Kettéhasítalak, te kutyaköjke... Utánam jártok? A kocsmába
                            jártok utánam?... Hol az anyád? Ereggy ki, mondd meg neki, hogy utánam
                            ne jöjjön még eccer életében, vagy agyonverlek valamennyitöket, mint
                            a kutyákat... </p>
					<p>S rákezdte a káromkodást, és fogta a poharakat, és csapkodta felém,
                            belém, az ajtóba, a tele pálinkásüveget azonban ki akarták venni a
                            kezéből, s ő éppen azt akarta összetörni, ki is folyt a szesz, s
                            rikácsolva parancsolta a kocsmárosnak, hogy tíz liter pájinkát hozzon. </p>
					<p>Édesanyám kint állott, reszketve, összetörve, síró arccal, s mikor
                            hozzáértem, magához szorított s bukdácsolva mentünk haza... </p>
					<p>- Most gondolja el, hogy hogy emlékezzek én szeretettel s örömmel erre a
                            falura, szívem... Már akkor nagy fiú voltam, már készültem Debrecenbe az
                            iskolába... Azt hiszem, ez volt a legrémesebb jelenet, amiben nekem is
                            részt kellett venni, mert különben mi gyerekek csak passzív szemlélői
                            voltunk a dolgoknak. </p>
					<p>Mikor édesapám ilyen éjszaka után hazajött, édesanyám egy szemrehányó
                            szót sem tett neki, levetkeztette, csizmáját lehúzta, inget adott rá, s
                            felmosta a szobát, ahányszor kellett, s azután már tudtam, micsoda szag
                            ez a kocsmai szag... </p>
					<p>Egy ilyen éccaka volt, egy éjfélben arra ébredtem, hogy édesapám
                            hazajött. Már megismertem a szagot. </p>
					<p>- Ne gyújts lámpát - mondta gorombán. </p>
					<p>- Mért, Bálint? </p>
					<p>- Agyonütöttem Takácsot. </p>
					<p>Még én is megfagytam az ágyamban. A gyerekek is felébredtek a kerekes
                            ágyukban. Az ágy lába körül húztuk ki éccakára a gyerekeknek készült s
                            apró kerekeken guruló fiókot. Abban aludt Pista meg Bálint. Én nem a
                            szüleim ágya alatt aludtam, hanem a szemközti ágyban, Miklóssal a
                            lábamnál. Mindig vigyázni kellett még álmomban is, hogy agyon ne
                            tapossam, mint a kotlós szokta a csirkéjét. Mert ő akkor se moccant meg,
                            ha ráléptek, nagyon jó kis fiú volt, gondolom azért volt olyan jó, mert
                            oly gyenge koszton nőtt, ő sínylette meg legjobban, hogy oly nehéz volt
                            tejet kapni. </p>
					<p>De mindnyájan hallgattunk, meg voltunk ijedve, mint a kölyökkutyák a bot
                            előtt. Édesapám lehányta magáról a ruhát s lefeküdt. </p>
					<p>Egyszer csak kopogtattak az ablakon: Bálint, Bálint! </p>
					<p>- Ki az? - kérdi édesanyám. </p>
					<p>- Bálint! Menekülj! Meghótt Takács! </p>
					<p>- Dögöjjön meg - mondta édesapám s másik oldalára vetette magát s tovább
                            aludt. De aligha aludt, mert aztán hallottam a sóhajtozást. Édesanyám is
                            ébren pisszegett, sírt szegény, de nem lehetett szólani. </p>
					<p>Aztán nem lett a dologból semmi. Nagy vita volt a kocsmában, mert ha
                            valaki új faluba megy, ott mindig meg kell verekedni. Ez a verekedés már
                            régen esedékes volt, s most folyt le. Édesapám egy sörösüveget vágott a
                            Takács Józsi fejéhez, s azt elöntötte a vér, s elájult. De ebcsont
                            beforr, másnapra magához tért, nem a halál szele érte, csak a pálinka
                            szédült el benne. </p>
					<p>Ez a Takács lett azután édesapámnak a leghűbb embere. Kár, hogy olyan
                            korhely volt, s csaknem elzüllött, a felesége nagyon derék asszony volt.
                            Adott tejet, ha volt neki, ennek a kis fekete kutyája harapott meg,
                            amikor tejért mentem hozzájuk. </p>
					<p>Borzalmas része volt ez az életünknek. Nem elég, hogy abban az időben
                            ennivaló sem volt soha egyéb, csak krumpli, rántottleves, még kenyérmag
                            sem volt, se hús, se tészta... A kicsik folyton sírtak, hogy éhesek:
                            “itt vagyok, egyetek meg, faljatok fel”... Mert édesanyám varrt,
                            egyetlen varrónő volt a faluban, s annyi munkája volt, hogy egész
                            éccakákat átvarrt, s az nagyon szép és jó volt, ott a kedves szagú
                            kelmék között, ma is boldog vagyok, ha a festőanyagok szagát megérzem,
                            mert azt szeretni kellett, abból lett a pénz, az áldás... A gépfia
                            mindig tele volt krajcárokkal és fehér hatosokkal, húszasokkal... s én
                            már csak belenyúltam, s mentem hozni a boltból, ami kellett... csak az
                            volt az iszonyú, hogy édesapám sokszor azért jött részegen haza, hogy
                            kiszedesse velünk ami pénz volt, és vitte a kocsmába, ahol a sógorok ott
                            ültek, s röhögve várták, hogy elhozza a gyerekei szájából az utolsó
                            falatot is. </p>
					<p>Soha senki ebben a faluban, ezek közül a sógorok közül, munkát az apámnak
                            nem adott, de mindent ők ittak el, amit hazahordott. </p>
				</div>
				<div type="chapter">
					<head>
                         TÜGYI EBÉD
                        </head>
					<p>Ilyen rövid utat ritkán tettünk meg ily hosszú idő alatt, mint akkor mi
                            ketten a feleségemmel, Pthrügyön; Zsindelyéktől Hallgatóékig. Nem
                            siethettem az ebéd után, mikor annyira jól voltam lakva emlékekkel. </p>
					<p>- Nézze - mondtam Jankámnak -, ez az a híres iskola... és ennek még az
                            ősét is ismerem. A régi iskola oly alacsony volt s nádfedeles. Jól
                            emlékszem, fogy itt tanultam, hogy az iskolából hogy lehet édes örömet
                            húzni: valósággal kihúztuk az örömet, mert a tető korhadt, megfeketült
                            nádjai között voltak nádmézes szálak. Vadméh beleköltözött a nád
                            üregébe, s mikor megrakta mézzel, bekötötte. Azóta sohase láttam ilyen
                            nádat; de jó volna még egyszer örülni, ha találok. A nádat szétbontottuk
                            s annak a legalsó perecében édes és porhanyó viasz volt s benne egy
                            kukac. De azt a kukacot, a méhfiat senki sem utálta, sokan még meg is
                            ették, mint májusban a cserebogarat. </p>
					<p>A régi iskola valóságos boldog tanya volt. Az eresz alatt akkora gödrök
                            voltak, hogy bele lehetett ülni s csak éppen kilátszott az ember a
                            gödörből. Itt, sorba ülve, énekeltük a végtelen éneket, a szorzótáblát.
                            Strófákra volt osztva, ahogy sorra énekeltük a Volga-hajósokéhoz hasonló
                            monoton s megnyugtató dallammal, hogy </p>
					<p>kétszer egy az kettő </p>
					<p> kétszer kettő négy </p>
					<p> kétszer három hat </p>
					<p> kétszer négy nyolc... stb. </p>
					<p>háromszor egy az három </p>
					<p> háromszor kettő hat </p>
					<p> háromszor három kilenc... stb. </p>
					<p>Így, végig a tízszerig; s akkor újra elölről. A nagyobbak már nagyobb
                            művészek voltak, azok fordítva énekelték: </p>
					<p>tízszer tíz az száz</p>
					<p> tízszer kilenc kilencven</p>
					<p> tízszer nyolc az nyolcvan... stb. </p>
					<p>A legnagyobbak aztán a “felső szorzótáblát” is fújták: </p>
					<p>tizenegyszer egy az tizenegy. </p>
					<p>Az nehéz volt, mert például tizenkilencszer kilenc? ki tudná könyv
                            nélkül, hogy százhetvenegy? Pedig voltak az iskolában lányok, akik
                            tudták, Pecsenye Erzsi tudta. </p>
					<p>A régi iskola nagyon hasonlít emlékezetemben a csécsi iskolához, pedig
                            itt nem asztalos volt a tanító, hanem igazi tanító úr, de nagyon öreg úr
                            volt, Tamás tanító. Volt neki három lánya, legnagyobb Erzsike kisasszony
                            volt, nagyon szép volt, az első szép kisasszony, aki feltűnt nekem.
                            Akkor történt, hogy karácsonykor legátus jött Patakról, egy teológus, ez
                            pedig beleszeretett ebbe az Erzsike kisasszonyba s feleségül vette, és
                            otthagyta a papi pályát, megválasztották itt tanítónak. Igen, mert az
                            Erzsike kisasszony apja, Tamás tanító úr meghalt, éppen az illemhelyen,
                            mindig nevetve mondták el, s szégyellték az egész faluban kimondani,
                            hogy hol halt meg... Egyszer Zsindelyéknél voltunk s édesapám kiment és
                            sokáig nem jött be. Én aggódtam s kimentem utána, keresni. Mikor
                            bejöttem, az egész társaság rám kacagott, hogy nem ott kerestem-e, ahol
                            Tamás tanító meghalt? </p>
					<p>Lám, hogy feloldódik a nehéz levegő, a sötét kufsteini hangulat, ha a
                            tügyi emlékeket tovább bolygatom. A gyerek oly könnyen vigad, elszántan,
                            minden idegszálával csak vidám akar lenni, testének minden pórusa a
                            kacagásra táródik. </p>
					<p>Az új tanító úr kedvéért azonnal új iskolát építettek. Ez nagy magas
                            épület volt, merev falai voltak s a tornácán már hiányoztak a kedves
                            kutyakaparta gödrök. Egy őszies vagy tavaszias estén ott táncoltunk az
                            egész gyereksereg az udvaron. Sárga homok volt oda hordva és keményre le
                            kellett döngölni s ezt a mi talpacskáink végezték. Én cipőben ugráltam,
                            de a gyerekek túlnyomó része mezítláb. Én is ahogy nyílt a tavasz,
                            lerúgtam a cipőt, mihelyt az iskolába értem, s a többi közt mezítláb
                            jártam. Azt a cipőrabságban szenvedő emberek el sem tudják képzelni,
                            milyen jó mezítláb járni. Hogy az ember a lábával érzi a talajt s a
                            levegőt, és benne gázol a meleg sárban, latyakban. Mondhatom, hogy a
                            mezítlábalás hasonlít az ínyek élvezetéhez. Hát ott kő soha sehol nem
                            volt, attól nem kellett félni, tövis a legnagyobb veszély, mert még a
                            rögös utat is meg tudja szokni a láb s úgy ki tudja kerülni az éles
                            kemény rögöket s annál jobban örül a meleg pornak. A tövis az rossz,
                            tövisk, ahogy Tügyön mondták, attól meggyül az ember lába, s az is
                            rossz, ha az ember hazamegy s este lehúzza a cipőt, édesanyám és
                            édesnagyanyám különösen elszörnyednek, hogy milyen fekete piszokfentő a
                            lábad, már megint mezítláb jártál, meg ne tudjam még egyszer, mert
                            agyonütlek. Pedig azt hiszem, nagy örömtől lennék megfosztva, ha nem
                            járhattam volna mezítláb. </p>
					<p>Én nem voltam jó tanuló. Illetve annak kellett lennem, mert hiszen egész
                            tügyi iskoláztatásom abban telt el, hogy a tanító urat - nem bácsit -
                            helyettesítettem. Kérdező voltam. A saját osztályomat nekem kellett
                            tanítani, ellenőrizni, és ha valaki rendetlenkedett, felírni a fekete
                            táblára. Ez a legtermészetesebb dolog volt, hogy nekem egész kivételes
                            munkám volt ebben az iskolában, mintha nem is tanuló lettem volna, hanem
                            “kis tanító”. Igaz én már az első elemibe is úgy mentem,
                            hogyírni-olvasni tudtam, még édesanyám tanított meg Csécsén. Volt neki
                            valami eredeti módszere, ami hasonlít a mai szemléltető tanításhoz,
                            úgyhogy játszva tudott megtanítani bennünket, gyerekeit. De a tügyi
                            iskolában nem volt sietős a tanítás, ott elég volt, ha két év alatt
                            megtanulta az összes gyerek az összes betűt írni s olvasni. Itt már
                            szótagolva összeolvasás volt: bö i, bi... cö sö, csö... bö i cö sö,
                            bicsö... Ne mondd azt, hogy ö... bö i cö sö, bit s. Hát mi az a cö
                            sö?... cööö sööö, az csö... Nohát... mondd össze... Bö i cö sö bicz
                            biccz s s... Mi az a cö sö, már mondtad!... cö sö az csö... Nohát. Bö i
                            cö sö az csö... No ne mondd elibe a böi-t is, te marha... bő i, bi, cö
                            bicö... </p>
					<p>Végre a tanító úr elvesztette a türelmét, s rám kiáltott nagy
                            idegességében: </p>
					<p>- Mért nem tanítottad meg? </p>
					<p>És hiába tudtam éppen úgy olvasni a papírról, mint a tanító úr, hogy
                            bicska, ez tilos volt: így kellett betűzni; bö i, bi, cö, sö, csö, bics,
                            kö a ka, bics-ka... bicska. </p>
					<p>De Drofti Károly ezt nem tudta megcsinálni, ha agyonverik is, így
                            történt, hogy miután őt hiába verte a tanító úr, egyszer csak kivette a
                            vízhordó dézsából a kereszttudat, azt a kurtát, ami a dézsa két fülébe
                            van húzva, mert erre a rövidre még két hosszú rúd volt szerelve, azon
                            hoztuk a kútról a vizet... Hát avval a kurta rúddal úgy vágott engem
                            fejbe, amért Drofti Károly nem tudott silabizálni, hogy én abban a
                            pillanatban ott nyúltam el a dézsa mellett... </p>
					<p>A tanító úr két gyerekkel vitetett aztán haza, mikor feleszméltem. Igen,
                            de avval nem számolt, hogy édesanyám is van nékem, édesapám akkor sem
                            volt otthon, ellenben ott volt véletlenül Gyula bátyám, aki azonnal
                            indult a jegyzőhöz édesanyámmal, hogy feljelenti a tanítót. Útközben
                            azt is hallották, hogy a szolgabíró éppen a faluban van... De ott mentek
                            el az iskola mellett, s a tanító meglátta őket s rögtön megsejtette,
                            miről van szó, kiszaladt, kalap nélkül, hideg tél volt, és elébük
                            állott, bocsánatot kért s megengesztelte a viharos tengert. Ettől kezdve
                            ez a tanító úr volt a szüleimnek a legjobb barátja, mikor a ház leégett,
                            akkor is ő hordta ki a bútort a lángoló tető alól; mint a pataki diák,
                            értett a tűzhöz, hiszen Kispatakon néha mindennap volt tűz, s azt a
                            diákok szokták rombolva oltani... </p>
					<p>Lám ez nagyon keserves emlék, és mégis valami kedves íze van, főleg azért
                            bocsátottam meg, mert édesanyáméknál úgyjóvátette, mert én azt nagyon
                            tudtam, hogy mindennél fontosabb, hogy valaki jó legyen már hozzánk
                            ebben az ádáz faluban. S a tanító úr barátsága minden áldozatot megért.
                            Ideges ember volt, nem is csoda; aki nem született erre a pályára, hanem
                            azért végzi mert evvel fizeti meg a szerelem díját, annak nagyon keserű
                            lehet a sillabizáltatás. </p>
					<p>De én nem éreztem magam jótanulónak. Inkább az a keserves érzésem maradt,
                            hogy sohase voltam eléggé elkészülve. Igen különös volt hogy az írásomat
                            rossznak találták. Én még ma is emlékszem, hogy nekem igen tetszett az
                            az irka, amelyikben újfajta betűket csináltam. Igen hosszú szárakat
                            húztam a száras betűknek, p, f, g, y, l, t, b: az volt a vicc, hogy a
                            betűk fejét nagyon picire rajzoltam, a szárakat pedig hihetetlen
                            hosszúra... Erre a tanító úr rettenetesen dühös lett, és a fejemhez
                            vágta az irkát. </p>
					<p>- Eredj haza, mutasd meg annak a tudós anyádnak, micsoda piszkot
                            csinálsz! </p>
					<p>És én nem mertem hazavinni az irkát, hanem ahogy mentem hazafelé a nagy
                            utcán, körül, nem tudom már kinek a kapuja alatt, a bolton túl, egy
                            nagyfejű kapu alatt eldugtam s otthagytam. </p>
					<p>Ma is szorongok emiatt. Bűn volt. De annyira féltem a hátul ütő fától,
                            hogy nem mertem hazavinni s az egészen új és szép tiszta irkát, amibe
                            csak egy fél oldal volt írva, bedugtam a kapu alá s elfutottam. Azóta
                            számtalanszor ismételtem ezt a megoldást, mikor ahelyett, hogybátran és
                            hősiesen elviseltem volna a tárgyalást, abbahagytam a dolgot... </p>
					<p>A tanító úr mindvégig elégedetlen volt az írásommal, s azt mondta
                            egyszer: “Akkor lesz énbelőlem püspök, amikor te megtanulsz írni.” </p>
					<p>El akartam ezt mondani neki akkor este, mikor Jankával ellátogattunk
                            hozzá, de nem lehetett, mert aznap voltunk Tügyön, mikor ez a derék s
                            boldogtalan ember éppen két fiát veszítette el. Most jöttek haza fiai
                            orosz fogságból, s elmentek a Tiszára fürödni; az egyik fuldoklott, a
                            másik segítségére rohant, s mind a ketten ott maradtak... Szegény apa
                            megdöbbentő nyugalommal s tárgyilagosan beszélt róluk. Elmondta, hogy
                            egyik fia, mérnök, éppen Amerikába kapott ösztöndíjat vagy szerződést,
                            már nem tudom. Lesújtott, hogy a tügyi tanító fia Amerikában akart jövőt
                            alapítani, úgy éreztem, ez éppen olyan veszteség lett volna az apának,
                            mint a gyors halál. Ma sem vagyok a szétszóródás híve. </p>
					<p>Ott állottunk a feleségemmel a templomdomb alatt, ahonnan az iskolát
                            látni lehetett, míg mindezt elmeséltem neki. </p>
					<p>- Nézze, ott fent van a parókia. A, meg arra is emlékszem, hogy
                            választották meg, nagy korteskedéssel, Zitást. Zitás Bertalan volt a
                            pap, nagyon szép, hatalmas, derült úriember. Nagyon jó barátunk volt, ő
                            volt legjobb hozzánk az egész faluban. Zsindelyéknél sokszor volt
                            vacsorán, s morális kritikát keltett bennem, hogy nagyon is kedves volt
                            Erzsi nénémhez. Nem volt ott egy illetlen szó sem, de én a kisöreg, nem
                            helyeseltem, hogy az én szép nénémet annyit simogatja s olyan
                            csillogókat kacag neki. A papékhoz is jártam tejért, s míg megfejtek,
                            fent a szobában képes újságokat olvasgattam. Mert az volt a szokásom,
                            hogy mindenütt elhagytam a kalapot, de mindig megkerült. Egyszer a
                            szilvafán lelték meg, egész éjjel ázott, máskor az utcáról hozta be
                            valaki. De mikor a papéknál elveszett, azt többet nem találta meg senki.
                            Nem tudom, hova lehetett, valószínűleg a cseléd kidobta a szemétre,
                            pedig én, mikor eszembe jutott, azóta mindig tudom, hogy otthagytam.
                            Rémes, hogy már akkor is ilyen hagyogató voltam, ez ma már szinte
                            elviselhetetlen. A ceruza, ha jegyezgetek vele, egy pillanat múlva már
                            sehol sincs. Az idén három irattáskát hagytam el. A nyáron harminc
                            zsebkendőm hiányzik, pedig nem is használok, mert mióta elhagytam a
                            dohányzást, azóta nem vagyok náthás. </p>
					<p>A pap meg a tanító, ez a két úr, messze kiemelkedik a múlt ködében. Mind
                            a ketten valahogy a civilizáció és a kultúra hősének tűnnek fel előttem.
                            A sok vad, kegyetlen és kíméletlen parasztság között már abban az időben
                            úgy tűnt fel előttem a két vezető úr, mintha valóban kiválasztott, nemes
                            és nagylelkű embert alakítana a tanulás. A pataki iskola. Először is
                            mind derültek és mosolygók voltak. Tisztán, mocsoktalan ruhában,
                            gondozott fejjel, fehér kézzel, jóllakottan s félelemtelenül
                            jártak-keltek a községben, s ahol megjelentek, minden szem feléjük
                            fordult és éppen úgy felderült, mint ők maguk. Nem tettek ők semmit,
                            gondolom, a faluért, azonkívül, hogy benne éltek s egyszerű hivatali
                            munkájukat kevés ambícióval elvégezték. De a lényük volt imponáló és
                            megnyugtató. Érezni lehetett, hogy magasan fölötte vannak a falunak s
                            nem ér fel hozzájuk az életnek az a sárförgetege, mely bennünket bezzeg
                            teljesen elborított. A biztosított, nyugdíjas állás sugárzott belőlük.
                            Nem is voltak oly garasosak, mint a nép. </p>
					<p>A harmadik úr, aki a faluban lakott, a jegyző, ez már egészen más volt.
                            Túl elegáns, idegen típus, vékony és tartózkodó úr volt. Katolikus volt,
                            s már ez is idegenné tette. Szemmel látható volt, hogy nem való ebbe a
                            faluba, s a parasztok nem is mertek közel menni hozzá. Azt hiszem,
                            nekünk külön okunk is volt nem szeretni, mert édesanyám pályázott a
                            postamesteri állásra, de nem ő kapta meg, hanem a jegyző felesége.
                            Mindig úgy mentem a postára, mintha valami félelmes és ellenséges
                            táborba kellene bemenni. De nemcsak én voltam úgy vele, hanem mindenki,
                            akit megfigyelhettem. Hozzánk sokan jártak, egész kaszinó volt a házunk,
                            de a jegyzőre soha jót senki nem mondott, nem is beszéltek róla,
                            kellemetlen volt, hogy jelen van a faluban. Biztos, hogy faji
                            idegenkedés is volt ez. </p>
					<p>Ambrus Zoltán hasonlított hozzá, s nekem Ambrus is mindig olyan különös
                            idegen lény volt, akivel nem lehetett összemelegedni, nem bírtam
                            elhinni, hogy debreceni születés. </p>
					<p>S ehhez hozzájárult a vallás. A faluban mindenki református volt s ez még
                            fontosabb, mint az, hogy tiszta magyarok. A vallásközösség általában
                            lelki közösséget teremt, de a kálvinistáknál, talán még inkább, mint más
                            felekezetnél. A kálvinista ugyanis nem vallásos, semmi hajlama a
                            bigottériára, vagyis nem él egyházi szervezettségben. Ellenben nagyra
                            tartja azt, hogy ő mint kálvinista, szabad gondolkodó és jogosultnak
                            tartja magát istennel, emberrel szemben valami független, szembeszálló
                            és dölyfös magatartásra. </p>
					<p>De már mégiscsak odaértünk Hallgatóék kapujához. </p>
					<p>A kapu megújult, mintha új gazda volna a háznál. Az udvar még mindig
                            óriási és öblös, a ház a régi, s ott áll az udvar közepén a nagy görbe
                            fekete asszony, Eszter néném, Pallagi Eszter, s mosolyog ránk, mikor
                            feleségemet bemutatom, mintha még a mosolyt is fösvényelné. Minek jöttek
                            ezek, azt jelenti a mosolya, csak enni. </p>
					<p>- No, gyertek be. </p>
					<p>Bemegyünk a tiszta sötétes konyhába s onnan jobbra az “első házba”.
                            Ugyanaz a nehéz talajvizes szag. Hallgató bácsi meghalt. Mikor, szegény? </p>
					<p>Eszter néném a fekete kendőjének a csücskét, ahogy illik, könnytelen
                            szeméhez emeli s a legtárgyilagosabb nyugalommal beszél róla. Egyáltalán
                            oly kevés szavú s visszafojtott hangú. Ezt én azelőtt méltóságnak
                            tekintettem. S én igazán nagyon szerettem ezt az Eszter nénémet. Ő
                            semmit sem tett azért, hogy szeressem, de rossz sem volt hozzám. Olyan
                            volt, mintha a fösvénysége csak felvett ruha lenne, s csak azért, mert
                            folyton meg van ijedve, hogy kieszik, elhordják, tönkreteszik, de ha
                            éppen nem gondolt a borzalmas szerencsétlenségre, hogy aggkorában éhen
                            kell halnia, akkor nagyon kedvesen tudott rám nézni a fekete szeme.
                            Picit mintha önmagát becsapná, hogy kiszolgáltatja magát, hogy tudja,
                            nem célszerű, de mégis nem állhat ellent, jónak mutatja magát ezzel a
                            rokongyerekkel szemben, aki isten ments, még elpereli a birtokát
                            egyszer, ej, ravaszok ezek, nagy zsiványok, jönnek a jussért. </p>
					<p>És azzal otthagyott bennünket kettőnket a szobában. </p>
					<p>Kiment, egy szó nélkül, nem magyarázta meg, hova megy. Már volt legalább
                            két óra, fél három, s mi ott ültünk egymás mellett a karoslócán, az
                            udvari ablak alatt. </p>
					<p>- No most nézzen körül, szívem, ez a tipikus parasztház, ezek a
                            parasztok, ezek a magyar gazdák. Ilyenek az egész országban, mindenütt,
                            ahol tiszta magyar kálvinista a lakosság. </p>
					<p>Janka körülnézett, s feltűnt neki, hogy néhány fénykép van a falon.
                            Felállott, megnézte azokat. </p>
					<p>Én is odaállottam. Úri rokonok, mondtam. Úgy látszik, ezek is kaptak a
                            Kérészy vagy Zsindely, vagy tudom is én miféle lányoktól s csudálom,
                            hogy a falra rakták őket, mert ez igen nagy megbecsülés. Azelőtt, mikor
                            még ritka volt a fénykép, más kép a falra nem került, csak Kossuth
                            Lajos, Petőfi meg a katona fiunk huszárképe, amire fel van ragasztva a
                            fiú feje. Idegen nem lehetett oly becses, hogy feltegyék; akit
                            magyarázni kell, hogy kicsoda, az nem kerülhetett a falra. Ez olyan erős
                            bennem, hogy még az is meglepett, mikor egy dunántúli plébánosnál a
                            grófjainak nagy képeit láttam a falon. Alföldi érzéssel nem tudtam
                            belehelyezni magam abba, hogy idegen arcok ott lehessenek a lakásban,
                            hacsak nem a művészi közömbösség rakta fel. Azt hiszem, a tökéletességig
                            ki van fejlődve a magyar életben a családi szentély fogalma. Azért nem
                            lehet közéleti hatást elérni, mert ez az utolsó mentsvára a magyarnak.
                            Ide bemenekül a köz elől. </p>
					<p>Eszter néném csak nem jött be, volt időnk filozofálni. </p>
					<p>- Három nagy probléma van, ami a szüleim életét számomra szimbolikussá
                            teszi. Első az elszegényedés kérdése, a második a fölemelkedésé és a
                            harmadik a gyermek. </p>
					<p>Édesapám elszegényedett. Ennek igen egyszerű oka volt: fantáziája volt.
                            Képes volt költői módon erős képeket festeni saját maga elé, s amit így
                            megálmodott, készpénznek vette. Csak rágondolt, hogy jó volna elvenni az
                            özvegy papné lányát, mert annak van tizenhat hold földje, s így neki
                            rögtön lesz huszonegy. Repülve, rohanva, lángolva hajtotta végre. S
                            mivel a véletlen közrejátszott, legfőbb véletlen, hogy a lány anyjában
                            kapott szövetségest - sikerült is.</p>
					<p>De ahogy ez megvolt, már új álmok rajzottak benne. Malomvásár, minden ok
                            és cél nélküli föld- és falusi házvásárlások. Vásárolni csak azért, hogy
                            vásároljon. Mint valami gáznemű, ki akart terjeszkedni. Ha az mind
                            sikerül, amit álmodott, az egész Csécsét egy-kettőre bekapja. De már a
                            terjeszkedés lázában a messze távolra eresztette ki képzeletét, s gépet
                            vásárolt, s a hólyag akkorára nőtt, hogy ki kellett pukkadnia. </p>
					<p>Mintha a kultúra hiánya tette volna féktelenné a hitét a képzeletben. De
                            másokat meg a kultúra hiánya zárt be a mozdulatlan vagyonőrzésbe... </p>
					<p>Az édesapám elszegényedését mindenesetre a fantázia építetlen légvárainak
                            összeomlása okozta. </p>
					<p>A mély szegénységben egy ideig stagnált. Semmi nélkül maradt, s minden
                            eszköz nélkül kellett folytatnia az életet. Semmit sem tudott. Ács lett,
                            s meg sem tudta fogni szabályszerűen a fejszét. Vállalt és nem tudott
                            számolni. Tudott összeadni és szorozni, de már kivonni és osztani nem
                            olyan pontosan. S nem tudott szakszerűen gondolkozni. Még húsz év múlva
                            is minden esetben előfordult, hogy fontos tételek hiányoztak a
                            költségvetésében, s csak akkor kapott a fejéhez, mikor már kellett az
                            anyag az építésben. Ez nem volt egyszerű tudatlanság, hanem az a sajátos
                            törekvés, hogy el kellett hanyagolnia a tételeket, hogy a legolcsóbb
                            árajánlatot tehesse. Mert ahogy a legelső vásárlásnál nem számított ki
                            semmi nehézséget és akadályt, úgy volt mindvégig. Ragyogó fantáziákban
                            élte le egész életét és a sötét színek csak az élet folyamán tűntek fel.
                            Hihetetlen könnyen vállalkozott a leghosszabb utakra, s nem volt a
                            zsebében annyi pénz, ami a vasúti jegyre kell; milyen könnyen vágott
                            neki a Ludovikától a Keleti pályaudvarig. Nem kellett neki villamos;
                            ment gyalog s kilyukadt a Rókusnál, de onnan már egész közel volt a
                            Keleti. </p>
					<p>Ez is valami magyar fantázia. Így szoktak a pusztán elindulni. A futó
                            betyár lóval nekivág a Tiszán át. Nem törődik vele, nem kerül-e szembe
                            lovaspandúrral. Ha az ember nagyon sokat aggodalmaskodik, el se kezdje,
                            úgyse lesz semmi. “Mi kell ahhoz? - mondta édesapám, mikor megvettem a
                            lányfalusi kertet - csinálok neked egy sufnit, hogy a szerszámot be tudd
                            zárni, meg eső elől behúzódhass. Húsz koronából meglesz az egész.”
                            Százhúszból se lett meg, de azért mégis jó volt az ötlet, s az is igaz,
                            hogy ha azt mondja, hogy százötven korona kell rá, akkor nem mertem
                            volna belemenni, hogy egy sufnira annyit kiadjak, még ha azt mondta
                            volna is a végén, hogy látod, nem is került annyiba, csak százhúszba. </p>
					<p>Fantázia nélkül ottragadt volna szépen a csécsi sárban. De evvel a tügyi
                            sarat is meg tudta gázolni, mert addig, addig, hogy egyszer csak
                            megtanulta a mesterséget s egyre nagyobb istállókat vállalt. Egyszer már
                            egy húszöles birkaaklot csinált valahol a kinyizsi határon, ott voltam
                            nála. De a felvirágzás akkor kezdődött, mikor Mád leégett. Akkor annyi
                            munkája lett: “Fiam, mindenki azt akarta, hogy én építsem fel a házát.
                            Nem is tudott jól aludni, akinek nem én csináltam meg a fedelet a feje
                            felett.” Ezen aztán úgy kacagtunk, de olyan boldogan. Voltam is nála
                            Mádon. Édesanyám egy hajnalban felsusogott: “Siga, siga, siga, fiacskám,
                            ébredj fel, siga...” Itt zsizserél a fülemben maig a hangja, oly furcsán
                            mondta, siga... zsigának is, de akkor úgy, erős essel. Ha rá akartam
                            emlékezni Debrecenben a nagy boldogtalanságok idején, elsusogtam
                            magamnak, az ő hangján, hogy siga, siga... és boldogan sírtam. </p>
					<p>Ez a mádi út nagy-nagy emlék... Nyár volt, gyönyörű hajnal... Egyedül,
                            gyalog, egy kis szervétába kötve volt valami nagyon finom ennivaló,
                            rántottcsirke és túróslepény... Gondolom, csak arra való volt, hogy
                            édesapám érezze, hogy gondolunk rá. Ételnek nem sok volt, vinni igen
                            alkalmatlan. De az is lehet, hogy azért kellett elmennem, mert a levél,
                            amit vittem, valami végrehajtás vagy más bírósági idézés volt. Még ekkor
                            is folyt a miskolci per a tüzesgép miatt... No meg az apám mindig
                            bőviben volt a pörnek. </p>
					<p>Az út eleinte nagyon kedves volt, legjobban éppen az tetszett nekem, hogy
                            egyedül mentem. Egyedül a kisfiú a nagy pusztán. Körös-körül
                            mérhetetlen, beláthatatlan síkság, mind megművelve, bevetve, gazdag
                            termés, búzakeresztek végtelen sora, én már akkor olvastam Petőfit.
                            Édesanyámmal együtt olvastuk, s tudtam, hogy a puszta a szép. Édesanyám
                            külön megtanított rá, hogy szépnek kell tekinteni azt a tágas
                            végtelenséget, amely vékony földből és óriási égből áll. S ebben a
                            mindenségben hogy kocogott vékony lábain az a kis suta fiú. Sárga
                            voltam, mint egy kínai és görbe, minden könyök, térd, bütyök kiállott
                            bennem, még mindig beteg voltam, tudja, szívem... s betegen is mentem be
                            a kollégiumba... az első negyedévben 187 órát mulasztottam, igazoltan
                            persze, s nagyon gyenge bizonyítványt kaptam karácsonykor s mikor
                            hazajöttem, Gyula bátyám azt mondta, hogy “ne küldjétek vissza ezt a
                            gyereket az iskolába, csapjátok ki a malacok közé”, s én sírtam, nem
                            akartam kimaradni, szégyelltem, hogy ha jövőre visszavesznek, mindenki
                            azt fogja mondani, hogy ismétlem az osztályt... De itthon maradtam, s a
                            tóban gyógyultam meg. Majd megmutatom magának a tót, úgy hívtuk, a
                            Gránárium-tó, olyan vastag fekete sár van benne, hogy alig lehet lemosni
                            az embernek magáról és sok-sok vízitök. Gyönyörű fehér virága volt,
                            sárgabélésű. Lótuszfaj, a magyar lótusz. S képzelje, úgy meggyógyultam,
                            hogy azóta nem voltam beteg. De igazán, én azóta máig nem voltam beteg,
                            lázat nem éreztem, s semmi szervemnek semmi baja nem volt, kivéve, hogy
                            ez a trombózis jött, de ez nem betegség, ez baleset, ugye? </p>
					<p>Na igen, azt akartam mondani, hogy három probléma volt, amiben
                            szimbolikus nekem az én szüleim élete: az elszegényedésben és a
                            meggazdagodásban és a gyerekkérdésben. </p>
					<p>Az elszegényedést már érti, a meggazdagodás, ha nem is következett be,
                            csak azért nem, mert az a különös ok, ami az elszegényedést okozta,
                            állandóan fennállott. Édesapámat abban a pillanatban, ahogy a
                            legminimálisabb pénz megmaradhatott a kezében, a fantáziája azonnal
                            elragadta, és rögtön belefogott egy akkora vállalatba, amihez az a pénz
                            semmi sem volt. Képtelen volt kivárni, míg valami jelentékenyebb
                            summára tesz szert, s hogy avval valami megfelelő kisebb vállalkozásba
                            menjen, amin megint kereshet, s így gyűjtögethet valamicskét... Nem. Ő
                            két fillérrel százforintos vállalatot és száz forinttal tízezerforintost
                            akar kezdeni. Foglaló. Az az árverező volt, aki csak a foglalót tudja
                            letenni, de a felvert árverési tétel árát soha kifizetni nem tudja. S
                            képes rá, hogy bedobja az egész, kezében levő summát, abba a
                            licitációba, “majd eladom”, fő, hogy megvegyem. De ha megveszi, kisül,
                            hogy semmi sem változott, otthon nincs ennivaló, neki egy zsák lisztet
                            kellett volna venni, nem ötven hold földet. Odavész a foglaló, s egy
                            csomó perköltség származik az át nem vétel miatt. </p>
					<p>És mégis voltak édesapámnak kvalitásai, amelyek a meggazdagodáshoz
                            vezethettek volna. Elsősorban is az, hogy igazán vállalkozónak
                            született. Hihetetlen rábeszélő képessége volt. Később még Budapesten is
                            el tudta érni, hogy a legnagyobb építészek adtak neki munkát, s
                            magánembereknek villákat épített Mátyásföldön, Budán s másfelé, sőt
                            magán Budapesten ötemeletes házat. S mikor a legnagyobb vállalata volt,
                            akkor is csak éppen a legszűkebben tudta ellátni a háztartást. No, de
                            nem ez most a kérdés, ez az ő üzleti rendszerének a következménye; a
                            rezsiköltséghez tartozott, hogy mindenben annyira gavallér volt, amennyi
                            pénz éppen volt a zsebében. </p>
					<p>Másik kvalitása példátlan szorgalma. Soha életében nem pihent, csak ha
                            nem volt munkája. Mindig a legnagyobb lázzal és hévvel dolgozott és
                            dolgoztatott. A legnagyobb munkabért fizette, de a legnagyobb
                            teljesítményt is kívánta. Saját maga még hatvanéves korában is megfogta
                            a lapátot, s láttam, amikor a Hársfa utcában valami átalakítást csinált,
                            s szombat este maga hányta ki a törmeléket az udvarról a stráfkocsi elé,
                            hogy vasárnap reggel a kis kávéház nyithasson. </p>
					<p>Szorgalmához a szakértelmet pótló buzgóság járult, hogy a vállalt munka
                            tökéletes legyen. Mikor már belefogott az építésbe, egyáltalán nem
                            számított neki a szerződés. Ott meg kellett venni, tenni mindent, hogy
                            mindenki meg lehessen elégedve vele. Ez a legjobb hírnevet szerezte
                            neki, csak ott ne lappangott volna, mindig az, hogy pénzügyileg sötét
                            árnyék, sűrű felhő borult a vállalatra. </p>
					<p>Szóval, nagyon meggondolatlanul csinálta szegény, olcsón vállalt s drágán
                            épített. Örömet akart szerezni a vállaláskor is meg az átadáskor is. S
                            ez nem ment. A különbözet az ő nyakába szakadt. </p>
					<p>De mi lesz már evvel az ebéddel? Jöjjön, nézzük meg. Nem kell ezektől
                            félni, emberek ezek, magyarok és kedvesek: rokonok! </p>
					<p>Janka ugyanis kicsit félt a falutól. Nem értette meg, hogy ha én annyi
                            rosszat mondok róluk, azt nem úgy kell venni, hogy ő aztán féljen tőlük.
                            Az én morgásom, zörgésem a legnagyobb indulatban is önszeretet volt:
                            bennük magamat szidtam, hogy ne dicsérjem magam. Mikor az ember a
                            bölcsőben a kis unokájának azt mondja, hogy: te büdös köjök, de
                            agyonváglak, jaj, de megeszlek - ez nem azt jelenti, hogy agyon akarja
                            vágni, se azt, hogyvalósággal meg akarná enni, mint a szintén nagyon
                            szép kismalacot, csak azt, hogy az ember az ellenkező túlzással fejezi
                            ki szeretetének legmagasabb fokát... Mikor én a tügyieket szidom, bennem
                            szeretet és irigység és igen nagy nagyrabecsülés is van, mert az a
                            szegény kis Csécse olyan, mintha bárányok laknának benne - ez a vad
                            Pthrügy pedig, mintha farkasok, tigrisek és oroszlánok barlangja volna.
                            S a gyermeknek jobban imponálnak a ragadozó fenevadak, mint a bégető
                            szelídek. </p>
					<p>De ehhez valósággal bele kell születni, bele kell nőni és atyafinak kell
                            lenni, hogyvalaki otthon érezze magát ebben a farkastanyában. Énnekem
                            lehettek akármilyenek, én fesztelenül hazai levegőt éreztem, s talán nem
                            is esett volna jól, ha nem annak találom, amilyen. De Janka másfajta
                            emberekhez volt szokva. Az ő Mariska nénije, ott fent Gömörben, aki
                            megfelelt például az én Eszter nénémnek, az nem így fogadott, az annyit
                            beszélt, nevetett, mulatott, hízelgett, körülvett, egy pillanatra
                            magunkra nem hagyott volna. S végeredményben éppen olyan krajcáros és
                            kicsinyes parasztasszony volt, mint ez. De a külső megnyilvánulás más
                            volt. Szláv vér? Vagy inkább a társadalmi berendezkedés? </p>
					<p>Eszter néném csakugyan a pitvar-konyhában volt és már égett egy kis
                            szerencsétlen tűz, s egy fiatalasszony már kopasztotta a két csirkét.
                            Kisült, hogy az asszony a lánya, Eszter volt. A kis Eszter. Mikor én
                            Tügyről elmentem, 1890-ben, mintha épp akkor született volna, öreg
                            szülők mérgére, jó későn, Trézi után tíz évvel, most kész meglett
                            asszony. S milyen tügyi!... Mint az anyja volt abban az időben. Nem jött
                            be üdvözölni a pesti rokonokat, hanem kintmaradt a konyhában, s
                            kopasztotta nekik a csirkét. Én aztán nem csináltam teketóriát, ott
                            csókolóztam össze vele a csirketoll-szagú forróvíz felett. </p>
					<p>- Eszterkém, Eszter fiam, kicsi Eszter... </p>
					<p>S egyenként eldicsekedtem a feleségemnek minden hirtelen feltoluló
                            emlékkel, s a szemünk előtt minden tárggyal, mert egész furcsa, de a
                            helyszínén csak úgy kibomlottak az emlékek, s engem lepett meg
                            legjobban, hogy itt mindent mennyire ismerek, s milyen sokszor kellett
                            nekem itt lenni, hogy ennyire otthon vagyok. </p>
					<p>De nemcsak a tárgyi emlékek, hanem a szeretet élményei is; csak úgy
                            kiforrtak a szememből a meghatottság könnyei. És valóban én nagyon
                            szerettem azt a szegény Hallgató bácsit, aki olyan lármás és beszédes
                            volt, s mindig kurta ködmönben járt, jó ócska báránybőr ködmönben, ami
                            mindig rongyos volt a könyökén, s kifordult a fehér bárányszőr,
                            piszkosan, sárgán, de valahol mindig rongyosan. De büdös volt. Fene
                            büdös tud lenni a birkabőrruha. A fején meg egy fekete birka hullájának
                            bőrdarabja volt, amit sipkának hívtak, s azt begyűrve viselte, nem
                            hegyesen. Eszter néném ilyen volt, mint most, s ez nekem az igazi magyar
                            asszony, ebben az apró fehérmintás fekete kartonban, így elkopottan,
                            lógó hosszú szoknya, leszorított s beesett mell és a szemébe húzott
                            fekete kendő. </p>
					<p>Az ember arra büszke, amije van, ahogy van. Ha sok van, arra, hogy milyen
                            bőség van - ha kevés, akkor arra, hogy kevéssel beéri. Én mindig büszke
                            voltam arra, hogy az én népem annyira puritán. Egy szebb darabot meg nem
                            vettek, nincsen se tányérjuk, se edényük, dísznek, csak ami a
                            legszükségesebb. Mindenben a legprimitívebbet, a díszítés nélkülit s még
                            csak nem is a legjobbat szerezték be. Olcsó legyen, ez a fő. S mind
                            azért, hogy minél kevesebből megéljenek, tehát minél kevesebbet kelljen
                            dolgozniok. Édesanyám mindig mondta, hogy ezek a tügyiek ingyen élnek.
                            Hogy Csécsén mennyit dolgoztak az emberek, megszakították magukat a
                            munkával. De ezek? Ezek már csak kaszával aratnak, amit isten elleni
                            véteknek tartottak Csécsén, ott még sarlóztak és minden szálat
                            párhuzamosan fektettek egymáshoz a kévében, hogy egy búzaszem ki ne
                            hulljon. De ezeknek a férfiaknak mindig volt ráérő idejük. Ezek eljártak
                            beszélgetni, megállottak az utcán és órákig eldiskuráltak, kocsma is
                            volt. Több földjük volt és jobb földek. Kevesebb munkával is meg
                            lehetett élni. </p>
					<p>De amilyen locsogó kedves ember volt Hallgató bácsi, olyan szűkszavú,
                            hallgatag volt az özvegye, Eszter néném. Csak kérdésre felelt, akkor is
                            csak a legrövidebben. Harapófogóval kellett kihúzni belőle minden szót.
                            Janka zavarban is volt, azt hitte, nem látják szívesen. Én csak
                            biztattam, hogy ez semmi, Tügyön ez így szokás. </p>
					<p>Hanem mondhatom, nem kis erőfeszítésbe került vigasztalni szegénykét és
                            ébrentartani benne a látogatás számára a kis örömet. Nem kívánkozott
                            közéjük, nem kívánta meg az én gyermekkoromat ezek közt a rideg
                            kálvinisták közt, inkább megsiratott. </p>
					<p>Végre aztán elkészült a rögtönzött kis ebéd. Lehetett öt óra, mikor enni
                            kaptunk, már majd kiesett a hasunk. De hát itt paprikát nem termelnek,
                            retket, semmit, ami növényi. Itt nincs még ma sem gyümölcs, s ki kellett
                            várni a szabályszerű főtt ételt. </p>
					<p>És ebédre semmi más nem volt, csak megsütve a két csirke. Azt feltálalták
                            elébünk, kenyérrel és sóval s nekünk meg kellett elégedni. </p>
					<p>Még azt se, hogy odaült volna Eszter néném, hogy velünk egyen, vagy a
                            lánya, Eszter. Nem, ketten maradtunk, magunkban az üres szobában. Igazán
                            égett az arcom a szégyentől értük. Minden gyermekkori emlékérzés
                            visszajött. Úgy tettek a nagynénémék, mintha harmincöt év után egyszer
                            eljöttünk volna hozzájuk jóllakni, de ők nem hagyják magukat
                            kizabáltatni. </p>
					<p>Janka nem akart enni, én csak azért is gyűrtem magamba, a csirkeszárnyát
                            rágcsáltam. Akkor Janka rámutatott a tálra, s végigszámolta, ami be volt
                            tálalva. </p>
					<p>A két csirkéből minden húsos darab hiányzott. Se mellehúsa, se combja nem
                            volt egyik csirkének sem. </p>
					<p>Ez aztán mint valami csodálatos, valami rendkívüli égi jel, úgy tűnt fel
                            nekem. </p>
					<p>A fösvénységnek ezt a klasszikus megnyilatkozását semmi fantáziával nem
                            tudná író kitalálni. Ezt csak az élet tudja produkálni. </p>
					<p>Ettem valamit, de Janka képtelen volt. </p>
					<p>Éppen távozni akartunk, mikor megérkezett a vő. Maros Sándor, a kis
                            Eszterke ura. Hatalmas és vidám fekete ember jött be, mint valami tüzes
                            ménkő. Azonnal megtelt a szoba elevenséggel, lármával és vidámsággal.
                            Rögtön ebédet hoztak neki, egy percnyi várakoztatás nélkül, s nem
                            csirkét, hanem ebédet. Nem tudom, mit, főtt ételt, levest, tésztát,
                            főzeléket, szóval amivel élni szokás a falun. Ő azt hitte, mi már
                            ebédeltünk, mert az edény ki volt hordva az asztalról, s nagyszerű
                            étvággyal falatozott, s én bután haragot tartottam a nagynénémmel, s
                            emiatt nem kértem az ételéből, de nem is kaphattam volna, csak ha
                            osztozni akar, mert egy falattal sem volt több, mint ami neki elég volt. </p>
					<p>Azért nagyon mulattatott, hogy ez a száraz, keserves, savanyu faj ilyen
                            vérbő, egészséges és ropogó férfit kapott: a természet gondoskodik a
                            felfrissülésről? Nem falubeli volt a vő, nem tügyi, ez sokat
                            megmagyaráz. Valahonnan a szomszéd falukból. </p>
					<p>Maros Sándor aztán mindent kipótolt, amit az asszonyai beszédben
                            megtakarítottak, s rögtön vállalkozott, hogy vezet tovább a
                            rokonokhoz.</p>
					<p>Szégyelltem magam, hogy engedtem, hogy így kibabráljon velünk a szeretett
                            s egyetlen nagynéném. Nagyapám egyetlen fiútestvérének első házasságából
                            származott lánya. Mert ez is számít: nagyapám bátyjának, Istvánnak három
                            felesége volt, de igazi gyerekeknek csak az első házasságbelieket
                            tartották, a harmadik házasságból való Julcsa néném már csak inkább
                            olyan sajnálkozva tudomásul vett rokon volt, pláne, hogy az ura, a
                            ragyás, kellemetlen Szőke Józsi, a betyár hírű öreg Szőke Józsi fia is
                            úgy bánt vele, mintha méltatlan lenne. Pedig ez volt az egyetlen asszony
                            a faluban, akit édesanyám igazán szeretett, gondolom csöndes, szelíd
                            lelke és a sok szenvedés miatt. </p>
					<p>Biz a tügyi ebéd után éhesen mentünk tovább rokonlátogatóba. </p>
				</div>
				<div type="chapter">
					<head>
                           ÚJJÁSZÜLETETT A FALU
                        </head>
					<p>Hallgatóéknak két lányuk volt. Az idősebbik, Trézi, velem volt egyidős,
                            együtt jártunk iskolába. Inkább idősebb lehetett nálam egy évvel, mert
                            érettebb volt, mint én, egész gondolkodása komoly volt és anyás. A
                            kisebbik olyan késői gyümölcs volt, akkor született, mikor én már
                            költözőben voltam Pthrügyről a kollégium felé. </p>
					<p>Én ugyanis már arra születtem, hogy kollégiumba menjek. Édesapám csak azt
                            sajnálta, hogy anyám nem egy tízéves fiút hozott a világra, hogy minél
                            hamarább iskolába adhassa. Nem azért taníttatta ki a három sógorát, hogy
                            a saját gyerekeiről elfeledkezzék. Nem lehetett oly nehéz élet, s nem
                            lehetett oly kevés pénz a világon, hogy ő ezeket a büszkeségeit föl ne
                            emelje a saját élete szintjéről egy magasabb és “boldogabb” régióba.
                            Édesapám nem is élt e nélkül a vágy nélkül. Ha már ő maga nem tanult s
                            csak úgy kerülhetett közelebb a falu elejéhez, hogy beházasodott az úri
                            világba, a fiait föltétlenül behordta oda. </p>
					<p>S most itt felvetődik az a nagy probléma előttem, mit is jelent az iskola
                            a falunak. </p>
					<p>A népiskola nem a falué. A hatosztályú, vagy a jövőben remélhetőleg
                            mihamarább felállítandó nyolcosztályú népiskola nem a falusi lakosság
                            gondolata, találmánya és követelése. Ez állami divat, az európai
                            kultúrfokkal vált kötelezővé, azt lehetne mondani kényszerintézménnyé.
                            Ezt adták a falunak s csendőrrel tartják fenn a használatát. Bármilyen
                            furcsa is, az én időmben még a leghatározottabb ellenszenv volt a
                            népiskola ellen, s ha nem büntették volna a szülőket, akkor minden
                            ürügyet felhasználtak volna, így is kitaláltak mindent, hogy ne küldjék
                            a gyereket az iskolába. Ha a cipő rongyos volt, vagyha egyáltalán nem
                            volt, már elég ürügy volt, hogy ne jöjjenek a gyerekek. Ha otthon munka
                            volt, szó nélkül otthon tartották a gyereket, akinek a falu törvényei
                            szerint minden napra s minden percre megvan a maga beosztása:
                            “agyonverlek, te büdös köjök, ha nem vigyázol a bornyúra.” Már négyéves
                            gyerekre rábízták egy bornyú legeltetését. </p>
					<p>Ezzel az ősi renddel szemben állott az uraknak az a parancsa, hogy
                            iskolába kell járni. “Mit kínozzák azt a szegény gyereket!”, sopánkodtak
                            az anyák. S az iskola mindenféle himlőnek, náthának, torokfájásnak
                            valóságos melegágya. Még az édesanyám is elengedte volna ezeket a
                            gyermekbetegségeket, amelyek ha beköltöztek a családba, lefektettek
                            bennünket, úgyhogy minden télen heteken át kórház volt a lakás. Az
                            iskola ugyanis semmiféle higiénikus védelemmel nem volt ellátva. Ott
                            szorongtunk a szűk padokban egymás mellett, s a taknyosok megfertőzték
                            a tisztákat. Zsebkendője az egész iskolában csak két-három gyereknek
                            volt, azt csak dísznek és fényűzésnek tekintették s csak vasárnap kaptak
                            a gyerekek, hogy a templomban hetykélkedjenek vele. </p>
					<p>A fiúk úgy tették a zsebükbe, hogykivirítson, a kislányok pedig egy szál
                            virágot tettek a keményre kivasalt kis zsebkendőre, s úgy tartották az
                            ölükben. Ha az istentisztelet alatt valamelyiknek annyira szüksége volt
                            rá, hogy már nem tudta szipogással tartani, akkor felemelte az
                            alsószoknyácskáját, és annak a sarkába törülte az orrát. De hogy akár
                            fiú, akár lány a zsebkendőt ilyen szennyes célra használja, azt nem volt
                            szabad, azért akkora pofont kapott volna odahaza, hogy még. </p>
					<p>A nép tehát szabotált, s a tanítói kar még ebben az időben a kisebb
                            falvakban tanultságnélküliekből állott. Pthrügy nagyobb község volt.
                            Tamás tanító már okleveles volt, de az utóda nem készült a tanítói
                            pályára és nem is volt szenvedélye a tanítás. Inkább a gazdálkodásban
                            használt fel bennünket. Mi gyomláltuk a kertjét, sőt a gazdagyerekeket a
                            mezőre is kivitte könnyebb gazdasági munkára. </p>
					<p>Az azonban, ha egy gyereket magasabb iskolába vittek, már nem hatósági
                            kényszer, hanem egyes családoknak felfelé törekvéséből támadt. Ezek a
                            családok igen ritkán kerültek ki a földművesek közül: ez a lesüllyedtek
                            újra feltörekvése volt. Mint a mi esetünkben is. Már a nagyapám, Pallagi
                            József kitaníttatása is az ő nagyapjának, a bevándorlott nemesnek
                            hagyományát bizonyítja s lánya, édesanyám ezt a hagyományt folytatta.
                            Érdekes példa arra, hogy a szellemi hatás hogyan ragályozódik, az, hogy
                            a község bírája, a legtipikusabb falusi bíró, akit valaha is láttam,
                            magas, vörös, egyenes derekú, botos bíró, egész arisztokrata, arra a
                            hírre, hogy az apám kollégiumba küld, ő is beadta a velem egy osztályba
                            járó fiát - mert sánta volt egy kicsit, tehát gazdasági munkára nem
                            alkalmas. Sőt azt hiszem a későbbi fiait is mind kitaníttatta. Egy
                            fiából képviselő, majd főispán lett. De az első gyereke otthon maradt
                            gazdának. Rajta kívül azonban több parasztgazdáról nem tudok, aki ebben
                            a faluban iskoláztatott volna fiút. </p>
					<p>Ma az iskola általában meglepő magas nívón áll. A tanítói kar kitűnő, s
                            már a legparányibb község is megkapja a maga szakképzett tanítóját. A
                            nép azonban még mindig ellenáll, ha nem is olyan mértékben, mint az én
                            időmben. Ez az ellenállás sem jelent mást, csak azt, hogy az iskolázási
                            korszak után a gyermeknek többé nincs alkalma a legcsekélyebb önképzésre
                            és továbbtanulásra sem. Ellenben a magasabb iskoláztatás vágya már igen
                            erős. A népnek egyre szélesebb tömege jön rá, hogy sokkal jobb úr lenni,
                            mint paraszt. “Nincs a parasztnak semmi becsülete” - mondják. Az alföldi
                            tanyák gyereknépe most megindult, és a vasutak s mezőgazdasági
                            kisvasutak, villanyosok, autóbuszok özönével szállítják be a polgáriba s
                            más középiskolába a gyermekeket. </p>
					<p>Ezt azonban, úgy látom, nem az elemi iskoláztatás fejlődése idézte elő,
                            hanem az általános szellemi áramlat, mely a magyar falvakat elfogta. </p>
					<p>Ott értettem meg, Hallgató Trézinél. </p>
					<p>Szegény Trézi megöregedett. Mi ketten olyan tréfáló viszonyban voltunk -
                            senkivel oly testvéri és bensőséges barátságban nem voltam
                            gyerekkoromban, a saját testvéreimmel sem, mint Trézivel. Sovány és
                            vékony arcú lány volt, halvány hússzínű bőre volt, s finom szája és igen
                            okos szeme. Úgymegértettük egymást, még a gondolatát is a másiknak, s
                            azt hiszem soha erotikus irányú valami nem támadt köztünk: igazán a
                            szellemi egyenrangúság öröme volt ez, mint Emmával, a keresztapám
                            lányával, aki különben hasonlított is Trézihez. Ez azért látszik most
                            érdekesnek, hogy ezzel a típussal később nem is igen találkoztam: talán
                            Máriában volt valami ebből a kemény, élctől szikrázó s így külsőséges
                            elmejátékból. </p>
					<p>- Hűj, de öreg lettél - kiáltottam rá Trézire, mikor valóban egy egész
                            öreg sovány asszony esett a nyakamba s csókolt össze. - Hova lettek a
                            fogaid? </p>
					<p>Tele volt a szeme könnyel a váratlan találkozás örömében, s könnyeken át
                            nevetett rám: </p>
					<p>- De te éppen olyan vagy, mint vótál - mondta nevetve -, egy cseppet sem
                            öregedtél. </p>
					<p>Ez biztos, hiszen csak huszonöt éve, hogy nem találkoztunk. </p>
					<p>Nagyon finom volt ez a drága Teréz: nem hiszem, hogyvalaha megsértett
                            volna, s mégis mindig fizetett. </p>
					<p>Kisírtuk magunkat, s Janka csak nézett. </p>
					<p>- Hát ezek a kisasszonyok kicsodák? - néztem körül a rózsakoszorún. Egész
                            sereg finom, karcsú, babaarcú, rózsaszirom szépségű úrilány volt a
                            szobában. </p>
					<p>- Ezek az én lányaim. </p>
					<p>Életemben itt döbbentem először rá a magyar falu átalakulására. </p>
					<p>Ez aztán tökéletesen átalakult, ez a nép. Trézi olyan iparosasszonynak
                            látszott, városias, de még ő is parasztasszony volt a lányaihoz képest.
                            Trézi még kapált a mezőn s a kertet maga művelte, mosott, súrolt,
                            tapasztott, felmázolta a földet, szóval az volt, aminek élete kerete
                            rendelte. De a lányai mintha mind budapesti trafikos kisasszony vagy
                            manikűr vagy pénztárosnő, tehát tisztán városi ízlésben nőtt, s
                            meglepően harmatosan finom jelenség lett. Erzsébet, Terézia, Etelka,
                            Eszter, a nagyok s a kicsik, mindről messze látszott, hogy ezek már
                            kisujjukat sem dugják a földbe, egy sem kapált soha életében szakmányban
                            végig egy napot. </p>
					<p>Talán még némi iskolájuk is volt, erre nem emlékszem, de hiszen az iskola
                            csak annyiban járul hozzá az úriassághoz, hogy ott hatással vannak
                            egymásra. Nem a tudomány teszi az úriembert, a modor. A
                            Szakolczai-lányok rózsabokorban csicseregtek körül s tele volt a lakás
                            politúros bútorral, s a ház is akkor épült, s még nem is volt kész.
                            Kisvárosi homlokzatos ház volt, az utca felől vasredőnyös boltajtóval.
                            Valami boltot tartottak már fenn. </p>
					<p>Hű, de elmúlt a Hallgató bácsi kilyukadt ködmenének a színe-szaga ebben a
                            ma valósággal élő s nemcsak holmi áloméletben. Eszter néném még ott van
                            a régi házban, a régi szagok közt, de ha egyszer meghal, biztos, hogy
                            Maros Sándor azt is újjáépíti. </p>
					<p>- De hogy kerültök ide a főutcára, te Trézi? </p>
					<p>- Elpereltük Cihat Esztertől. </p>
					<p>A régi Pallagi-porta felét elperelték s oda építettek új házat. </p>
					<p>Cihat Eszter! Még élt, Pallagi István bátyámnak az özvegye, a betyár
                            fekete asszony. </p>
					<p>- Te meg elperelhetnéd a telek másik felét, Zsiga te. </p>
					<p>Erre az egész család összebújt: ebben még a régi parasztvilág, hogy a
                            lányok tökéletesen részt vesznek a családi tanácsban. A hároméves gyerek
                            már tudja, hogy mennyi jussa van a földből az apja után. S beleszól. </p>
					<p>Borzasztóan mulattatott, hogy meg akarnak tanítani rá, hogy milyen címen,
                            milyen fokon, ágon van nekem s az összes Móricz-gyerekeknek jussa a
                            Pallagi-telekhez és a földekhez. </p>
					<p>Ez is még a régi Tügy - bár a nevét ma már Prügynek írják s mondják:
                            “Andrássy Gyula megvette a Szirmay-fődet, ezerötszáz holdat, mikor
                            aztán belügyminiszter lett, ő lökte ki a falu nevéből a th-t.” De a
                            falusiak szívéből nem dobhatta ki a két betűt: a fösvénységet és az
                            irigységet. </p>
					<p>Nagyon kedves volt, minden nagyon jóleső, de Janka kijelentette, hogy nem
                            hál meg ebben a faluban. Kocsink ott állott a Zsindelyék udvarán, s este
                            elmegyünk. </p>
					<p>Mikor kimentünk az utcára, már az egész falu tudta, hogy kik vagyunk, s
                            hogy itt vagyunk. Átmentem Cihat Eszterhez. Hűj, de harapós és komor
                            volt, hogy így meg mertem sérteni hogy először Hallgató Trézinél voltam,
                            az elperelt telken épült házban. </p>
					<p>De én nem térhettem ki, Maros Sándor nem is tudtam hova vezet. Persze nem
                            mentegettem magam, nem toltam azokra a bűnt, akik közül senki sem kísért
                            be, csak a szomszéd telken, a kerítésen túl, lesték mi történik... </p>
					<p>- Nézze, szívem, itt úgy van minden, változatlanul. Ezen a nagy kapun
                            kellett bejönnöm a veszekedett, harapós kutyák közt, s ott hátul a sötét
                            istállók... Ott fejtek... A szobák, a sötét ősi szobák. Kis ablakok.
                            Százötven éves ház, ezt még valószínűleg az első Pallagi-ős építette,
                            vagy a Bökönyiekről maradt, nem tudom... De úgy tartotta a család, hogy
                            Pallagi István ősatyánk “megvette a legnagyobb házat telket s földet és
                            akkor megházasodott”. Most egy fekete, vad asszony lakik benne, egyedül
                            elkomorodva. Megsúgtam Jankának, hogy szeretném megkérdezni, emlékszik-e
                            még Eszter néném Seres Marcira? Aki miatt az ura egy éjjel összetörte,
                            úgyhogy nyögve vonszolta magát hozzánk: “Erzsi, Erzsi, itthon van az
                            urad? Nincs? akkor eressz be...” Többet sose jött hozzánk, s azután sem
                            adott pénzért egy csupor tejet. </p>
					<p>Hősköltemény hősei ezek, akik élnek. Vajon a maiakból is epopéa nő egy
                            félszázad múlva? </p>
					<p>Dehogy, legfeljebb bűnügyi riport. </p>
					<p>Hidegen búcsúzott tőlünk Eszter néném, Cihat Eszter, ki tudja, talán
                            máris értesítették róla, hogy “el fogom perelni” a maradék földjét. </p>
					<p>Mikor kiléptünk az utcára, mintha csak megmozdult volna a méhkas. Csak
                            úgy rajzottak ki a kapun. Itt a Nyiri nagy porta, mellette a szegény
                            Drofti, már bizony nem él az öreg Drofti bácsi, Széljankó, aki
                            Königgrätzet elvesztette, ő látott olyan méheket talián országban, mint
                            egy juh. “Hát a kas, milyen volt, amibe laktak?” - kérdezték tőle. -
                            “Hát az, ecsém, csak ojan, mint a rendes kas itthon.” </p>
					<p>Szemben a Die-porta, Droftin túl Darabosék. Darabos Borcsa, akinek a
                            nevét, mikor legelső karácsonyra hazajöttem Debrecenből, meg kellett
                            mondani latinul. Nem tudtam, de kivágtam magam, azt mondtam:
                            Barabábel... El voltak ragadtatva tőle. </p>
					<p>Tudja isten, csak úgy borult a nyakamba a sok nő és férfi: Zsiga, Zsiga!
                            s mint egy menet rajzottak utánam... </p>
					<p>Janka egész életében emlegette szegény, hogy ilyet soha nem látott, s el
                            sem tudott képzelni, hogy valakinek az egész falu rokona legyen. Ez az
                            egy imponált végre neki az én életemben. </p>
					<p>Most kaptam a református lelkésztől egy remek kimutatást: a község
                            anyakönyve alapján egy származási táblát, 1794. február 9-én esküdött
                            Pallagi István nemes Bökönyi Zsuzsannával. Ebből a házasságból a mai
                            napig, tehát 1938. szeptember 1-ig, 142 év alatt 246 név kapcsolódott
                            egy családdá. Legvitézebb gyerektermő mindvégig a Pallagi-család maradt,
                            amely 45 férfiút, 24 nőt szült világra. Ez a Pallagi-had negyven
                            családdal házasodott össze helyben. A faluból házasság útján
                            elszármazottakról semmi hír. Amerikába egyetlen legény ment el. Így egy
                            kis faluban valóban olyan vérkeveredés és vagyoni szövetség állhatott
                            elő, mely csaknem az egész lakosságot bekapcsolta. Kolozsvári, Tóth,
                            Hallgató, Szakolczai, Maros, Zsindely, Cihat, Seres, Debreceni, Szőke,
                            Szabó, Turi, Mudri, Lakatos, Die, Szekeres, Bátori, Murvai, Furó, Varga,
                            Nagy, Fistrovicz, Boros, Takács, Deák, Meggyesi, Bereczki, Szűcs,
                            Drofti, Papp, Léner, Molnár, Csócsics, Orosz, Hussi családok
                            szegről-végről mind Pallagi-atyafiak. </p>
					<p>Édesanyám, Pallagi Erzsébet nem ok nélkül ült a kis házunkban az ablaknál
                            oly büszkén a nagy magáramaradottságban, hogy: “Nem baj az, kisfiam, ha
                            most nincs is, majd lesz. Nekem ezek a tügyeiek nem imponálnak, s engem
                            meg nem sérthetnek. Mind rokon, s a rokonnak meg kell bocsátani... Csak
                            hadd hetykélkedjenek ezek a maguk nagy büszkeségével, én azon csak
                            mosolygok. Semmi ez, fiam.” </p>
					<p>Most elértünk a mi régi, kedves kis házunkhoz, mely úgy áll szemben arra
                            az útra, amelyen Pallagiéktól mentünk, mint Csécsén az apa s anyai ház a
                            falu egyetlen utcájára. </p>
					<p>Ott állt a kicsiny szalmafedeles ház, s elborította a szememet a könny. </p>
					<p>A szenvedések hajléka! </p>
				</div>
				<div type="chapter">
					<head>
                            ÜNNEP ESTE
                        </head>
					<p>A gyermek boldog, ha testi közérzése jó. Boldog, mert a boldogság: a
                            vágytalanság. A gyermek lelki igényei oly kicsinyek, hogy saját maga
                            minden pillanatban ki tudja elégíteni. Játékká válik neki a legparányibb
                            megmozdulás, mint a kis macskának. </p>
					<p>Én, valószínű, hogy beteg gyerek voltam. Másképp nem tudom megérteni,
                            miért maradt bennem annyi s oly fájdalmas élmény a boldogság
                            aranykorából. Már Csécsén is beteg voltam, éppen abból származott
                            féktelenségem. Istvándiban ezt a beteg gyermeket azért sújtotta le
                            annyira a sorsfordulat, amihez hatéves korában még semmi köze sem volt,
                            mert fizikailag érezte rosszul magát. Pthrügyön is mindvégig betegesnek
                            kellett lennem. Erre már nem emlékszem, csak visszakövetkeztetek. Hogy
                            milyen beteg vagyok, az csak Debrecenben derült ki, ahol nem bírtam az
                            iskola rendszeres intenzív figyelmét. Az első negyedévben valami 187
                            órát mulasztottam betegség miatt, akkor gyenge is volt a bizonyítványom,
                            s mikor karácsonyra hazamentem, otthon a legnagyobb várakozással
                            fogadtak, s az egész család mélyen elcsüggedt a hármasaimon. Gyula
                            bátyám éppen nálunk volt s azt mondta: “Hagyjátok itthon a gyereket.
                            Csapjátok ki a malacok mellé. Hadd heverjen őszig, meglássátok,
                            meggyógyul” Az édesapám azt hiszem örült ennek a jó tanácsnak, mert
                            “éppen nem volt pénze”. De én csakugyan otthon maradtam, és szégyelltem
                            magam. Sokáig rettenetesen szégyelltem, hogy ismételni fogom az első
                            osztályt a kollégiumban. Szóval még sokáig beteg voltam. Hogy az idő ne
                            vesszen kárba, édesanyám saját külön módszerével, ami éppen úgy az övé
                            volt, mint a főzés módja - elkezdte velem taníttatni a nagy latin
                            szótárt onnan kezdve, hogy a, ab, abs praepositio, -tól, -től. Persze
                            evvel nem mentem messze, nagyon száraz volt, s alig hiszem, hogy
                            háromszáz szót megtanultam volna. Pedig annyi csak kell egy
                            beszélgetéshez Ciceróval. </p>
					<p>De tény, hogy meggyógyultam. Ott hevertem naphosszat a malac mellett a
                            Gránárium megetti sárban. Akkor még senki sem tudta, hogy ezekben az
                            alföldi, fekete ragadós feneketlen sárdagadványokban rádium van. Mikor
                            Kakasfürdőn találkoztam a dicsért rádiumos salétromos gyógytóval,
                            ráismertem benne a mi gránárium pocsolyánkra, amiben én egy nyáron úgy
                            meggyógyultam, hogy azóta sem voltam beteg... Igazán, tizenegy éves
                            korom óta talán sose voltam három napig tartó lázban. Ha egy orvosi
                            félreértés nem véli ízületi csúznak a trombózisomat, s ezzel egész
                            életemre meg nem rontja a bal lábamat, talán nem is tudnám, milyen az,
                            betegnek lenni. </p>
					<p>A gyerekbetegséggel szemben nálunk odahaza az volt a felfogás, hogy az a
                            kölyöktől a legnagyobb szemtelenség, ha beteg. Nem elég, hogy az
                            embernek annyi baja van s annyi dolga, még beteg is merészel lenni.
                            Édesanyám nyögött, és a verejték ütött ki rajta, hogy még betegséggel is
                            bajlódni kell. Édesapám pedig dühös lett, s ha csak le nem esett a
                            lábáról a fiú, rákiabált, s ez volt a legjobb s legolcsóbb gyógyszer.
                            Mind a kettőjüknek igaza volt. Édesanyám úgyis állandó betegség volt, s
                            mégis elvégezte minden dolgát, édesapám pedig soha életében nem volt
                            beteg, tehát nem is hitte, hogy valaki beteg. Olyan méregbe jött, ha a
                            családban valaki ágyba került, hogy rákiabált, hogy ágyastul kidobja.
                            “Mér nem vigyázol? Én mér nem vagyok beteg?” </p>
					<p>Nem is láttam apámat betegnek, csak 1897-ben, Sárospatakon, ahol egy
                            légycsípést elvakart, fertőzte a nyakát, hátul a tarkó alatt, az
                            feldagadt, s csaknem belehalt. Akkor aztán elhitte, hogy van betegség. S
                            különös, nem volt dühös saját magára. Sőt, igen halk és szelíd volt. </p>
					<p>A gyerekkori betegeskedésemről jóformán semmi emlék sem maradt, csak a
                            születésem után való gyöngeségemet emlegették. Hogy a harangozó minden
                            évben elkérte édesapámtól a harangozás díját, mert “ezt a gyereket úgyis
                            el kell húzni elébb-utóbb”. </p>
					<p>Semmi másra nem emlékszem, csak arra, hogy ezen a Prügyön milyen sötétek
                            és kegyetlenek voltak az emberek. </p>
					<p>De mégis van egy bonyodalma az ottani életnek, amely aranyos színekben
                            villódzik. Ha odarebbenek, egyszerre megmelegedik a szívem és olyan
                            boldogságokat érzek, amilyeneket ebben a szomorú s rideg gyerekkori
                            bánattengerben alig lelek másutt... </p>
					<p>Ez a nagybátyáim látogatásainak a külön rétege. Mint a túró a
                            palacsintában, olyan édes és mazsolával rakott és kövér s illatos és
                            zabálni való ez a rétegződés. </p>
					<p>Már az első karácsonyt Prügyön a saját házunkban éltem meg. Karácsony
                            estéjén, ahogy bealkonyodott, a falusi gyerekek kántálni jártak. Zengett
                            az egész falu a karácsonyi templomi énekektől. Éles gyerekhangok
                            sikították, hogy: </p>
					<p>Az istennek szent angyala, </p>
					<p> mennyekből hogy alászálla </p>
					<p> és a pásztorokhoz juta, </p>
					<p> nékiek ekképpen szóla. </p>
					<p>Nagy örömöt most hirdetek </p>
					<p> melyen örvend ti szívetek. </p>
					<p>A másik ének pedig az volt, amit tudtak, s amit illett énekelni, hogy: </p>
					<p>Krisztus urunknak áldott születésén, </p>
					<p> angyali verset mondjunk szent ünnepén! </p>
					<p> mely Betlehemnek mezejében régen </p>
					<p> zengett ekképpen: </p>
					<p>- Szabad az istent dicsérni? - köszönt az ablak alatt a kis csapat
                            vezetője, s ez azt jelenti, hogy csak akkor énekelnek, ha az engedély
                            bizonyos anyagi jutalmat helyez kilátásba. Elég egy darab kalács is, de
                            mindenesetre jobb a krajcár. Hihetetlen pénzvágy volt ezekben az
                            énekesekben; mint az operistákban. Ingyen az istenért sem. Ki látott már
                            hivatásos énekest, aki a maga s más örömére dalolt? Csak pénzért. </p>
					<p>Mi pedig magunk is tudtunk énekelni. Édesapám mindig első énekes volt
                            minden templomban; édesanyám meg különösen gyönyörűen énekelt, gyöngéden
                            és elbájolóan. Mi bőgtünk, fül nélkül, de tele torokkal. Hát a vendég
                            istendicsérőket senki sem biztatta valami nagyon. Nálunk Betlehem nem
                            volt. Csak sokkal később, már nagy diák koromban láttam az első
                            betlehemes játékot. A kálvinista puritanizmus kiirtotta a népi vallásos
                            játékokat, ahogy kimeszelte a templomot, s büszke volt rá, hogy a fal
                            üres, legfeljebb az eső csorgott végig rajta, s hagyta ott a zöld és
                            barna csíkokat. Karácsonyfa sem volt. A Nagyalföldön nem volt fenyőfa:
                            mikor a feleségem karácsonyfát állított a legelső karácsonyon, édesanyám
                            azt hitte, meg kell halnia. Elszédült; rohamot kapott, és ecetes vízzel
                            kellett a szívét s a homlokát mosogatni. Hogy az ő fia behódolt a
                            bálványimádó pogányoknak. </p>
					<p>Éppen kezdtek eltisztulni a karácsonyi énekes hadak, váratlanul
                            megzendült az ablak alatt egy pompás bariton férfihang: </p>
					<p>Krisztus urunknak áldott születésén... </p>
					<p>- Ni, Laci! - mondta édesanyám. </p>
					<p>- Hát ez hun az istenben csavarog erre - szólt édesapám. </p>
					<p>De az ő homloka is felderült, mert szerette ezeket a sógorokat, fiai
                            voltak ezek neki, s az első mordulás már el is simult az arcán. </p>
					<p>- Laci bátyám, Laci bátyám! - riadtunk fel mi hárman. S visítottunk, mint
                            a fecskefiókák, ha a fészek felé repül egy szomszéd fecske s apjuknak,
                            anyjuknak nézik. </p>
					<p>Hát ő volt, Laci bátyám. </p>
					<p>Bejött a nyitott, végre-nyitott ajtón. Mert nagyon kinyitottuk neki, és
                            senki se kiáltotta, hogy: bejön a hideg. </p>
					<p>S ott állott előttünk, vállasan, csinosan, melegen, boldogságtól
                            sugározva, mert nagyon tudott boldog lenni. </p>
					<p>Olyan szonórus hangja volt, úgy muzsikált és úgy dudorászott: </p>
					<p>- Szerbusztok édes eggy jó lelkeim! </p>
					<p>- Ne másszatok rá, ne legyetek alkalmatlanok - szólott ránk édesanyám -,
                            mert abban a nagy családi magánosságban, amiben éltünk, számunkra egy
                            nagybátyánk megjelenése mindig felszabadulás volt, ózon és társadalmi
                            esemény. Milyen más volt ez a Laci bátyám, mint a falusi gubás
                            parasztok. Hogy tudott ránk nézni, csillagot szórt a tekintete. Ömlött
                            belőle a jóság, mint a vörösre fűtött kályhából a meleg. </p>
					<p>- Jaj, te Laci, te Laci - könnyezett édesanyám boldogságában, hogy az
                            édes testvérét látja, s tenyerével törülte a szemét, csak aztán emelte
                            fel a kötényét, hogy végre egy fehér zsebkendőt halásszon elő az ágy
                            végéből. </p>
					<p>- De jó, hogy eljöttél - mondta édesapám. - Nem is tudtuk, hogy ki eszi
                            meg a kürtős fánkot. </p>
					<p>Mert csakugyan, kürtős fánk az mindig volt karácsonyestre. Édesapám az
                            utolsó percben faragta a forgatófát, édesanyámnak tésztát kellett
                            csinálni, felcsavarta a fára és édesapám az udvaron, szabad tűzön
                            megsütötte, mint a nyársra húzott malacot. Oly piros lett és belül
                            annyira fehér s olyan jó szívós, rágós: igazán a mi fogunkra való volt.
                            Bár ma is volna olyan jó fogam. S mi, gyerekek, komolyan vettük az
                            édesapám szavát, és versenyt hasaltunk a földre, hogy kihúzzuk az ágy
                            alól a teknőt, amiben volt a kürtős fánk. Nagy tömegben, mint óriási
                            karperecek. </p>
					<p>De Laci is kinyitotta a kabátját, s a mélyből két üveg bort halászott
                            elő, s letette az asztalra, mint engesztelő áldozatot. Itt vette csak a
                            kocsmában, de úgy adta, mintha a tokaji hegyről hozná. </p>
					<p>- Sógor, ezt a csekélységet... </p>
					<p>Hát aztán végre az asztalhoz ült, ő is, mi is. Legalább ketten az ölébe,
                            a két térdére, s öleltük a nyakát oly szorosan, ránk kellett szólani az
                            összes felnőtteknek: “Megfojtjátok mán.” Mire ő nevetve felelt: “Csak
                            hadd szeressenek, itt legalább érzem, hogy van szeretetben részem. Más
                            úgysem szeret, csak az enyéimek.” </p>
					<p>- Mi az, már nincs állásod? - ütött édesapám a szeg fejére egy nagyot. De
                            ő maga is csodálkozott, miről jut ez az eszébe, s édesanyám
                            szemrehányóan nézett rá, hogy ilyet mer feltételezni az ő imádott
                            testvéréről. </p>
					<p>De Laci bátyám nem tagadta: dörgő felháborodással mondta: </p>
					<p>- Én és Kende Zsiga? Hát elfér két kard sokáig egy hüvelyben? </p>
					<p>Mire édesanyámnak egy pillanat alatt elpárolgott az a kis büszkesége s
                            félve kérdezte meg: </p>
					<p>- Hát édesanyám? </p>
					<p>- Nohát, még csak újévben telik ki a szerződés. </p>
					<p>- Újév, te Laci... az egy hét múlva itt van! </p>
					<p>- Azér is jöttem. Szerencsen akartam állást kapni a cukorgyárban, mert
                            legjobb a biztos állás, de lekéstem. Már be van töltve a segédgépészi
                            állás, amit hirdettek. Pedig ez jó lett volna, itt a közeletekben,
                            édesanyámnak is kedveskedhettem volna akármikor egy kis cukorral... </p>
					<p>- No, de hát most édesanyám egyedül van? </p>
					<p>- Nincs semmi baj. Fa van. Inkább az, hogy ott fog maradni nekem az a sok
                            kommenciós fa. Ha fa nincs, van faszén. Abból is nem tudom hány
                            szekérrel van megvéve az erdőn... </p>
					<p>- No, de Laci, édesanyám egyedül van a karácsony estén? </p>
					<p>- Hát, ez az élet! </p>
					<p>- De hisz ez borzasztó, még soha, soha életében egyedül nem töltötte a
                            karácsony estéjét. </p>
					<p>- Ne bőgj - kiáltott fel édesapám -, no tessék... má meghal, má meghal,
                            hogy egyedül van. Jobb neki, ha egyedül van, mintha... </p>
					<p>Csak nem mondta ki, hogy“mintha a lingár fia ott bosszantja...” </p>
					<p>És én tudtam, hogyakkor is egyedül volna, ha Laci bátyám otthon lenne,
                            mert nem töltené otthon a lakásban az estét, hanem a faluban a cimborái
                            közt... De annál görcsösebben öleltem a nyakát, szinte belegebedtem:
                            ezzel az öleléssel a szeretetemet és féltékeny haragomat egyformán
                            kiadtam. Úgy szerettem ezt a Laci bátyámat s úgy szerettem volna, ha úgy
                            viseli magát, ahogy kell. Mégis beteg gyerek voltam én, hogy rögtön
                            ilyen érzések támadtak bennem. Pista egészséges volt, ő a bátyánk
                            mellényzsebét kutatta ki, s mindent kiszedett belőle, az acélórát a
                            füléhez tartotta, az órát, amelyiken vörösarany huszár lovagolt; vékony
                            kis fekete óra volt. Ez volt az, amelyik a gépelésnél a hordóba esett,
                            és csak három nap múlva került meg, mikor szombaton kiöntötték a
                            hordóból a vizet s még akkor is járt. Jó kis óra volt. </p>
					<p>- Hát mi lesz most édesanyámmal. </p>
					<p>Laci bátyám duzzogva vette a poharat s koccintott: </p>
					<p>- Mi lesz, mi lesz? azt hittem, több szeretettel fogadjátok. Ha ezt tudom
                            el se jövök. </p>
					<p>- Miért? - mondta édesanyám. Újra tele lett a szeme könnyel. - Hát
                            isten... de hova tesszük szegényt, mondd meg. </p>
					<p>- No, ne rücskölj már - mordult rá édesapám -, hova tesszük. Ott van a
                            hátulsó hely... Majd kitakarítod... Kimeszeled... bútor is alig kell...
                            egy ágy... meg egy kályha. </p>
					<p>- Hej, Bálint sógor - sóhajtott egy hatalmasat Laci bátyám -, egyetlen jó
                            sógorom... elbánt velünk a jóisten, de ő tudja mért... Az isteni
                            bölcsességgel perbe szállani nem lehet, Bálint sógor... Nem szabad
                            megbántani a jóistent... én is csak azért hallgatok... </p>
					<p>- Na, ne sírj már, az istent a dógodba! - kiáltott rá édesapám újra
                            édesanyámra, akiben minden felújult a szent karácsony estén, mennyi szép
                            karácsonyestét vigadtak át otthon a régi házban, még a nagy összeomlás
                            után is, legalább együtt töltötték az ünnepeket, s most így
                            szétzüllötten, széthullva, mint az oldott kéve... </p>
					<p>- Lehet is ezektől a gyerekektől sírni - mondta édesanyám -, az ember még
                            ki sem sírhatja magát kedvére... - s tréfált, mert hiszen neki kellett
                            megmenteni a hangulatot és a helyzetet. Hiszen ő tudta legjobban, hogy
                            mit jelent most még egy kenyérevő a házban... </p>
					<p>- De te éhes vagy, ugye, Laci? </p>
					<p>- Hát, olyan nagyon éhes nem vagyok, de ha valami jó van, azt megeszem. </p>
					<p>- Karácsony este mégiscsak van valami. Én nem tudom, ez az ember honnan
                            teremti elő - s furcsa szemtörülő kézmozdulatával folyton fekete szemeit
                            takargatta. </p>
					<p>- Bálint?!... - mondta Laci bátyám nagy elismeréssel. - Bálintot nem
                            féltem! Bálint a jég hátán is megél!... Ugye, sógor, mikor Pesten
                            vótunk, akkor meg én segítettem... </p>
					<p>- Te - nevetett rá édesapám horkantással, mert hiszen a Laci bátyám szava
                            azt jelentette, hogy Pesten is Bálint sógor tartotta el, mikor az a
                            csúnya betegsége volt és kórházba kellett feküdnie... </p>
					<p>Vacsora után itták a bort, s kipirosodtak tőle. Szépen behegedt a seb.
                            Laci bátyám elmesélte, hogy Kende Zsiga hogy bánt vele, s “nem volnék
                            ember, nem volnék magyar”, ha ezt tűröm... Aztán megeresztette azt a
                            szép bariton hangját, s rágyújtott, hogy: </p>
					<p>Lekaszálták már a rétet, </p>
					<p> nem hagytak rajt virágot. </p>
					<p> Megutáltatták én vélem </p>
					<p> ezt a cudar világot. </p>
					<p> Olyan vagyok miként ősszel </p>
					<p> a sárguló falevél... </p>
					<p> csakhogy az életem fája </p>
					<p> több tavaszt már nem remél. </p>
					<p> Hej ojan vagyok miként ősszel </p>
					<p> a sárguló falevél </p>
					<p> csakhogy az én éltem fája </p>
					<p> több tavaszt már nem remél... </p>
					<p>Elénekelte ő ezt a strófát tizenkétszer is, mert valószínűleg igen
                            passzolónak találta a maga életére. Édesapám ilyen dalokat nemigen
                            dalolt, mert ő csak egyházi énekeket tartott méltónak az éneklésre... ez
                            ostobaság... De édesanyám az új nótát, amit még nem hallott, csendesen
                            kísérte, s egyszer csak a két testvér magasba ívelő hanghullámokon
                            ölelkezett össze. Mind a ketten nagyon szépnek és nagyon igaznak érezték
                            s vigasztalónak, hogy: </p>
					<p>a sárguló falevél... </p>
				</div>
				<div type="chapter">
					<head>
                            KÖZÉPOSZTÁLY
                        </head>
					<p>Mindig rejtélyes volt nekem, mi az a magyar középosztály. Sok panaszt
                            hallottam, hogy nem fejlődhetett ki a magyar középosztály, hogy
                            széthullott, nincs megszervezve, nincs gerince, csak azt nem tudtam, ki
                            tartozik hát bele ebbe a középosztályba? </p>
					<p>Mi nem tartozhatunk oda, mert apám a fejszét forgatja, s a középosztályba
                            nem számítják bele, akit valaminek lehet nevezni: a paraszt nem
                            középosztály, a munkás sem, s az én apám paraszt volt, aztán munkás
                            lett. Igen, de a nagybátyáim, akik vér szerinti rokonok voltak s folyton
                            velünk és köztünk éltek, azok nem voltak parasztok, se munkások: nyilván
                            grófok sem, ők egész biztos, hogy középosztályba tartoztak. Szóval abból
                            értettem meg, kik hát a középosztály tagjai: azok, akik semmit se
                            csinálnak. </p>
					<p>- Hőj - mondta Laci bátyám, mikor később otthagyta a kovácsműhelyt s
                            telekkönyvi átalakító lett -, hőj - ha én a kezemet ráteszem a tollra,
                            az többet jelent, mintha a paraszt egész héten szánt. </p>
					<p>Ez aztán rendkívüli volt. Igaza volt benne, mert a kényelmes, tiszta,
                            puha irodai munkájából egész szépen megélt. Jobban étkezett, jobb
                            ruhákat viselt, tisztább volt, mint a földtúró paraszt. Olyan volt, mint
                            egy vakációzó diák, akinek egész életében vakációja van. A felesége is
                            mindig csinosan volt öltözve, a gyerekei is takarosak és üdék voltak. </p>
					<p>Szóval érdemes a középosztály tagjává lenni. </p>
					<p>Ez a két ember, Laci is, Józsi is, bár mindenik ipari pályán kezdte, mind
                            a ketten felküzdötték magukat a középosztályba. Gyula rögtön úri pályára
                            volt beadva, papnak, de ő aztán megszegte ezt a reményt s tanár lett.
                            Pap, tanár mindegy, mindenik középosztály. Gyula bátyám annyira
                            középosztály volt, hogy már pótolta a testi munkát: tornával, sporttal,
                            vívással. </p>
					<p>Vagyis nekünk, az iparosgyerekeknek, volt három középosztálybeli
                            nagybátyánk, akik a világon semmi különbséget nem tettek maguk közt és a
                            mi anyánk közt, s minket gyerekeket is középosztálybelieknek vettek. Az
                            egész családot, kivéve az apánkat, akit nem is akartak kiszabadítani az
                            iparos állapotból: “Apád tanulatlan.”... Mért tanulatlan, mikor ő keresi
                            meg ezeknek a tandíját és kenyerét is?... Laci bátyám az első két-három
                            liter bort még a magáéból vette, de akkor kijelentette, hogy: “Sógor,
                            nincs pénz.” Attól kezdve a húst és a bort is az édesapám hozatta, míg
                            csak otthon volt a nagybátya. </p>
					<p>Lassan valóban az apám személyére redukálódott az egész
                            alacsonyabbrendűség. S én már akkor csodálkoztam rajta, hogy ő nem
                            tiltakozik ez ellen. De igazán nem tudott beszélni azokkal az urakkal,
                            akikkel akármelyik nagybátyám akármeddig együtt tudott lenni s tudott
                            politizálni. Ő soha életében nem volt hajlandó azon törni a fejét, hogy
                            nemlétező dolgokról mit kell gondolni. Ő meg tudta beszélni a vállalandó
                            munkának minden legkisebb részletét. A nem létező házat látta, s annak
                            nem létező ablakait, ajtóit, még az ajtó vasalását is, és a fa
                            minőségét, amiből készülnie kell: de az állam szerkezetét, a politika
                            huncutságait vagy a gondolatok szövevényeit soha nem fürkészte. “Csak
                            húsvágáshoz ért” - mondta Petőfi az apjáról. Édesapám is így volt, de
                            sohase sértettem meg avval, hogy ezt kimondjam róla. Én már a
                            középosztály gyermekének voltam nevelve s ez azt jelenti többek közt,
                            hogy az ember nem azt mondja, amit gondol. </p>
					<p>Mikor fiú-fővel valahogy tisztába jöttem a középosztály elméletével, úgy
                            szűrtem le magamban: a középosztály tagjai mindent elkövetnek, hogy a
                            legkisebb testi munkát se kelljen végezni a pénzkereset érdekében.
                            Legfeljebb ülnek a nadrágjuk fenekén, ez az egy fizikai teljesítmény,
                            amivel hajlandók pénzt keresni. Mert ez sem kis dolog öt-hat-nyolc órát
                            széken ülni s ezért havi fizetést s nyugdíjat kapni. </p>
					<p>A három nagybátyám oly rendkívüli módon különbözött egymástól, ahogy csak
                            testvérek tudnak különbözni. Idegenek még hamarabb hasonlítanak
                            egymáshoz, mint a testvérek. Még ha külsőleg hasonlítanak is, lelkileg
                            teljesen mások. Laci, Józsi, Gyula. Ég és föld és a tenyerem. Mind más.
                            Ha meg a negyedik testvért, az édesanyámat veszem, akkor meg pláne, még
                            a hasonlóság legszerényebb álma is hiányzik. Édesanyám volt az okos
                            Erzsi, akiről Gyula bátyám azt mondta: “Erzsi nem e világra való.” Ami
                            azt jelentette, hogy először is nem munkára való, aztán nem ismeri az
                            életet, s annyira idealista, hogy nem is ismerheti meg soha. Vele
                            szemben Laci a tökéletes átlagember. Neki csak a nyelvén vannak a
                            frázisok, de oly józan és számító, s mégsem reális... Nem, Laci bátyám
                            nem volt reális ember, ha két évnél tovább nem bírta ki Kende Zsigánál,
                            sem senki másnál s a saját hivatásában sem, ott tudta hagyni a
                            műhelyt... Nem reális, nem tudta, hogy ez nem lehet... Nem tudta, tehát
                            ki tudta csinálni, hogy lehessen. Egy reális ember nem tesz olyan
                            lépést, ami reménytelen. Reális ember kovács maradt volna az ő helyében. </p>
					<p>Józsi? Hát, Józsi, az meg igazán fantaszta volt, ha nem bolond. Olyan
                            jóbolond. Mindenkinek bolondja. Micsoda ember az, aki folyton dalol és
                            kacag. Állandóan tréfál, mulat és mulattat s ingyen. Nem kell neki
                            semmi. Ha tisztára éhes, akkor is annyira viccet tud csinálni abból a
                            furcsaságból, hogy ő éhes, hogy nyúlnak mellette az emberek, ha hallják.
                            Semmi egyéb realitás nincs benne, csak az az egy, hogy úgy szégyelli a
                            suszterséget. “Tudod, Zsiga, ha ezt levakarhatnám magamról, hogy én
                            valaha is suszter voltam, képes volnék megvakartatni magamat, mint a
                            halat, hadd húzzák le az egész bőröm” - s nevet, nevet, nevetgél, mert
                            már látja a pikkelyétől megfosztott halat és saját magát -, “de nem
                            lehet megcsinálni, hogy el is felejtsem, hogy tudok cipőt csinálni... és
                            hogy valósággal csináltam... ez borzasztó...” Sohase tudtam megérteni,
                            mért szégyellte annyira, mikor oly rettenetes sok suszter van a
                            világon... Az mind így szégyelli?... </p>
					<p>Boldogtalan az az anya, </p>
					<p> kinek fia csizmadia, </p>
					<p> mert nem tudja, mely órába </p>
					<p> fúl bé a csirizestálba... </p>
					<p>Ha ketten voltunk a szobában, ezt dalolta nekem, és úgy nevetett hozzá,
                            hogy a könnye csorgott. Én is nevettem vele, de nem tudtam, mi van ezen
                            nevetnivaló, legfeljebb az, hogy egy csirizestálba nem fér bele egy
                            suszterinas. </p>
					<p>Az volt aztán a furcsa, mikor megjött Romániából és nem tudom hogy,
                            hosszabb időre telepedett le nálunk - bár ez megszokott dolog volt, hogy
                            minden fiú addig volt nálunk, ameddig ő akart, néha Laci is hetekig,
                            Gyula a teljes szünideit ott töltötte, később már mint egyetemi hallgató
                            is, otthon voltak: de Józsi akkor előszedte a szerszámait, és
                            kihirdette, hogy folytatja a mesterségét. Ott volt a kis háromlábú széke
                            az édesanyám varrógépe mellett, s előtte a lehetetlenül sok szerszámmal
                            telerakott kis négyszögű asztalkája. Legjobban a kis fehér faszögek
                            tetszettek nekem, meg a disznóserte, amivel a csizmaszárakat
                            összevarrta: a sörte volt a tű... </p>
					<p>- Te Erzsi - szólalt meg a werkcájg mellett s letette a gömbölyű sarkú
                            kalapácsot -, tudod te azt, hogy a forradalom után összeszedték a
                            diákokat, és elfogva vitték Bécsbe őket, mint hadifoglyot? Édesapám úgy
                            menekült meg, hogy almáskofának öltözve, addig ment a hátikosár
                            almájával, míg beért Magyarországra. </p>
					<p>Édesanyám mérgesen duzzasztotta fel ajkát, s a kezében levő varrást
                            magasra tartotta, mintha önkéntelen az igazságra apellálna. </p>
					<p>- Mit beszélsz, te Józsi. </p>
					<p>- Igen - mondta kedvesen Józsi bátyám -, így volt. </p>
					<p>- Nem édesapám öltözött almáskofának - válaszolt hevesen anyám -, hanem
                            Mátyás király. Mátyás király lopódzkodott be Bécs várába, mint
                            almáskofa. Az őrt álló német katona még a hátára is csapott: “olyan
                            orrod van te, mint Mátyás királynak”. </p>
					<p>De Józsi bátyám csak nevetgélt s már megint egy új ötlet jutott az
                            eszébe. Nem szokott a kijelentéseiért harcolni, mert könnyű elme volt s
                            fantáziája bőségesen volt, el tudta képzelni, hogy így is történhetett,
                            meg úgy is. </p>
					<p>- Tudod, hogy hívták édesanyám kérőjét? Tarczynak hívták. Tarczy nevű
                            gazdatiszt volt, és édesanyám mindig nagyon vágyott gazdálkodni. </p>
					<p>Édesanyámnak még a lélegzete is elállott. Hogy Józsi, a gyerekek előtt
                            ilyeneket mond, ez halálos volt neki. Valószínűleg tudta, mért ne tudta
                            volna, ha Józsi is tudta, de egy ilyen titkot elárulni, a gyerekek előtt
                            kimondani, a szent és annyira tisztelt és ezer ok miatt igazán
                            oltáriszentség gyanánt imádott nagyanyáról, csak kiejteni is, hogy
                            avval a szinte túlvilági fényben tartott néhai férjével valaha is, bár a
                            házasságuk előtt is, valami ellentét lett volna köztük... </p>
					<p>Édesanyám kővé keményedett arccal és baziliszkus pillantással nézett az
                            öccsére, aki azonban csak nevetett. Józsi bátyám nem volt olyan
                            magasztos gondolkodású, mint Erzsi nénje. De Laci se mondott volna ki
                            effélét soha. Laci is vallásos összetételű volt, beszédben és
                            gondolkodásban, bármennyi hibát is követett el életében. </p>
					<p>- Tudod, Józsi, soha többet, míg élsz, soha többet ilyet ki ne ejts, ki
                            ne mondj. Édesanyám annyit szenvedett és szenved még ma is és amíg él,
                            értünk, gyermekeiért, hogy igazán a legnagyobb... nem is értem, hogy
                            ejthetsz ki felőle ilyet... </p>
					<p>Én azóta mindig úgy tekintettem a Tarczy nevet, hogy az édesnagyanyámra
                            valami rettentő megszégyenítés, hogy ő nem az urába lett volna szerelmes
                            valaha, hanem valaki másba... Később, mikor már magam is házas ember
                            voltam, megkérdeztem édesanyámat, ki volt az a Tarczy... Ő nagyon
                            elcsodálkozott, hogy én ezt a nevet tudom, s ugyanúgy mondta el, mint
                            akkor Józsi bátyám. “Nagyon derék fiatal gazdatiszt volt, de hát csak
                            egy gazdatiszt... és nagyapám magasabb sorsot akart a lányának
                            biztosítani, és megismerte Pallagi Józsefet, s úgy gondolta, hogy e
                            mellett szebb és műveltebb életet él majd a lánya, mint egy ispán
                            mellett...” “És igazán puskával kényszerítette a lányát az urához?”
                            “Hát, fiam, azt akkor úgy mondták. Nem kell úgy gondolni, hogy ráfogta a
                            puskát, csak azt mondta, »puskával lőlek le, ha...« Akkor még más volt a
                            közbiztonság, minden papi ház falán ott lógott a puska, mert betyárok
                            jártak és kopogtattak be éjjel az ablakon...” </p>
					<p>S már elterelte a beszédet a betyárokra, s én megéreztem, hogy az anyja
                            szégyenéről nem akar beszélni. </p>
					<p>Mert édesanyám szerint nem volt elég, hogy boldogan és békességben éltek
                            együtt a szülei: az is kellett volna, hogy az első pillanattól kezdve
                            rajongó szerelem legyen köztük. Hogy a házasság előtt egyik se ismert
                            volna mást, s mikor meglátták egymást, azonnal felfakadjon bennük a
                            sírig tartó szép szerelem. Pláne, hogy őnála még rosszabbul esett a
                            házasság, mert őt az anyja “sodrófával” kényszerítette az urához, s
                            mikor benne valami legmagasabb szellemiség vágyavolt, egy egészen
                            anyagias földműveshez kellett mennie: annál magasabb és szebb volt
                            előtte a szülei házassága, ahol az idealizmus irányába űzte a gyakorlati
                            érzékű anyát a nagyapa puskája. </p>
					<p>Édesanyám ránk, gyerekekre, nemcsak rám, de mind a hat testvéremre,
                            bámulatos szuggesztivitással tudott hatni. Be tudta kötni a szemünket,
                            a fülünket és minden érzékünket, azokkal szemben, akiket szeretett.
                            Olyannak láttatta őket, amilyennek kellett volna lenniök. Ahogy soha
                            életemben nem hallottam meg az édesapám káromkodását s most az öcsémmel
                            megpróbáltunk valamit összeszedni az ő cifra kifejezéseiből, egyáltalán
                            nem is emlékszünk rá, s ha emlékeznénk, az édesanyám intő ujja már
                            megszüntette a memóriát a leírhatatlan szavak iránt. Mindössze annyiban
                            állapodtunk meg, hogy édesapámnál kész szerszámok voltak ezek a
                            káromkodó szavak, s a “megváltó isten” soha nem függött össze az ő
                            vallásos érzésével, akárhogy rakta, vágta is dühében. De az édesanyánk
                            lelke a legbámulatosabb munkát végezte, hogy a hét gyereke közt egy sem
                            lett, aki csak egyszer is életében elkáromkodta volna magát. </p>
					<p>Az az anyai lélek mindig éber volt, és soha meg nem engedett legparányibb
                            kilengést sem a valláserkölcsi áhítat köréből. De nem volt pietista és
                            nem volt szemforgató és túlzó. Ő csak éppen egyszerűen nem engedte, hogy
                            a tisztaságot elfelejtsük. Az embernek van erre érzéke, csak ezt kellett
                            neki egészségesen nevelni s fenntartani velünk. Még azt se mondta:
                            “Ugyan, fiaim”... elég volt, ha ránk nézett, a szeme mindent elintézett. </p>
					<p>Az ő anyjának, édesnagyanyámnak volt valami rusztikus vonása, az nem félt
                            a szavaktól. “Nem bánom én, fiam, ha meghalok, ha a fehér ló s...ibe
                            dugtok is.” Ilyet édesanyám soha ki nem mondott volna, nagyanyám még a
                            pogány magyarok naiv frazeológiájával élt, édesanyám a magasra csiszolt
                            egyházi szellemben beszélt. </p>
					<p>S a testvérei is, úgyhogy azt kell gondolnom, hogy az apjuk, a pap volt
                            ilyen meggyőződéses pietásos lélek. Apáról lányára szállott, aki aztán
                            egész környezetére uralkodóvá tette ezt a hitéleti tiszta levegőt. </p>
					<p>Ebben ő úttörő volt, a maga világában. Mert el kell ismerni, hogy a mai
                            falunak, még a legmélyebb rétegnek a nyelve is összehasonlíthatatlanul
                            egyszerűbb, ma, tisztább és indulatnélkülibb mint azelőtt száz, vagy
                            akár ötven évvel is. Ma nem divat káromkodni. Sőt nem divat zabolátlanul
                            s ok nélkül dühöngve fejezni ki valakinek magát. Abban az időben a
                            legmagasabb körökben is mindennapos volt a szitkozódás, s a legkisebb
                            indulatkitörést tombolni hagyni. Ez a civilizáció, hogy az ember a
                            társadalom tagjává válik s uralkodni tanul nyelvén és egész lelkiségén.
                            Hát édesanyám nagy civilizátor volt. </p>
					<p>Fantasztikusan tele volt idealizmussal. Ez nála azt is jelenti, hogy csak
                            a legnemesebb eszményeknek volt híve, de azt is, hogy a maga
                            ideáljainak fanatikusa volt. Laci ugyanazt szerette volna csinálni, de
                            benne a “férfi-vér” minduntalan kibillentette az egyensúlyt. Laci mindig
                            szépeket, nemeseket, jókat mondott, de folyton komiszságokat csinált.
                            Édesanyám talán soha életében nem tett olyat, ami erkölcsi megrovás alá
                            esnék. Ha katolikus lett volna, neki nem lett volna mit meggyónnia.
                            Legfeljebb éppen az erényét: a fanatizmust. </p>
					<p>Józsi volt a legemberibb hármuk közt. Ő olyan kis lélek volt, hogynem
                            törte magát semmiért, engedte magát sodortatni “az élet hullámai által”.
                            Volt benne valami tehetség, a szórakoztatás képessége, nem közönséges
                            fokon. A szórakoztatáshoz pedig éppen az a hajlékonyság kell, hogy ne
                            adja oda magát irányító eszméknek, hanem bele tudjon helyezkedni az
                            emberek stílusába. Hát ő mindig olyan volt, mint a falu. Mindenkivel
                            azonnal megtalálta a megfelelő modort s csak arra törekedett, hogy derű
                            és jó hangulat legyen körülötte. Ha valakinek valami nem tetszett, nem
                            ragaszkodott hozzá, volt raktáron ezer téma, ami közül valami majd csak
                            meghozza a várva várt édes derűt s a nevetést. </p>
					<p>- No hiszen, szegény nagyapám csak azért fogott puskát édesanyámra -
                            mondta tovább -, mert ő nagy honvéd volt s így puskás. </p>
					<p>- Hol veszed azt, hogy nagyapám honvéd volt? Nagyapám nem volt honvéd, ő
                            már akkor öreg pap volt, gyerekei voltak, s tőlünk nagyon messze volt az
                            egész szabadságharc (sose mondta, hogy forradalom). Édesapám volt a
                            honvéd, és ha tudni akarod, az úgy történt hogy... </p>
					<p>De Józsi maradt az emlékeinél. </p>
					<p>- Március 19-én vitték át a lakodalmas népet a Tisza jegén - folytatta. -
                            Már meg volt repedezve a jég, mert József-napja volt, s mikor átmentek,
                            azonnal megindult a jég. </p>
					<p>Egész testében megjátszotta, hogymegborzong. </p>
					<p>Édesanyám megbékélt s visszaringatózott a régi emlékekbe.</p>
					<p>- Csetfalva ott van szemben a beregi parton. Olyan kis öreg papi ház volt
                            ott, csak oly kicsi, mint a többi parasztház. Faragott oszlopok voltak a
                            tornácon. </p>
					<p>- Hogy lehet, te, Erzsi, hogy te erre emlékszel, hiszen kétéves voltál,
                            mikor elvittek téged Fejércsére, én már ott is születtem 1862-ben. És te
                            1859-ben születtél. </p>
					<p>- Pedig én úgy emlékeztem mindig - gondolkodott el édesanyám. - Még arra
                            is emlékeztem, hogy egyszer leütöttem egy cserép virágot a tornác
                            karfájáról... de most egészen megzavartál. Ha kétéves voltam, akkor
                            igazán, hogy emlékeznék... Kétéves koromra csak mégsem emlékszem... </p>
					<p>Ilyen apró tételekből rakódik össze bennem anyám jelleme. Most veszem
                            észre, hogy milyen határozottan nyilatkozott ő arról, hogy az apja
                            rúgott bornyút kapott Budaitól... tanításért... Eddig én úgy fogtam fel
                            a dolgot, hogy édesanyám tanúja volt ennek... de ha csak kétéves volt,
                            mikor elvitték Csetfalváról, akkor csak sokkal később hallhatott családi
                            megjegyzéseket a bornyúról, ami csalódást okozott, kevés volt a gyerekek
                            tanításáért... Édesanyám sommázva adta elő a kész érvet. Az érvnek
                            kellett hatni, s nem látta szükségesnek, hogy kihangsúlyozza, honnan
                            vette az érvet. De ha gondolta volna, hogy az is fontos, azt is
                            kikutatta volna emlékében, honnan tudja. Mert édesanyám nem hazudott
                            soha. Az számtalanszor megtörténhetett, hogy az ideálishoz való
                            törekvése eltorzította a hiteles képet, úgy értem, hogy akiket
                            szeretett, azokat mód nélkül fel tudta dicsérni, s hibáikat
                            lecsökkenteni, s az eseményeket is képes volt alakítani úgy, hogy
                            kedvező fényt vessen szeretteire, rögtön beolvasztva a magyarázatát a
                            “nemszeretem” dolgoknak. Ez azonban nem hazugság, annak csupán valami
                            távol rokona, alfaja: színezés. De hogy ő ténybeli dolgot másképp
                            mondott volna el, mint ahogy meggyőződése szerint volt, arra aligha
                            volt eset életében. Szinte mindig eskü alatt vallott. Vele szemben
                            édesapám, aki szintén nem volt hazug ember, úgy beszélt, hogy ismerni
                            kellett miről van szó, s mért mond valamit így, vagy úgy. Ő született
                            mesélő volt, aki azonban nem szeretett mesélgetni. De ha elmondott
                            valamit, egy regényíró fantáziájával alakította át. Le lehetett volna
                            írni úgy, ahogy elmondta, szó szerint, mint novellát. Mint realista
                            novellát, ami mindig a valóságból táplálkozik s mégis költészet. Józsi
                            bátyám aztán úgy mesélt, mint a mesélő, aki rögtön felemelkedik a
                            magasba és a realitás léggolyóját a kék égben ringatja, hogy az valami
                            tündéri játékszernek lássék. Édesanyám, ha mondjuk törvényes súlya volt
                            a vallomásnak, élete veszélyeztetésével is csak az igazságot mondta,
                            édesapám a legkisebb látszatérdek mellett az ellenkezőjét mondta annak,
                            ami van, s Józsi bátyám képtelen volt elbírálni, minek van jelentősége,
                            minek nincs az anyagi igazság szempontjából, ő csak mesélt, mert mesélni
                            szép is, kedves is, szórakoztató is. Laci bátyám nem mesélt: prédikált.
                            Gyula pedig humorizált. </p>
					<p>Ez a négy Pallagi-testvér igazán a magyar középosztályt képviselte. A
                            filozófus, a pap, az örök mulató és a bölcs szervező volt ez a négy
                            ember. </p>
					<p>A falu szemében négy dologtalan: a valóságban azonban mind a négyen igen
                            munkásak és értékes munkát végzők voltak. Szellemi munkára születtek.
                            Fizikait is végeztek, de csak azért, mert más kenyerük nem volt, de a
                            testi munkát mindig csak eszköznek tekintették az élet fenntartására, s
                            oly ideiglenesnek, mintha mindennap bekövetkezhetett volna a
                            sorsfordulat, hogy vagyonra tesznek szert, s akkor abba lehet hagyni a
                            lealázó és elkorcsosító, izzadtságos munkát. Még a négy közül édesanyám
                            jutott arra a sorsra, a kész filozófus, hogy valóságos testi munkát
                            kellett végeznie éjjel-nappal. De neki is megvolt az az önérzete, hogy a
                            családjára dolgozik. Kivéve ezeket a tügyi éveket, amikor pénzért varrt.
                            Ezt ő is kivételnek tekintette, s szinte nem is számította bele az
                            életébe, mint epizódot. </p>
					<p>De ezek a munkakerülő emberek a nemzetnek egy olyan rétegét képviselték,
                            amely sokkal magasabb szerepet vitt a nemzet életében. Ők voltak azok,
                            akik állandóan a magas eszményekről beszéltek s ábrándoztak, tehát,
                            akik azokat a gondolatokat tartották nyilván s így működésben, amelyek
                            a kor parancsa szerint az emberiség jövőjét készítették elő. Édesanyám
                            szinte sohasem beszélt a saját ügyéről, bajáról. De a testvérei sem. Ők
                            saját magukat ideiglenes helyzetben tengődőknek tekintették, de úgy
                            tettek, hogy ez nem számít. Most éppen nincs édesanyámnak cselédje,
                            tehát kénytelen maga mosni ki a gyerekei, sőt a férje, a maga, anyja,
                            öccsei fehérneműjét is. De ezzel nem érezte magát lealázottnak,
                            megcsúfoltnak vagy kisebbségi helyzetbe szorítottnak: valósággal úgy
                            tett, mintha csupán gyöngédség, szívesség volna, hogy ma megteszi ezt a
                            munkát. Húsz éven át tartott, hogy cseléd nélkül, pihenés és kivétel
                            nélkül mindennap el kellett végeznie a nagy család napi munkáját, de
                            húsz éven át egyszer sem adta át magát a csüggedésnek, hogy “milyen
                            sorsra jutottam”. Mindig csak azt mondta: “milyen rosszul megy most
                            apádnak”. Most. Ő tudniillik a hosszú idő alatt folyton egy más
                            légkörben és jobb anyagi helyzet illúziójában élt, mint amiben
                            valósággal volt. Ő úriasszony volt, s nem engedte meg, hogy a sors
                            letörje és valósággal szegény asszonyt csináljon belőle. Nem kellett
                            neki ahhoz átalakulnia, hogy bármilyen társaságban helyet foglaljon. Ő
                            csak letette a mosogatórongyot, és amint belépett a szobába, ahol a
                            fiainak a barátai, egyetemi hallgatók voltak jelen, úgy ül közéjük, mint
                            aki most állott fel közöttük, s benne van a nap gondolati anyagában, s a
                            legnagyobb nyugalommal szól hozzá, akármiről is van szó. És valahogy
                            mindent jobban is tud, mint a fiatalok, ha mégannyi iskolát végeztek is:
                            őneki ugyanis kitapasztalt és végleges eszméi vannak a dolgokról. Mikor
                            Gyula bátyám egyetemi hallgató volt, abban az időben minden nyarat
                            nálunk töltött, otthon volt. Gimnazista korában nem, mert akkor
                            kénytelen volt nyári instruktorságokat vállalni nagyúri gyerekek
                            mellett. De már egyetemista korában annyi pénzt keresett - s ez
                            csodálatos volt, egyszer igazgató korában kiszámította, hogy mikor
                            negyedéves egyetemi hallgató volt, nagyobb évi jövedelme volt, mint
                            ekkor, mint gimnáziumi igazgatónak. Már én nem tudom kiknél volt Gyula
                            bátyám nevelő, egy Szunyogh mellett volt. A későbbi feleségét is így
                            szerezte a horogszegi Szilágyiaknál. Tanítványának húgát, aki
                            gyerekfővel beléje szeretett, s egyszer megevett egy levelet, amiről
                            látta, hogy női kéz írta, hogy el ne olvashassa. Emiatt ette meg őt
                            Gyula bátyám, mikor már annak itt volt az ideje. De ez is arra mutat,
                            hogy ez a Gyula, éppen úgy mint az Erzsi, Laci, Józsi: valamennyien
                            valahogy velük született előkelőséget hoztak az életbe. Megjelenésük,
                            öltözködésük, ízlésük, minden annyira úri volt, hogy én például soha
                            nyomukba se léptem. Mikor én egyetemi hallgató voltam Pesten, egyszer
                            azt mondja Gyula bátyám: no, vigyél el ebédelni, ahová szoktál járni. De
                            az nagyon egyszerű diákkocsma, mondtam én. Éppen azért, spórolni
                            akarok... Hát elvittem a Bástya utcába, ahol egy kifőzőben étkeztem, s
                            ott harminc krajcár volt a menü. Bejött velem, szegény, de nem ült le.
                            Azt mondja: Van itt a közelben egy másik, menjünk oda... Ott aztán
                            hatvan krajcár volt a menü. “Ez az egy bajom mindig megvolt - mondta -,
                            hogy nem bírtam el az étkezésnél a nem kifogástalan tiszta abroszt, már
                            diákkoromban sem.” Én akkor levontam azt a konzekvenciát, hogy azért
                            lett csak gimnáziumi tanár. Nem bírt áldozatot hozni a jövőért: már a
                            jelent akarta a távoli jövővé avatni. </p>
					<p>Hát Laci bátyám? egyszerűen a dúskálkodó földesurat akarta mindig
                            játszani. Nemhiába tetszett neki az a Petőfi-vers, hogy: Úgy jól laktam,
                            hogy még!... egyet nyújtózom és tied vagyok aztán, imádott pihenés... Oh
                            kedves pamlagom, be áldott puha vagy. Ki téged föltalált, az volt ám még
                            az agy... Hogy szerette ebéd után elmondani, s mindig újonnan
                            gyönyörködött minden sorában, böfögve mondta: </p>
					<p>Kölyök, pipát ide... </p>
					<p> Siess, a nagyapád! </p>
					<p> Nincs rútabb valami, </p>
					<p> Mint az a lustaság! </p>
					<p>Add errébb hát ökör! Én nyúljak érte tán? Nem elég tőlem, hogy feltátom
                            rá a szám?... Kivált nyáron, ha csakugyan hőség volt, mindig készen
                            állott nála, hogy: </p>
					<p>Disznó forró idő!... </p>
					<p> No mindegy, legalább </p>
					<p> Ki ott kinn dolgozik </p>
					<p> Nem hűti meg magát. </p>
					<p>Ez az ember egy napig sem volt gépész, ahogy Gyula bátyám sohase volt
                            középiskolai tanár, hanem valami főúr, Andrássy Gyula, akihez annyira
                            hasonlított is, hogy mikor a parlament folyosóján először találkoztam
                            Andrássyval, elfogódtam és meghatódtam, s hogy éppen a Sáraranyról
                            nyilatkozott nekem, mosolyogva azt mondta: “Talán csodálkozik, hogy egy
                            gróf könyvet is olvas?” S ez pontosan ugyanaz a humor volt, ahogy Gyula
                            bátyám szólott volna adandó alkalommal, kevés öngúny, nagyon finoman úgy
                            adagolva, hogy arra nézve sújtó, aki előtt kiszolgáltatja magát. </p>
					<p>Még Józsi volt a legszegényebb de csak azért, mert benne valóban
                            hiányzott az a képesség, hogy pénzt keressen. Viszont benne volt még a
                            legnagyobb mértékben az a játszi s mindig úri bohémság, hogy a teljes
                            nincstelenségben is elragadóan könnyelmű tudott lenni. </p>
					<p>Ez a négy ember, akik számomra az emberiséget jelentették tizenkét éves
                            koromig, ameddig ez az életírás szándékozik tartani - nagyon finom és
                            nagyon kiválasztott típusai voltak a múlt század vége középosztályának. </p>
					<p>Rajtuk keresztül mindig otthon voltam, bármilyen társadalmi körbe is
                            léptem be. Apám révén a falu legalsó rangú népségével ugyanolyan
                            bizalmas családi hangot érzek meg, mihelyt szóba állunk, éppen így
                            vagyok a magasabb rangokkal; a faluban nincs az a fokozat, amelyiken ne
                            élne egy atyámfia fel a százötven holdas Nyilasékig. S a falu felett a
                            városokon? Józsi bátyám az összes lezüllött iparosválfajt teszi
                            atyafivá, Laci a felfelé kapaszkodó, elgazdagodó s urasodó magasabb
                            ipari s alacsonyabb tisztviselői életeket kapcsolja hozzám, míg Gyula
                            bátyám útján a szellemi arisztokrácia nyílt meg előttem: ő vitt el
                            személyesen s - ha én mord nem lettem volna elvi alapon - barátkozott
                            össze Gyulai Pállal, Szász Károllyal, a püspökkel és fiával. Ennek
                            sógora volt Vargha Gyula is, akit szintén Gyula bátyám adott nekem
                            örökségül, hogy éljek meg belőle, mint Nagy Miklóst, a Vasárnapi Újság
                            szerkesztőjét, akiről azt írta egy levelében egyetemista koromban: “Menj
                            el Nagy Miklóshoz, s addig járj hozzá, míg azt nem hiszi, hogy
                            odatartozol, s nélkülözhetetlenné válsz számára.” Ez volt az ő finom
                            humora, aminek én mindig elrontottam a poénjét azzal, hogy egész
                            humortalanul abban a pillanatban, mikor nem volt elragadtatva Nagy
                            Miklós az átadott versemtől, soha többet nem mentem felé. Még Ferenczi
                            Zoltánt is Gyula bátyámnak köszönhetem közvetve. Gyulai Pál ajánlott be
                            hozzá, mert éppen egy könyvtári gyakornoki állás volt üresedésben az
                            Egyetemi Könyvtárban. Elvittem hozzá a Gyulai ajánlósorait. Áhítattal
                            vette át, s nem bírta levenni a szemét a kis névjegyen a parányi
                            betűkről. “Nahát kérem - mondta éles hangján -, egész Európából nem
                            hozhatott volna nekem ennél becsesebb ajánlósorokat.” Evvel bezárta a
                            névjegyet íróasztalának egy belső rejtek fiókjába, s pár nap múlva
                            kinevezte erre az állásra Hóman Bálintot. </p>
					<p>Erről azonban Gyula bátyám nem tehetett, ha én nem tudtam felhasználni a
                            családi örökséget. Kozma Andor volt az egyetlen, aki segített rajtam.
                            Ővele Gyula bátyám barátja, Lehr Albert ismertetett meg, el is jött
                            velem hozzá az Első Magyar Általános Biztosító Társulathoz, ahol
                            tűzbiztosítását megújította, s közben rólam igen jóakaratú szavakat
                            mondott. Kozma költő volt, és nekem igen rokonszenves, nagyon
                            huszárosnak találtam szatíráit, s nála még jobban szerettem Bárd
                            Miklóst, a testvérbátyját, aki akkor egész váratlanul lobbant fel mint
                            költő, s az egyetlen élő költő volt, akiről azonnal az első tűzben
                            kritikát, vagy inkább elragadtatást írtam. Ezt postán elküldtem Kozma
                            Andornak, aki néhány nap múlva azzal küldte vissza - legnagyobb
                            fájdalmamra mellékelve a saját levelemet is, amit hozzá írtam -, hogy ez
                            a szakemberekre tartozik, de azért csak keressem fel... Fel is
                            kerestem, s akkor összes írótársaimról oly leplezetlen és nagyon kedves
                            őszinte véleményeket mondott, amiket még ma sem lehet publikálni. </p>
					<p>Gyula bátyám legalább tanácsolta, hogy ezeket a világért se publikáljam. </p>
					<p>Több tanácsot nem is adott már, mert fiatalon, harminchat éves korában
                            meghalt, 1902-ben. </p>
					<p>Tanácsot nem adott, de itt él bennem ma is, éppen úgy, mint mind a négy
                            Pallagi-testvér. </p>
					<p>Bennük látom a szakadatlanul tevékeny és cselekvő magyar középosztályt,
                            amely valósággal végrehajtotta azt a civilizációt, amiben a mai
                            Magyarország van. Hogy többre nem vihették, annak más oka volt, valami,
                            ami a fejük felett állott s lehetetlenülésbe vitte minden törekvésüket:
                            és ez a politika, a kor politikája, élén Tisza Kálmánnal. </p>
					<p>S ha erről bármit is mondok, büszke vagyok rá, hogy a gondolataimnak
                            gyökerét onnan hozom, abból a valóságos mélységből, a magyar kultúrréteg
                            legalsó szintű s szellemileg még a legmagasabbakkal versenyző
                            típusaitól, a négy Pallagitól. </p>
				</div>
				<div type="chapter">
					<head>
                            A BILKEI KULCSOK
                        </head>
					<p>Akár Laci, akár Józsi jött hozzánk, a bilkei kulcsok mindig előkerültek. </p>
					<p>A “bilkei kulcsok”, ez valami olyan varázsige volt nálunk. Minden hiányt
                            pótolt, minden reménységet táplált. “Majd a bilkei kulcsokból.” Ha ezek
                            a kulcsok egyszer kiigazodnak, urak leszünk mind valamennyien, addig el
                            lehet viselni a szegénységet. S ahogy nőtt a család és nőttek az
                            igények, úgy nőtt a bilkei uradalom, amelyhez kulcsaink voltak. Tízezer,
                            húszezer, százezer hold, senki sem tudta, soha egész életemben, mennyi
                            lehetett az a compossessorátus, amelyet valahol Bereg megyében kell
                            keresni, s amelyből Isaák Erzsébetnek a jussát kiszabták, mikor a
                            valóságos földeket mind elvették tőle, a csetfalvi húsz holdon kívül.
                            Minden magyar családban van ily halványan fénylő reménység az elmúlt
                            ősök dicsősége, amely már oly vékony, hogy ha tovább kalapálják,
                            kilyukad. Ez az aranyfüst, amelynek egy darabjából nemcsak egy lovas
                            huszárt lehet beborítani, hanem egész családot, családokat,
                            nemzedékeket, firól fira, míg végül el nem tűnik egy új korban az egész
                            kincs, s akkor megszűnik az aranyfüst is, és csak egy sóhaj marad
                            belőle. </p>
					<p>De még Tügyön nagyon ragyogott és vigasztalt ez az aranyfüst. Éveken át
                            folyton hallottam, hogy ha édesapámnak ez vagy az sikerül és egy kis
                            pénzhez jut, akkor kikeresi a jusst. Utóvégre neki van a legtöbb
                            gyereke, az ő felesége nem dobhatja el magától a jussát. A nagyanyja
                            jussát. Nem kell ahhoz semmi, csak egy jó fiskális. </p>
					<p>
                         Az, hogy “jó fiskális”, azt jelentette, hogy “egy
                                minden hájjal megkent gazember, akit meg kell fizetni, s akkor nyert
                                a pör”. A fiskális az én gyerekkorom emlékei között egyértelmű volt
                                a futó betyárral. Még ebben az időben pedig az édesapámnak nem
                            lehetett más pere, csak az a gépügy, ahol ő volt az alperes. Igaz, az is
                            elég: a zsidók elvitték a csécsi birtokot, s ez a birtok is valahogy
                            egyre nőtt. Lassan már határtalan volt, “a birtok” lett, ami ha
                            megvolna, akkor se bú, se kár, urak volnánk. Ebből is lehetett jó csomó
                            aranyfüstöt kovácsolni. </p>
					<p>Különösen Józsi bátyám volt a ludas ezekben a csali remények
                            istápolásában. Mivel ő volt a legnehezebb sorsban, ő keresett
                            legritkábban pénzt s különben is játékos elme volt, ő foglalkozott
                            legtöbbet a bilkei kulcsokkal. </p>
					<p>- Te Erzsi - kezdte ahányszor megérkezett -, mennyi kulcsunk is van
                            nekünk? </p>
					<p>- Én nem tudom - felelt egészen komolyan édesanyám -, jelentékeny szám
                            volt. </p>
					<p>- És hova lettek? </p>
					<p>- Hova lettek. Már elégszer elmondtam. </p>
					<p>De Józsi bátyámnak nem volt elégszer, neki mindig újra kellett hallani. </p>
					<p>- Hát az úgy volt hogy nagyanyánk pici korában árván maradt, és az atyja
                            Isaák Ferenc volt. Annak a testvére meg Isaák Gáspár. Ez az Isaák Gáspár
                            lakott Darnón vagy Sályiban. Őnála nőtt fel nagyanyánk, Erzsi. Onnan is
                            ment férjhez. Mikor férjhez adták, nagyapám lemondott minden örökségről,
                            és nem is kapott egyebet, csak a csetfalvi kis földet és a bilkei
                            kulcsokat. Mikor édesanyám Beregújfaluból Csécsére költözött, egyszer
                            csak megáll a ház előtt egy szép úri fogat, és kiszáll belőle az
                            unokatestvére, Isaák Dezső. Hát nagyon megörültek egymásnak, s mondja
                            Dezső, hogy: “Te Kati, micsoda kis házban élsz te itt? Ez istentelenség.
                            Mutasd csak, milyen írásaid vannak neked a bilkei kulcsokra
                            vonatkozólag?” Édesanyám előkereste az írásokat s megmutatta. Isaák
                            Dezső, aki azt hiszem, akkor már képviselő is volt, nagyot nézett, s azt
                            mondta: “Ez nagyon szép. Egész kastélyt vehetsz belőle. Add csak ide, én
                            majd kijárom.”... Így édesanyám odaadta az összes írásait Isaák
                            Dezsőnek, és soha többet még csak egy levelet se kapott tőle. Régebben
                            írogatott neki édesanyám, ha nagyon felharagudott, de most már nem is
                            szeret hallani róla. Még ügyvédnek is hiába adná a pört, ha egyáltalán
                            semmi írása sincs. Még azt is elmulasztotta, hogy Isaák Dezsőtől egy
                            nyugtát vagyelismervényt kérjen a papírokról, mikor azt átvette. </p>
					<p>Én ott ültem a lábánál és teleszívtam magam a méreggel. Düh és fájdalom
                            volt bennem, s ha később csak hallottam is az Isaák Dezső nevét, aki
                            pedig igen derék s jó svádájú képviselő volt, a lapok mindig tele voltak
                            a nevével, olyan kurucos magyar lehetett, igazi régi jó táblabíró - én
                            mindig elborultam és gyűlöletet éreztem. Úgy belém oltódott a családi
                            keserűség, az égő fájdalom és a maró irigység, hogy firól fira átvittem.
                            Egyszer találkoztam a fiával, aki akkor szép szakállas magas, fiatalos
                            úr volt, s megdöbbenésemre Gyula bátyámhoz hasonlított: nem akartam
                            megismerkedni vele, s egész testemben reszkettem, mintha farkast láttam
                            volna. </p>
					<p>Ugyanígy gyűlöltem Kiss Áront, akiről édesanyám soha másképp nem
                            emlékezett csak átokkal, mert azt mondta, hogy ő volt apjának a
                            káplánja, s ő árulta be, hogy a jobbágyokkal konspirál. Ezért vesztette
                            el Nyilas József a porcsalmai papságot. </p>
					<p>Ma már az anyakönyvi adatokból megtudtam, hogy Kiss Áron nem volt káplán
                            Porcsalmán. Utóda volt Nyilas Józsefnek, a papságban, de Szatmárról
                            jött, ahol káplán volt. Ma már tehát valamiképpen magyaráznom kell a
                            nagyanyám szavait. Nagyanyám ötéves sem volt, mikor a porcsalmai
                            papságból Csécsére távozott az apja. Közvetlenül tehát semmit sem
                            tudhatott a dologról. Mivel pedig Nyilas József híres volt arról, hogy
                            soha nem beszélt a múltról, őtőle sem tudhatott meg semmit. Csak az
                            édesanyjától, de arról meg az a hír, hogy a világon a legszelídebb
                            asszony volt, aki soha senkiről rosszat nem mondott. Így a nagyanyám a
                            maga temperamentumával, nem lehetetlen, hogy távoli atyafiak, a dologgal
                            ismeretlenek, falusiak pletykájából konstruálta meg ezt a családi égő
                            tüzet, amely két emberöltőn át valósággal égette a lelkünket. Mikor
                            kisdiák koromban megláttam Kiss Áront, a debreceni püspököt, arra is úgy
                            néztem, mint az ordasra: s röstelltem magam, mint Montague, hogy olyan
                            szép aggastyánnak láttam a Capulettit. Soha életemben nem tetszett így
                            öreg ember, ma is őrzöm egy szép fényképét, amelyet mint a Monográfia
                            szerkesztője én adtam ki a Szatmár megye kötetében, és félretettem, hogy
                            szenny és rombolás ne érje. Pedig akkor még teljes erőben hittem a
                            vádat. </p>
					<p>Ez is aranyfüst, a családi gyűlöletek, a nemzetségi érzelmek átvitele a
                            későbbi generációkra. Ez mind arra szolgál, hogy tehermentesítse az
                            embert sorsának vigasztalansága alatt. Bűnbakkeresés. Az ember nem
                            bírja el, hogy ő legyen felelős valamiért, ami rossz. Annál inkább
                            megköveteli a legkisebb dologban is, hogy minden jónak ő a szerzője. </p>
					<p>De az bizonyos, hogy bennem legalább négy évtizeden át mint cselekvő erő
                            dolgozott ez a két sértődöttség s a legnagyobb mértékben befolyásolta
                            világszemléletem kialakulását. Pedig mind a két seb az ismeretlen
                            nagyszülőkön, sőt dédszülőkön esett, csak én anyámtól úgy vettem át,
                            mint vérző sebet, s nem azért fájt annyira, hogy nekem valami kárt
                            okozott a dolog, hanem anyámmal vállaltam szolidaritást: anyámért
                            sajgott a szívem, jobban, mint neki magának. Ahogy ebben az időben
                            minden sérelmet átvettem, ami édesanyámat érte, minden bántalomért az én
                            szívem sebesedett meg, s pedig vérzékenyen és gyógyíthatatlanul. </p>
					<p>Öcséim már semmit sem tudtak mindezekről az eseményekről. Károly
                            öcsémnek, aki ősz öreg ember, most magyaráztam meg, a napokban: nem is
                            hallotta soha életében azt a szót,hogy: “bilkei kulcsok”. “Mi volt az -
                            kérdezte -, hogy nekünk van valahol földünk és azt édesapám meg is
                            akarta szerezni, valami telekkönyv...” </p>
					<p>- Hó, az más. Az egy másik bilkei kulcs eset... </p>
					<p>S felújult bennem egy másik zavaros és nem valami dicsőségteljes emlék: </p>
					<p>Mikor Tügyön laktunk, jön egyszer Józsi bátyám, aki folyton bolyongott a
                            világban, hogy ő elment Beregújfaluba. Oda, ahol a gyerekkorát élte, s
                            oly jól emlékszik még ma is mindenre. Kívánta látni. S mekkora
                            meglepetés érte. Csak suttogva merte elmondani, hogy Beregújfaluban az
                            a hatvan hold, vagy annak egy része, már nem tudom pontosan, még ma
                            sincs átírva a vevők nevére, hanem az édesanyjuk nevén áll. </p>
					<p>Már tizenkét éve, hogy megtörtént az eladás. Az eladást Nyilas István
                            bátyánk végezte. Valószínű, hogy nem volt jól megírva, aláírva a
                            szerződés, talán nem is volt szerződés, olyan, ami alkalmas lett volna a
                            telekkönyvi átíráshoz. </p>
					<p>Hát erre most összesúgott a család, mint a rablók és arra határozták
                            magukat, hogy azokat a földeket vissza kell venni. </p>
					<p>- Te, Józsi, adok neked pénzt, az istenit - mondta édesapám -, eredj oda
                            és ülj be a birtokba. </p>
					<p>Bármi furcsa, de édesanyám sem idegenkedett a gondolattól. Úgy vélte,
                            hogy valami nagyon nagy bajnak kellett lenni az eladásnál, ha a hatvan
                            hold beregújfalusi földért csak tizenötöt kaptak Csécsén. Egész
                            bizonyos, hogy a földeknek egy része nincs eladva. Természetesen azok,
                            amelyek nincsenek átírva. Tehát ő is megadta a maga részéről a
                            szentesítést, hogy Józsi hadd boldoguljon. </p>
					<p>De Józsi nem volt olyan bátor a kivitelben, mint a mesélésben, s évek
                            teltek el, s közben folyton kalapálta, nyújtotta, borítgatta az
                            aranyfüstöt magára az életre, még Romániát is másodszor bejárta, s csak
                            mikor úgy látszott, hogy semmiképpen sem tud boldogulni, akkor
                            fanyalodott rá, hogy elviszi az évekre el-elhagyott feleségét
                            Beregújfaluba s megpróbál beülni a birtokba. </p>
					<p>Ez az egész valami zűrzavaros emlék bennem. Azt hiszem, nekem a
                            gyermeknek nem tetszett ez a vállalkozás. Nem volt ugyan még tiszta
                            fogalmam a korrekt és inkorrekt cselekedetekről; amit a nagyok tesznek,
                            csak jó lehet; de abból, ahogy lefolytak a megbeszélések, mindig
                            suttogva vagy indulatosan kiabálva, remegést kaptam, s szerettem volna,
                            ha elfelejtik az egészet. Sokszor keresem, mért van bennem neuraszténiás
                            remegés, mióta csak élek. Ez az ártatlan telekkönyvön alapuló birtok
                            jobban hozzájárult, mint a tüzesgép esete. Akkor még egészen kicsiny
                            gyermek voltam, de már ebben az időben a lelkiismeret, amit a keresztény
                            valláserkölcsi nevelés oly hatalmas tényezővé tesz az ember lelkében,
                            már működésben volt. A lelkiismeret a
                                büntetéstől való félelem. A keresztény nevelés valósággal bűnügyi
                                ellenőrzést iktat a gyermek lelkébe. Már a féléves gyermeket meg
                                kell verni, másképp soha nem tanulja meg, mi a nem szabad... Pedig a
                                keresztény társadalom a nem szabadokra van berendezve. Úgy fogja fel
                                a pedagógia is a dolgot, hogy a gyermek nagyon jól tudja, mi a
                                szabad: neki minden szabad, amit megkíván. Tehát arra kell
                                bedresszírozni, hogy állandóan benne éljen, mi a nem szabad. Mihez
                                nem szabad nyúlni, mit nem szabad mondani, érinteni, cselekedni. A
                                nem szabadnak véghetetlen skálája van, a gyermek lassan, a sok
                                verés, szidás, kínozás alatt maga is pontosan beletanul, mit nem
                                szabad. Annyira, hogy már egyéves korában, ha olyat tesz, amiért ki
                                szokott kapni, visszanéz, körülnéz, hogy jön-e a büntetés?... Ez a
                                lelkiismeret... A büntetéstől való félelem s egyben az önmagára
                                kirótt büntetés. Különösen főbenjáró véteknél, ha halálos büntetés
                                gyanújába esett, a büntetéstől, a haláltól való rettegés olyan fokra
                                emelkedik, hogy sokkal könnyebb feljelentenie bűnét, s elszenvedni
                                magát a legutolsó büntetést is, mint egyre feszültségben lenni és
                                csak várni, várni, mikor derül ki a bűn, s jön úgyis a büntetés.
                        </p>
					<p>A természeti emberben hiányzik ez a lelkiismeret. A falu embere
                            egyáltalán nem szenved ebben a magas rémületben. Azt lehet mondani, hogy
                            a középosztály átka ez a lelkiismeret-furdalás. A jólneveltség
                            következménye. Igazi jólneveltség azonban csak a középosztályban
                            lehetséges, amely minden oldalról támadásnak van kitéve, s csak avval
                            védheti meg magát, ha soha egy olyan lépést sem tesz, amely bajba
                            sodorja. A kötelességek teljesítése: ez a középosztály legfőbb törvénye.
                            Kötelesség azonban minden embertárssal szemben van, ha más nem, a
                            rádiófegyelem, hogy a szomszéd békén alhasson. </p>
					<p>Ez a lelkiismeret azonban csaknem kizárólag a hivatalnokosztály
                            tragédiája. Ez az osztály csak akkor élhet békében és nyugalomban, ha
                            minden morális parancsnak eleget tesz. A paraszt ellenkezőleg, akkor él
                            meg, ha egyénisége szabad és független. A parasztot korántsem köti annyi
                            szabály, mint a kisurakat. Az a falutörvény, amely ránézve elsősorban
                            kötelező, nem kapcsolódik semmiféle paragrafusos törvényhez. Az
                            egyéniséget a nagy keretekben szabadon hagyja, sőt szabad utat enged az
                            erők versengésének, annyira, hogy az emberölés például nem is tartozik a
                            falu törvénye alá: ezt kizárólag a BTK bünteti. A gazdának s pláne
                            lejjebb, a pásztornak, pusztai embernek, dohányosnak az az emberi
                            kötelessége, hogy ember legyen. Nem angyal, ember. Tehát erősnek kell
                            lennie fizikumában s élhetősnek lelke szerint. Nemcsak szabad tehát
                            ravasznak lennie, hanem parancs. Ravaszkodni, hazudni, csalni, például
                            lovat előkészíteni, eladásnál a másikat becsapni, a barázdát elszántani,
                            a másik szeretőjét elszeretni, ellenségét titkon leütni, Tiszába dobni,
                            mindent szabad, ami főbűn a középosztálynál: más dolog, hogy vigyázni
                            kell, csendőrkézre ne kerülhessen a história. </p>
					<p>A középosztályon kívül eső elemek, a kereskedők s az arisztokraták
                            szintén ki vannak véve a morális szigor alól. Kereskedő soha meg nem
                            élhet, ha lelkiismerete van. Már olyan lelkiismerete, ami a
                            kishivatalnokra kötelező. Tágabbnak kell lenni az ő lelkiismeretének,
                            különben nem tudja behozni ésszel az őt ért veszteségeket, csapásokat és
                            károkat. A legkisebb kupec mindennap ki van téve az áralakulás hallatlan
                            igazságtalanságának. Ha nincs észnél és nem igazítja ki a veszteséget, a
                            legrövidebb idő alatt arrul kódul. Az arisztokrácia s környéke viszont
                            felette van a törvénynek és azért nincs oly élénk lelkiismerete, mert a
                            legelső dadától és nevelőtől kezdve a legutóbbi képviselőválasztásig
                            olyan kivételezésben van része, ami azt az érzést kelti benne, hogy
                            felette áll minden olyan parancsnak, ami embertársaira kötelező, s nem
                            csodálkoznék, ha sértve érezné magát a legelemibb gátlás, például a
                            törvény előtti egyenlőség miatt. </p>
					<p>Éppen ezért valóságos tragédia, hogy abban a kicsi kis tügyi házban, ahol
                            még én is elértem az ujjammal a mestergerendát, s a felnőttek
                            beleütötték a fejüket, édesapám meg nem tudott faragni, mert a fejszéje,
                            ha felemelte, nem fért a házban. Télen ugyanis megtörtént, hogy odabent
                            faragott ki például egy-egy szántalpat... Érdekes és gazdag munkaház
                            lehetett: édesanyám varrógépe, Józsi bátyám suszterája és édesapám
                            faragó bárdja egy olyan kis helyiségben, ahol nem volt hely annyi
                            ágynak, ahányan voltunk. Csak a szoba közepén lehetett mozogni. Ott is
                            csak, ha az asztalt kitették a szobából. </p>
					<p>Mondom, tragédia, ha egy ilyen család meg van fogva a morális törvények
                            szövevénye által, s ha előfordul, hogy kirúgásra volna szükség, képtelen
                            elhatározásra jutni. Ahol nincs elég kenyér, ott nincs elég morál. Azért
                            kell csendőröket tartani az államnak, mert a lakosságnak még ma is
                            jelentékeny részénél nincs elég kenyér. A gazdag emberek ellen sohasem
                            indul el a csendőrszurony, hacsak nem született bűnöző az illető. Ha egy
                            gazdag ember kivesz egy kiflit az inas hátán levő kosárból, az vicc,
                            amiért a gazdag a kifli árának sokszorosát adja jutalmul. De ha egy éhes
                            veszi ki, azt valóban be kell csukni, mert közveszélyes, mint a fűben
                            csúszó kígyó. </p>
					<p>Ilyen közveszélyre határozta el magát Józsi bátyám, a beregújfalusiak
                            ellen. De hát arra nevelődni kell. Elment szegény nagy költséggel és
                            fáradsággal még egyszer Beregújfaluba, s ha jól tudom, már Sárospatakon
                            laktunk, mikor ez történt, tehát négy-öt évvel később - s aztán megjött
                            sok nevetéssel, hogy milyen szívesen fogadták őket Beregújfaluban, név
                            szerint felsorolta, kiknél mit evett. Meg is telepedett, műhelyt
                            nyitott, s az is jól ment. De sohasem került odáig a dolog, hogy csak ki
                            is mondja, mért jött tulajdonképpen. Megérezte a pecsenyeillatot és
                            hallgatott. A beregújfalusiak még abban az időben valóságos vademberek
                            voltak. Még édesanyám emlékezett rá, hogyaz öregek üstököt hordtak,
                            befonták a hajukat és fésűt viseltek benne. Indulataikban is olyan
                            régifajta népek voltak, mi volt nekik egy olyan nyápic, finom kis
                            emberkével elbánni, ha csak meg is nyikkan. No de hát nem tette azt,
                            hanem hízelgett nekik és kedvükbe járt, s ha egyszer-egyszer távolról
                            szóba került a telekkönyvezetlen birtok, ő maga vállalkozott a
                            legnagyobb készséggel arra, hogy a szükséges aláírásokat a testvérektől
                            beszerzi. De erre se került sor: a földek ott maradtak, elégedjenek meg
                            vele, hogy olcsón használják. Még bélyeget is költeni rá? mert azok az
                            atyafiak még a bélyegköltséget sem voltak hajlandók megfizetni. Így
                            valószínűleg elévülés címén került harminc év múlva a nevükre. </p>
					<p>De az ügytárgyalása, ami rendkívül sok szóbeszéddel történt, engem úgy
                            megismertetett Beregújfaluval, mintha ott születtem volna. </p>
					<p>- Itt már hároméves voltam, kezdtem szemlélni - mesélte Józsi bátyám -,
                            itt már tudom, hogy a kert közepén van egy nagy körtefa, apró körte
                            termett rajta, de olyan jó volt, hogy mai napig se tudtam olyat
                            találni... </p>
					<p>Édesanyám csak mosolygott ezeken az apró emlékeken, de Józsi bátyám
                            buzgón folytatta: </p>
					<p>- Te, Erzsi, emlékszel, hogy mennyi disznó volt a karámba? Mintha most is
                            hallanám, hogy negyven malac volt. Hatvan darab disznónk is volt. Hat
                            darabot, sőt tizenkettőt is hizlaltak a munkásoknak. Még azt is tudom,
                            hogy ha disznót öltek a hájat nem sütötték ki zsírnak, hanem felkötötték
                            a palláson kantárba. Szerintők az nem volt ennivaló, csak a szekér
                            fatengelyét kenni, hogy jól forogjon. </p>
					<p>- Igen, ma is mondják az eleven fiúra, lányra, hogy megvan kenve óhájjal. </p>
					<p>- De ma azt sem tudják, mi az az óháj. Néha hat-nyolc háj is lógott a
                            padon... Arra is emlékszem, mikor édesanyám hazajött a templomból,
                            krinolinba, és rajtad is krinolin volt, te Erzsi, pedig még kicsi leány
                            voltál, és átjött a tanítónéni, az is krinolin-ruhába volt. Olyan
                            tisztán látom, hogy mikor leültek a díványra ketten, te már nem fértél
                            közéjük... Én meg a kezemmel úgy höcögtettem a krinolin abroncsát, míg
                            le nem kergettek. </p>
					<p>Jóízűen és sokáig nevetgélt, s csillogott a szeme s az egész arca, olyan
                            tele szívvel tudott nevetgélni. Nem nevetett, hanem sokáig ragyogott
                            rajta a nevetés fénye. </p>
					<p>
                           - Somogyi Sándor volt a tanító... És a
                            fejükön nem kalap volt, hanem szép főkötő, cifra pántlikából, többnyire
                            fekete és sötéthordó, még édesanyámnak a krinolin-ruhája is fekete
                            kázsmír volt, piros babokkal, ilyenformán, te Erzsi, hatszögletes babok
                            s annak a fele sötétebb bordó, úgy mondták akkor, félgyász negyvennyolc
                            után... </p>
					<p>- Igen, arra jól emlékszel: abban az időben még nagyon hazafias volt a
                            lélek a magyarban - mondta édesanyám. - Még csak tizenöt éve volt meg a
                            szabadságharc. </p>
					<p>De Józsi nem bírt uralkodni emlékeinek rohanó zúgásán: </p>
					<p>- Már Gyula akkor tudott járni, és mi ketten felfegyverkeztünk sárga
                            kávéskanállal, és kimentünk a kapuba, és ott vitézül kanalaztuk a port,
                            míg tele lett a szánk sárral. Akkor Gyula elesett, és oly
                            szerencsétlenül, hogy a kapuütközőbe vágta az állát, kihasadt.
                            Szegénynek ma is meglátszik, csak figyeld majd meg. Akkor elkezdtünk
                            mind a ketten vonítani, mint a sakálok, míg el nem cipeltek onnan,
                            sárosan, véres szájjal. </p>
					<p>Ezek az apróságok szabják meg az ember hovatartozását a társadalmi
                            létben. A sárga kanálra még én is jól emlékszem, díszkanalak voltak ezek
                            a rézkanalak. Nagyon kellett rájuk vigyázni, mert az ételben igen hamar
                            kaptak zöld rozsdát. A faluban cinkanállal vagy inkább fakanállal ettek.
                            Jöttek a sátoros cigányok, kivágtak egy-egy nyárfát a faluban s abból
                            tekenőket és kanalakat faragtak. Olyan kicsi teknőket is csináltak, mint
                            egy lavór, sőt mint tál. Az aludttejet csak fakanállal lehetett enni,
                            úgy tanítottak, hogy az az igazi, s csak abban jóízű. A gazdáknál nyáron
                            az eperfa alatt kis asztalszékbe tálalták ki a fatálban a túrósgaluskát,
                            és azt is hosszú nyelű fakanállal ették. Elég ügyetlen volt, de szégyen
                            volt leejteni róla a vastag tésztát. Édesanyám még Pesten is sajnálta,
                            hogy itt nem lehet kapni olyan ügyes kis tésztaszaggató fatálat, “csak
                            ezekkel a hideg zománcvajdlingokkal kell kínlódni”. Ezek a gömbölyű
                            fenekű kis fatálak azonban hamar elrepedtek. Nem baj, jött a másik fajú
                            mester, a drótostót és az, apró vaspántokkal összeszegezgette,
                            megpántolta őket. Volt olyan tál, hogy két-háromszor is meg volt
                            javítva, de a világért el nem dobták volna... Mikor már semmire sem
                            lehetett használni a konyhában, akkor a malacoknak adták etetőválúnak.
                            Ha már arra sem volt jó, beásták a földbe és a kis kacsák fürdője lett.
                            Arról nem tudok, hogy Gyula bátyámnak az állán forradás lett volna, de
                            nem lehetetlen, hogy azért viselt szakállt. S a krinolin?... Ez volt a
                            régi előkelőség és gazdagság emléke. Én már édesanyámat soha más ruhában
                            nem láttam, csak vékony, testhez álló fekete ternóban. Ruhája finom
                            karcsú alakját még véknyabbá tette. Vékony szálú barna haja simára volt
                            lefésülve, s hátul kis kontyba tűzdelve. Ebben az időben 46-48 éves
                            volt, számomra az Ősanya, aki itt maradt e földi életben. </p>
					<p>Jól emlékszem, mikor édesanyám megérte a harmincadik születésnapját.
                            Nagyon emlékezetes nekem, mert oly soká s oly keservesen sírt, hogy a
                            szívem hasadt miatta. Nem tudtam addig, hogy a harminc év olyan
                            szerencsétlenség, hogy aki a harminc évet megélte, annak már le kell
                            mondania a földi élet minden szépségéről és reményéről. Igaz, akinek az
                            a sors jutott, ami édesanyámnak... Ó, de másat várhatott a gyermekkor
                            után, s azért is hallgatta boldog könnyekkel a szemében a Józsi öccse
                            rajongó historizálását. </p>
					<p>- Később jött egy inzsellér, fiatal ember volt, és nálunk evett. Gyulát
                            jobban szerette, mint engem, úgy hívta, “te csű tengeri legény”. </p>
					<p>Édesanyám helyesbítette: “Hűj de nagylegény vagy!” így kiáltott rá a
                            mérnök Gyulára, és Gyula olyan kicsi korában bátran ráfelelt: “mint egy
                            csű tengeri!” Így maradt rajta, hogy csű tengeri. </p>
					<p>De Józsi sohase volt kíváncsi a más megjegyzésére, mert azt se győzte
                            elmondani, ami benne volt: </p>
					<p>- Volt egy szép tarka kutyája, Kárónak hívták. Az lett a játszótársunk.
                            Katira akkor keveset emlékszem, csak hogy mindig bábruhát varrt, néha én
                            is segítettem neki s aztán mingyár vittük a tyúkválúba, kimosni, és ha
                            csúnya lett, megsirattuk... Én ugyan nagyon könnyen sírtam mindenen, és
                            étvágyam az olyan jó volt, hogy mindent megettem, ami ehető volt. Még ha
                            a kúton valaki evett, mikor vízért jött, mert előttünk volt a falu
                            kútja, attól is kértem, pedig tiltották. Legnagyobb passzióm volt
                            tavasszal, hóolvadáskor mezítláb a hóba tapsikolni, ha locspocs volt,
                            arra is emlékszem hogy volt egy Ráró nevű lovunk, ha nem akart húzni,
                            nagy fákkal ütötték a kocsisok. Olyan összerótt kerítés volt, úgy
                            mondták, kivettek egy róllás fát, s azzal ütötték. Tudom, úgy volt a
                            paplak délnek szemmel. Kőház, nagy boltívesen és volt elöl középen egy
                            nagy kiugrás, az is boltíves oldallal. Szembe pedig volt az istálló.
                            Jobb kéz felé, amerre a kertbe mentek, ott volt a sertésól, nagy karám.
                            Bal kéz felől, elöl, kijártak a templomba, ott volt a káplánház. </p>
					<p>- Ott lakott Balajthy Ferdinánd - mondta édesanyám -, aki édesapánk
                            halála után helyettes lelkész lett, és amilyen jó volt káplánkorában
                            hozzánk, úgy megkínzott az árvaságban. Roppant sok csizmája volt. Sorra
                            tudta rakni a szoba oldalát a szebbnél szebb csizmáival, és azt nekem
                            kellett egész nap tisztítani. </p>
					<p>- A méhes a kert végén volt - ömlött Józsi bátyámból a felgyülemlett
                            emlék -, sok gyümölcs volt a kertben, egyszer átjött a Harangozóné,
                            Orosz Jánosné, kétségbeesve, hogy a fia nagyon beteg, mingyár meghal,
                            akkor édesanyám átment és megismerte, hogy nagyhimlős... megjegyzem,
                            édesapám még életében vett egy hetvenötköblös birtokot... </p>
					<p>- Csak hatvan volt - szólt szigorúan édesanyám. </p>
					<p>- De bizony volt az hetvenöt is, és egy nagy major, nagyon nagy volt, a
                            Telendy orvosé volt és az adott egy könyvet édesanyámnak, amelyikben meg
                            volt írva, hogy milyen tünetei vannak a betegségeknek és hogy milyen
                            orvosságokat kell használni. Így tett aztán édesanyám sok jót a
                            betegekkel. A kert végében átellenben lakott Tihor András. És volt egy
                            lánya, Tihor Erzsuska. </p>
					<p>- Igen, a barátném. Érte vert meg édesanyám, mikor hazajöttem a
                            rokonoktól, hogy: “te, te talán meg se csókoltad Tihor Erzsuskát? eredj
                            rögtön, csókold meg”... </p>
					<p>Látom, ahogy édesanyám az emlékezéstől fűtve hátraszegi a fejét és a
                            kézbeli varrását nézi s ajkát kicsit felduzzasztja, mintha most tetszene
                            neki, hogy elítélheti saját magát gyermekkori gőgjéért. </p>
					<p>- Azt igen szerettem, szép nagy lány volt és felvett az ölébe, vitt
                            magokhoz és mindig adott valami süteményt, gyümölcsöt; tudta milyen
                            étvágyas vagyok. Szegény, egyszer kenyeret akartak sütni, az anyja
                            bedagasztott, azt mondta Erzsuskának, eredj fűtsél be a kemencébe, majd
                            sütünk jó lángost és Jóskának is adunk. Én is örültem neki. Én lefekszem
                            addig, azt mondja az Erzsuska anyja, majd keltsél fel. Elment Erzsuska,
                            hogy felkeltse az anyját, de bizony nem kelt fel többet. Ott halt meg
                            alva a nagy derék asszony, még azóta is sajnáltam a lángost. </p>
					<p>S jóízűen kacagott hozzá, vékony kunkori hosszú bronzfényű bajusza ott
                            rezgett a szája szélén az álláig, édesanyám is mosolygott fölényesen s
                            mire szólott volna, Józsi már tovább szaladt: </p>
					<p>- Még arra is emlékszem mikor úrvacsorát osztottak, a megmaradt bort és
                            kenyeret behozták hozzánk, Molnár János kurátor, Tót Bálint, a bíró, a
                            Tót Pirka apja, ahol sokszor láttuk, mikor kint a lócán a pandúrok
                            megcsapták, aki lopott. Például nem tudom, te emlékszel-e, a csordából
                            eccer levágtak egy tehenet négyen és az Iván Jánosné boglyája alá dugták
                            és onnan fogyasztották. Csete Samu, Ihor András, Orosz Sándor. Ezek
                            voltak. De bizony egyszer a kutya kikapart egy combot és átvitte a
                            szomszédba. Ezek azután nem titkolták a dolgot, hanem feljelentették a
                            bírónak, jött a komiszárus és két pandúr. A három embert korbácsolták.
                            Sose felejtem el, mikor Orosz Sándor a fejére kulcsolta a kezét és úgy
                            ordította, hogy: “égbekiáltó Úristen!”, erre emlékszem legjobban. </p>
					<p>S a belőle áradó szuggesztivitás tökéletesen besodort a múltba és saját
                            élményemmé tette, amit csak hallomásban éltem vele át. Igen, én ekkor
                            ott voltam Józsi bátyámmal egy szinten s nem a megvert
                            paraszttolvajokkal: Úr voltam, az úri rend tagja, akinek érdekeit védték
                            a komiszárus és a két pandúr és a korbács: én nem éreztem közösséget a
                            megvertekkel, idegeneknek és gonoszoknak tekintettem őket. </p>
					<p>- Szóval ez a Bíró Tót Bálint - sürgette a beszédet Józsi bátyám - titkon
                            engem itatott borral és ez nekem tetszett, mert nem látta édesanyám.
                            Egyszer aztán emlékszem, hogy Mónár János, aki a templom mellett lakott,
                            annak az udvarán volt egy favágó tőke és azon átestem, nyilván
                            lerészegítettek. A tőkét megismertem, hogy kié. </p>
				</div>
				<div type="chapter">
					<head>
                           A MÚLT, A DICSŐ MÚLT!
                        </head>
					<p>A tügyi kis hajlékban életem egészen fantasztikus volt. </p>
					<p>Aki ránéz, kis parasztház, az összes szomszédok kis földművesek, nagyon
                            szerény birtokocskával. Mind öröktől fogva s mindörökre arra a sorsra
                            vannak ítélve, hogy parasztok maradjanak firól fira. Senki köztük nem
                            volt s nincs, aki csak valamennyire is kimozduljon ebből a
                            vastörvényből. Ma is ugyanazok a családok s ugyanúgy éldegélnek. </p>
					<p>Mi volt a motor szüleimben, hogy ők soha, egy napig sem érezték magukat
                            odaillőnek, odatartozónak, bennszülöttnek. </p>
					<p>A múlt. </p>
					<p>Az ember leghatalmasabb motorja a dicső múlt. </p>
					<p>Az egyén, s a nemzet, a faj és a szín: az emberiség egyéneiben és
                            tömegeiben elképzelhetetlen tapadással csügg a múlton, amely mindig jobb
                            volt, mint a jelen. </p>
					<p>A legelső jobbágylázadást azon a címen csinálták, Róbert Károly idejében,
                            hogya föld népe vissza akarja szerezni az elmúlt szabadságát. Az Árpádok
                            alatt rabszolgák voltak. Róbert Károly csinált belőlük szervezett
                            elemet, parasztot. De az Árpádok alatt éppen a meg nem szervezettség
                            adott sok szabadságot. Bérlőkké alakulhattak, s most életükkel kellett
                            megfizetni a földesúrnak a bért. Akkor elég volt a terményeknek olyan
                            részlete, amit ők maguk alku alapján állapodtak el. Most törvényesen
                            megszabott percentet kellett adni s munkaszolgálatot. Oly nyomor volt
                            előzőleg, annyira nem tudták megfizetni az egymásra licitált béreket,
                            hogy Kun László alatt igavonó állatuk sem volt már, maguk húzták a
                            taligát. De a késő gyermekek ezt sohasem tudják, azok csak a régi jó
                            időkre, a szavakra, a jelszavakra emlékeznek. </p>
					<p>Ma a mai földnépe ugyanazzal a kiáltással követel jogokat, hogy legalább
                            annyit akarnak, amennyit az öreg szüleik élveztek: szabad erdőt, mezőt
                            és emberi szabadságot. Fogalmuk sincs arról, hogy mit élnének, ha abba a
                            mezítlábas korba süllyednének valamiképp vissza. </p>
					<p>De az embernek mindig kell a múlt dicsősége s mindig rendelkezésére is
                            áll, mert a múlt sohasem ellenőrizhető. Valósággal üvegburába voltunk mi
                            betéve abban a kis szegényházban, ahol semmi sem zavarta a lélek
                            növekedését és virágzását. A minimális táplálkozás mellett maximális
                            önérzetet tudtunk kitenyészteni magunkban. </p>
					<p>Mind le voltak szedve a harmatgyökerek, amelyek a felszínből gyűjtik a
                            tápanyagot: csak a mélybe nyúló főgyökér táplálta a szőlőtőkét s az
                            fürtöket nevelt és óbort szűrt. Ez a kis család egytől egyig, egyetlen
                            tagját sem véve ki, elszántan, makacsul és életkedvvel nézett a
                            láthatatlan távolba, folyton csak vissza. Még nem is előre, hiszen
                            sorsa annyira reménytelen volt, hogy egyáltalán nem volt semmi lehetőség
                            arra, hogy valaha jobbra forduljon a család sorsa. </p>
					<p>Bár volt egy tagja, amely ígéret volt, Gyula. Az egyetemi hallgató. S
                            milyen különös, nem is abban találták a nagy reménységet, amit ő ígért,
                            hogy valaha tanár lesz, állása lesz, jövedelme és befolyása és segíthet
                            a sárban fuldoklóknak legalább a gyermekein. Hanem abban, hogy elmehet
                            Isaák Dezsőhöz és visszaszerezheti a bilkei kulcsokra vonatkozó
                            papírokat. Akkor rögtön kastélyt vesz édesnagyanyám, és mi azonnal az ő
                            kastélyába költözünk... Képesek lettünk volna. Úgy ahogy vagyunk, éppen
                            elég lelki rátermettséget s felkészültséget éreztünk arra, hogy bármely
                            órában átköltözzünk az ősök kastélyába, a bárók közé. Még édesapám is,
                            aki bizony nem lett volna olyan “szamár”, mint a nagyapa, aki lemondott
                            az örökségről: holott, amint a dolgok mutatják, talán nem is mondott le.
                            Nagy a gyanúm, hogy az egész porcsalmi harc abból támadt, mikor el
                            kellett onnan mennie, hogy követelte a felesége jussát, amit Gáspár
                            bátyánk nem akart kiadni. Mint megrövidített ember kerülhetett a lázadás
                            tutajára. A forradalmár mindig sértett emberekből válik. </p>
					<p>Ez a nagy expanzív erő mindenik fiúban megnyilatkozott. Laci az istenért
                            se maradt ott, ahol kitanult. Nem akart falusi kovács lenni. Pestre ment
                            azonnal, s még a betegsége is a terjeszkedési vágyából származott.
                            Józsi, a szegény és gyenge kis Józsi gyerek, aki Szatmáron a román
                            falvakra hordta a cipőket, s ha eladta, volt ennivaló a suszter
                            családjának, ahogy felszabadult, szintén fellengett Pestre. S Gyula sem
                            maradt Debrecenben, teológusnak, nem fért el a kis falusi papság
                            ábrándvilágában: ő is Pestre rohant az érettségi után s a tanárság is
                            kevés volt neki: gépészmérnök szeretett volna lenni, de már annyi anyagi
                            alapot nem bírt előteremteni, így lett matematika és fizika szakos
                            bölcsész. </p>
					<p>Voltak évek, mikor mind a három fiú s még édesapám is Pesten voltak, s
                            együtt és egymást segítették. Ez a legkülönösebb. Ebben a mi
                            családunkban soha egy pillanatra sem szűnt meg a vérrokonoknak egymásra
                            támaszkodása. Csak a zsidók tudtak olyan faji szolidaritást mutatni,
                            mint a Pallagiak és a Móriczok ebben a generációban. Valamennyien a
                            pusztában s idegen világban bujdosók voltak. Édesapámban nagyon erős
                            kötelességérzet volt a saját Móricz-anyafiaival szemben is. Ha egy
                            megjelent ezek közül, ő azonnal atyai módon gondoskodott róluk. A
                            cipőjét levetette s felhúzatta avval, aki rossz lábbelivel érkezett.
                            “Van nekem másik, de ennek egy sincs.” </p>
					<p>Úrnak érezte magát, mert úrilányt vett el, akinek vagyona akkor is
                            háromszorta nagyobb volt, mint az ő öröksége s aki valóságos úri
                            álmodozásokba vitte bele s elhitette vele is, hogy bármikor, egy napról
                            a másikra, úrrá válhatnak, kastély és nagy rokonság: akik úgytűntek fel
                            előttük, hogy ugyanolyan örömmel fogadják, ha megtudják, hogy ők
                            léteznek a tenger hullámain bolygó dereglyén, ahogy ők menekülnek
                            feléjük. </p>
					<p>Milyen messze van Csécse Budapesttől. Még kilométerekben is, de
                            viszonylatban! Az ötvennégy házból álló Csécse, meg a főváros! Igaz,
                            ebben az időben a főváros vonzóereje az egész országot megérintette. Aki
                            csak kilendült valamiképpen az állóhelyzetből, az mind Budapestre
                            menekült. De őket nem ez a tömeghisztéria hajszolta fel a fővárosba, ők
                            olyanok voltak, mint a mocsárgáz, amint felkavarodik, azonnal a
                            legmagasabb szintre tör és ott szétpattan. Bennük a múltak gáza
                            bomladozott s az vitte fel, fel oda, ahol az elvesztett ősi rokonok
                            éltek. </p>
					<p>Mosolyogni kell. Kedves tügyi múlt! </p>
				</div>
				<div type="chapter">
					<head>
                           LEBICSKÁZVA
                        </head>
					<p>Megfagy az arcomon a mosoly, pirosság ér helyette, bűnvád, lelkiismeret:
                            hogy merek én mosolyogni valamin? tügyi emlékeimen? Ha igazi vér volna
                            bennem, ötven év óta nem volt volna szabad egyebet csinálnom, csak
                            üvölteni azt a szörnyűséget, mindent, amit ott elszenvedtem. </p>
					<p>Egyszerre ott állok, remegve, dideregve, mint a hecc-heccben űzött kis
                            kutya az út közepén: ott állok Pthrügy utcáján, félhosszú suta kis
                            nadrágomban, soványan és megfélemlítve és körös-körül zúg az egész
                            faluból a gúnynév. Amit édesapámra ragasztottak. </p>
					<p>- Cic móric... </p>
					<p>Ez a szó egy egész életre összetörte önérzetemet. Még ma is csak az
                            vagyok: soha kigyógyulni ebből nem lehet. Hatvanéves koromig, ma vagyok
                            először oly bátor, egy egész népfajnak, idegennek, ellenségnek,
                            embernek, s nekem barátomnak ma hozzák meg végítéletét ezen az alapon,
                            hogy édesapámat s vele engem is, az ártatlant és ártalmatlant s egész
                            családunkat, gyerekeket és vérrokonokat örökre lehetetlenné tettek
                            abban a faluban. “Cic móric” s el kellett magunkat szánni a halálra, az
                            erkölcsi halálra, a kiközösíttetésre, a számkivetésre: ezért kellett
                            elbujdosni a faluból, ki kellett vándorolni, hogy ne halljuk többet a
                            kórust, öregek és fiatalok, gyermekek és aggastyánok röhögve, vijjogva,
                            ugatva kurjantottak fel, ha egyet megláttak közülünk: “Cic móric.” </p>
					<p>Mint a zsidók a mozdulatlan nemzetek kellős közepén, hiába bújtak már be
                            a legszebb házakba, a legjobb életbe, a legbiztosítottabb jogi és
                            alkotmányos formákba: megmozdul a tömeg, és egy pillanat alatt
                            visszadühödik farkassá, s széttépi a közéjük keveredett rókát. Más a
                            szőre, más a bőre, más a hangja, más a minden életnyilatkozása. S a
                            tömeg boldog, hogy rájött az igazságra: arra, hogy ez egy másfajta
                            állat, s ha más, akkor szabad széttépni... </p>
					<p>Nem igaz, hogy azért van pogrom, mert a zsidók elfoglalták a pénzt, a
                            vezetőszerepeket, a legmagasabb köröket: ugyanezt minden anya kívánja
                            saját fiának, s ha eléri valaki a fajból, az egész falu büszke rá. Abból
                            élnek a rokonok, hogyha van egy valaki, aki be tud furakodni a
                            legmagasabb, vagy csak már egy kicsit magasabb körökbe! Nem vétek, nem
                            törvény előtti bűn. </p>
					<p>Csak egy vétek lehet, csak egy teheti törvényen kívülivé a feltörőt: ha
                            más faj. </p>
					<p>Magam faja: én vagyok. Csak egy ellenség van: az idegen. </p>
					<p>Akit megismertem, megszerettem: az én vagyok. Nem szabad megismerni az
                            idegent: mert akkor nem tudod gyűlölni. Nincs háború, ha nincsenek
                            áthághatatlan határok. </p>
					<p>Ebben az órában, mikor e sorokat írom, a magyar főrendiház együtt ül és a
                            zsidótörvény-javaslat utolsó döntését, hozza. 1939 ápr. 18. </p>
					<p>Bennem felrémült a saját életemnek zsidótörvénye, amit a tügyi
                            plebiscitum ugyanilyen szenvedéllyel hozott meg a Móricz-fajta ellen. Az
                            ítélet tömör jelszóban csapott ki s a jelszó ellen semmi védekezés. A
                            számumot nem lehet bölcs szavakkal megállítani. Nincs ellene semmi
                            védekezés, csak az, hogy ki kell várni, míg elmúlik s akkor akik életben
                            maradnak, újra kezdhetik az egész harcot. </p>
					<p>Apám tragédiája még csak faji alapon sem magyarázható. Paraszt volt,
                            magyar volt, kálvinista volt, tüzes és bárdolatlan volt: mint az egész
                            falu. És mégis a teljes faluközösség, a töméntelen rokon éppen úgy, mint
                            a közömbös tömeg, valamennyien egyformán megbőszültek ellene s
                            meglincselték egy gúnynévvel, lebicskázták egy szóval, a falu közepén.
                            Kiirtották maguk közül egész családostól. </p>
					<p>Csak magyarázni tudom. </p>
					<p>Édesapám szakított a faluval, mikor feleségül vette az özvegy papné
                            lányát. Tulajdonképpen ez csak felfakasztotta a tényt, hogy ő már nagyon
                            régen szakított a faluval. Még kisiskolás korában szakított, mikor az
                            utcán nagy kurjongatással ment végig mezítláb a meleg porban, de olyan
                            happáréval, hogy a süket öreg pap behallotta a bibliothékájába s vele
                            ijesztgette az ölében ülő szelíd kis nyomorék unokáját. Tehát az
                            édesapám szakított a faluval abban a pillanatban, mikor vére kezdett
                            megnyilatkozni, ahogy a hattyú szakít a kacsákkal, amint a tojásból
                            kibújt. Tehát édesapám szakított a faluval fogamztatása pillanatában:
                            olyan gének jöttek létre benne, amelyek mások voltak, mint amilyenek a
                            falu ágyaiban termettek. Hogy honnan hozta, hogy kik voltak az ősei hát?
                            azt sejteni sem sejtem. Mikor írni akartam ezt az életírást, az volt a
                            szándékom, hogy egy vonallal sem írok többet, mint amit az élet belém
                            dobott. Nem is végeztem helyszíni kutatásokat. Csak a községek papjainak
                            írtam - hiszen úgyis, az állam érdekében, éppen mindenkinek össze
                            kellett gyűjtenie az okmányait -, hogy egyúttal közöljék az elődeimről
                            szóló adatokat is. És egy fehérgyarmati ügyvéd volt szíves kikeresni a
                            csécsi árverés emlékére vonatkozó telekkönyvi bejegyzéseket. De nem
                            akartam elmenni a helyszínre, nem akartam, hogy a mai érett fővel
                            bíráljam el a mások szájában hiányosan megmaradt emlékeket: éppen azt
                            akartam, hogy kibányászom magamból azt, ami benn van. Még az analízist
                            sem akartam, de ki nem kerülhettem valamennyire: az ember keres, kutat,
                            egyszer csak feltorlódik a miért gátja s azon át kell mászni... </p>
					<p>Édesapám nem tudta, hogy ő valamivel szakított valaha. Feleségül vette az
                            özvegy papné lányát, mert megkaphatta: földje volt és emelte a
                            tekintélyét. S talán mert bele is szeretett. Más volt, mint a falu
                            lányai s ez a más, ez a finomabb és nemesebb őt egész életében izgatta. </p>
					<p>Ő azt is természetes dolognak tartotta, hogy az anyagi szerzés útján
                            egyre erősebb tempóval evezett előre. Logikus volt minden lépése, ha nem
                            is állott arányban iskolázottságával. Az élet iskolája nem elég arra,
                            hogy az agyvelő az élet által kitermelt minden szövevényben otthon
                            legyen. Mindenesetre érthető, hogy szülőfalujában amint megérte a
                            bukást, az egész falu elfordult tőle. Érthető, hogy ott a helyszínen nem
                            bírta újra kezdeni az életet. </p>
					<p>Ment egy másik faluba. Itt viszont a legmélyebb szinten kellett kezdenie.
                            Fillér nélkül, jóformán élelem nélkül, tökéletes ellenséges hangulattal
                            szembe állva kellett hozzáfogni a jövőhöz. A mindennapi nyomor, így az
                            írásban, nem hat az emberekre. Nem lehet summázva éreztetni, mit jelent
                            az, hogy minden ébredéskor ugyanazt az energiapusztító vergődést kell
                            kezdeni. Édesapám minden reggel, ahogy felnyitotta a szemét,
                            villámgyorsan felöltözött s már ment is, mintha kergették, vagy várták
                            volna valahol. Munka után ment. Semmi volt neki öt kilométert, tízet
                            vagy akár harmincat futni. Csak mert valahol egy szót hallott, hogy itt
                            meg itt van valami ember, aki építtetni akar... Nem is tudom,
                            elmondtam-e már, hogyszerezte meg az iparengedélyét: a tiszalöki
                            főszolgabíróval átmulatott egy éccakát s az reggel kiállította ennek az
                            eredeti kis embernek az összes ács- és kőmívesmunkák vállalására
                            jogosító hatósági engedélyt, mintha az bemutatta volna és igazolta
                            volna, hogy szabályszerűen megtanulta, felszabadíttatta s képessé
                            tétette magát ezeknek a végzésére. “Iparigazolványa” itt van előttem: </p>
					<p>Móricz Bálint pthrügyi lakos, kellően bejelentette, hogy Pthrügy község
                            területén kőmíves és ács-ipart szándékozik űzni. </p>
					<p>Miután az 1884. XVII. törvénycikk által előírt kellékekkel igazolta azt,
                            hogy ezen ipar űzésére jogosult, Móricz Bálint urat E 9-890. szám alatt
                            bejegyeztük iparlajstromunkba és részére ezen iparigazolványt kiadtuk.
                            T. Lökön 1890. szeptember 4-én. </p>
					<p>Nem lehetetlen, hogy az aláírt főszolgabíró még él. Ha én a világűrben
                            szétszórt anyag alapján akarnám megírni, amit megtudok, felkereshetném,
                            még nem biztos, hogy agg ember, hiszen csak 49 éve ez eseménynek. De én
                            belülről akarom kihámozni az életemet, ahogy az bennem raktározódott el.
                            Édesapám ekkor 39 éves volt. Már négy éve Tügyön élt és vállalt. Az
                            istennek sem akart segéd lenni. Őrá, rá ne kiáltson egy mester, mert
                            belevágja a bárdot. </p>
					<p>Ugyanilyen érdekes, hogy ez a parasztból vált kismester teljesen
                            szakított az ősi építésmódokkal. Soha nem volt hajlandó paticsfalat,
                            fecskerakást s más ilyen primitív dolgot csinálni. Az ő építésanyaga a
                            vályog, az égetett vályog (tégla) és a kő volt. Ő maga egyáltalán soha
                            egy téglát, vagy vakolókanalat a kezébe nem vett, követ meg nem
                            faragott, de megtörtént, hogy ferdének látott egy falat, amit a kőmíves
                            rakott fel. Elkáromkodta magát csúnyán s nekiment a falnak egy rúddal és
                            ledöntötte. </p>
					<p>Nem tűrte a slendrián munkát. Csak ha ő maga csinálta. Neki szabad volt.
                            Mert csak azért csapott össze nagyjából mindent, mert az időt
                            hihetetlenül tisztelte: pillanatok alatt akart teremteni. “Jó az. Eltart
                            míg egy ember él.” </p>
					<p>Nahát, ez az ember, aki annyira más volt, mint a falu, éppen 1890-ben, az
                            iparigazolvány idejében már úgy felverekedett, hogy azt lehetett
                            mondani, hogy gazdag ember lett. </p>
					<p>S megint nem a falu évszázados, évezredes módszerével. Nem a kitartó s
                            minden erőt megszakító fizikai munkával és a hasán való spórolással.
                            “Hát, fiam, azt csináltam, amit a zsidó. Az ember spekulál.” </p>
					<p>Vett előbb egy régi rossz járgányos gépet, azt használta egy évig - Laci
                            nélkül -, akkor azt eladta s vett egy vadonatújat. Ma is érzem a szagát.
                            Ott ültem a bakon. Mikor nem járt. Ez az új gép aztán igazán öntötte a
                            búzát. Édesnagyanyámnak el kellett menni Laciékhoz, mert a kisszobát el
                            kellett venni tőle s ott öntötték be a búzát, a padlásról. Ez is az
                            édesapám remek feje: Ha az ajtót kinyitják, mi fér oda be. Fogta a
                            fűrészt, zsindelyezőt - felment a pallásra, felbontotta a tetődeszkákat.
                            Ajtót rá, csapóajtót s ott öntötték be a búzát, mint egy hombárba.
                            Mennyi férhetett abba a szobába? Félvagon. Igen, de nekünk az sok volt,
                            s a falunak még több. </p>
					<p>Már kezdett földeket venni újra. Már vett két vagy három
                            “hasznavehetetlent”, már alkudott erre is, arra is. Fenyegetett, hogy ha
                            árverés lesz, mindent ő vesz meg. Tudniillik, eladó föld sohase volt.
                            Már mondta, hogymegveszi a kastélyt, van Tügyön egy régi kastély.
                            Szirmay- vagy Patay-kastély lehet, akkor zsidó bérlő volt benne, aki
                            magtárnak használta. </p>
					<p>Most ehhez kell számítani, hogy ott volt körülötte ez a szemetszúró
                            félelmes család. Folyton vendégek. Egyik Pallagi-fiú még alig ment el, a
                            másik már itt van. Falun, ahol minden falatot úgy számon tartanak, ahol
                            Eszter néném, a csirkének csak a nyakát, kaparóját meg a bordáját
                            tálalta be nekünk: ott elképzelni, hogy egy ilyen éhenhótt szegény,
                            amilyennek ők ismerték a mi családunkat, folyton eteti a rokonokat...
                            Dögöljön meg az ilyen nép, mondták. Egyáltalán felháborító volt, hogy
                            telnek az évek, három, négy, öt s ők maradnak a régi állapotban, egy
                            hajszálat nem változott az életük, a vagyonuk és az életmódjuk - s
                            azalatt ezek itt, a kódusok, az egész falu szemeláttára napról napra
                            tollasodnak, mint a kis csirke. </p>
					<p>Hát az apámnak megvolt az a képessége, ami bennem nincs, ami Adyban volt
                            meg legnagyobb mértékben minden ismerősöm közt: az, hogy szakadatlanul
                            foglalkoztatta a világát. Hét évig, míg Csécsén lakott s másik hét évig,
                            míg Pthrügyön lakott, egyébről se beszéltek a faluban, csak róla. S
                            mikor tovább ment egy faluval - legközelebb Sárospatakra -, akkor meg
                            ott indult nyüzsgésnek, forrásnak, pletykálásnak az a réteg, amelybe ő
                            beletartozott. De a régiek is szakadatlanul utánanéztek, érdeklődtek s
                            folyton forrongtak, hogy milyen jól megy ennek az ácsnak. Egy ács? mi
                            az, kis mesterember, arról nem szokás tudni legfeljebb azt, hogy van,
                            lehet rábízni valamit. De az apám valahogy, isten tudja, a fellépésével,
                            a szavaival, a feltűnő és vakmerő belekötésével az emberekbe, azonnal
                            megjegyeztette magát, úgyhogy aki egyszer beszélt vele, az nem
                            felejtette el, mindig úgy emlékezett rá, mint egy eredeti színfoltra a
                            magyar életben. </p>
					<p>Hát igen, elmúltak a nehéz telek, mikor édesapám csak egy négyhónapos
                            malacot ölt. Ott sündörögtem édesanyám szoknyája mellett. Oly vékony
                            belecskéje volt a malacnak, hogy alig lehetett megtölteni, s amint
                            felforrt a víz, már szét is ment. Kanállal ettük meg a hurkát. Már két
                            nagy kövér disznó röfögött az ólba, aminek a fedele összeért a szomszéd
                            nagygőgű Kovács András istállójának a nádfedelével. S ott lovagoltam a
                            pajta új tetején, éppen mikor Debrecenbe készültem s ott daloltam a
                            harsány hazafias nótákat s már a tüzes gépnek készült a pajta, mint ma
                            egy garázs, óriási ajtóval, szemben a kapura, hogy könnyen be lehessen
                            fedél alá vontatni... A járgány helyett már ismét tüzes gépet vett az
                            apám. </p>
					<p>Nem bírta a falu. </p>
					<p>Nem bírták el a rokonok. </p>
					<p>Ideje volt már lebicskázni ezt az idegent. </p>
					<p>Úgy történt a dolog, hogy Szőke sógor Tarcalra ment. Édesapám meg gyalog
                            ment ki egy kisebb építéséhez, a tarcali úton. Éppen az útszélen tanyát
                            épített valakinek. </p>
					<p>- Hő, sógor, az isten így, meg úgy - kiáltott rá édesapám, s megállította
                            a szekeret és felült. - Éppen jó, hogy jössz. </p>
					<p>Így kivitette magát vele. </p>
					<p>Szőke sógor volt az a betyárféle magatartású, ragyás, káromkodós, durva,
                            feleségkínzó; a Pallagi Julcsa férje; sok apró gyerekkel és rikoltó
                            hanggal ellátva. </p>
					<p>Beszélgettek. Nem voltak ők rossz viszonyban. Édesapám soha senkivel sem
                            volt rossz viszonyban, mert soha senkinek a tulajdonára nem vágyott,
                            még a dolgaira se volt kíváncsi; soha meg nem kérdezte, hogy ez vagy az
                            a dolgod hogy megy: független ember volt, semmi köze a tügyiekhez, itt
                            munkát úgy se kapott, evvel leszámolt s élvezte már, hogy kezd szépen
                            kiemelkedni a nehéz viszonyai közül. </p>
					<p>Nyúl futott keresztül a kocsi előtt. </p>
					<p>- Hő, hő - kiabálták utána. A nyúl az olyan mezei öröm, gyereket csinál
                            az a felnőttekből is. </p>
					<p>- Na fogd meg! - mondta édesapám, szokása szerint felülről rákiabálva a
                            sógorra. </p>
					<p>- Ha megfogom, megeszed? - morogta az gúnyosan. </p>
					<p>- Hő, meg bizony, még meg is nyúzom, magam csinálok belőle paprikást. </p>
					<p>No ez ebbe maradt. </p>
					<p>Édesapám a tanyánál leszállott. Két embere dolgozott, ő is közéjük állott
                            s délután újra visszament a faluba. Csak megnézte a munkát. </p>
					<p>De estefelé Szőke sógor jött vissza a malomból. Az emberek még dolgoztak.
                            Kiabált, hogy: Hé, hé... sógor! itt a nyúl! </p>
					<p>Bosszantotta, hogy a sógor már nem volt ott. Odaadta a nyulat az
                            ácsoknak, akik azt nagyon megköszönték s nagyon örültek neki. </p>
					<p>Akkor hazahajtott. </p>
					<p>Néhány hét múlva az a hír terjedt el s mindenki nevetett, hogy Szőke
                            Józsi megetette a macskát Móricz Bálinttal. Macska volt a nyúl,
                            megnyúzva adta oda a sógor. Hát az ácsok valószínűleg megették, hiszen a
                            macskát éppen úgy megeszik az olaszok, mint a nyulat, sőt vannak, akik a
                            macskát megeszik, de a nyulat nem. </p>
					<p>De Tügyön s általában az egész magyar mezőkön, a nyúl becses és ínyenc
                            csemegefalat, ellenben a macska a legnagyobb szégyen. Legalább úgy
                            utálják, mint a görényt. Ezzel nem lehet vitatkozni. Ahogy a lóhúst a
                            magyar meg nem ette volna, pedig ő maga is hozzátette, hogy a ló a
                            legtisztább állat, a disznó meg igazi disznó, a legrondább minden közt.
                            És mégis a lóhústól úgy megirtózott volna, a bélit kihányja a magyar. </p>
					<p>Édesapám csak nézett tétován, mit beszélnek. Ő semmit sem tudott a Szőke
                            nyúzott nyuláról. Később kivallatta az embereit, s azok mondták, hogy
                            vót, igen, vót, nyúl vót. </p>
					<p>Olyan nagy dolog az egész, hogy még az sem lehetetlen, hogy Szőke sógor
                            valósággal nyulat adott megnyúzva, csak hogy elmondhassa, hogy macskát
                            adott. De nyulat kellett adnia, mert ezek az emberek ismerik ám a boncát
                            ezeknek az állatoknak. </p>
					<p>S aztán mikor már napirendre tértünk volna a dolog felett, kipattant az
                            éles, sikító, ingerlő kiáltás: </p>
					<p>- Cicmóric! </p>
					<p>Ez volt a halálos döfés. Ez volt a lebicskázás. Egyszerre pokollá lett az
                            életünk. </p>
					<p>Nem lehetett többet kilépni az utcára. Minden gyerek elvisította magát,
                            ha közülünk valakit meglátott: </p>
					<p>- Cicmóric! </p>
					<p>Zseniális volt, akárki találta ki. Ha a nevetséges öl, akkor mi meg
                            voltunk ölve. Az embereknek annyira tetszett ez a finom szúrás, hogy nem
                            takarékoskodtak vele. Pótolta az új népdalt, a kuplét, az éljen
                            kosutlajost a cicmóric. A falu hempergett a nevetéstől, kórusban
                            kiáltották, üvöltötték. Éjjel a ház előtt, az utcán, éjfélkor a hazamenő
                            ittasok megállottak s mielőtt nyugalomra tértek, bevisították az
                            ablakunk felé, hogy cicmóric. </p>
					<p>Édesapám meg akarta ölni Szőkét, de édesanyám a nyakába borult és úgy
                            sírt és úgy könyörgött neki, hogy ne hagyjon bennünket árván. Majd
                            elfelejtik. </p>
					<p>Nem akarták elfelejteni, egyre jobban tetszett az embereknek. Nehány
                            verekedés lett belőle. Édesapám beszakította a fejét öt-hat gazdának, de
                            pörre egy se ment. Ahogy beforrt a fejük, már újra röhögve kiáltották:
                            cicmóric. </p>
					<p>A tragikai igazságszolgáltatás is hiába következett be. Ezt a Szőkét
                            néhány év múlva meggyilkolva lelték egy reggel az istállójában. Ilyen
                            komiszságáért ölte meg a szomszédja. Kést vágtak a betyár szívébe.
                            “Emberére akadt.” </p>
					<p>De én mit szenvedtem. Kipécézve, útszélre vetve, hogyminden fiú, minden
                            lány a szívemre taposott... Azt a szenvedést nem lehet érzékeltetni: a
                            gúnynév annyira remek volt, hogy még most az őszön is felkeresett egy
                            tügyi ember, hogy olvassa az életrajzomat, hát eljött, hogy elmondjon
                            egy dolgot, amiről én talán nem is tudok. “Tudja-e méltóságod, hogy az
                            édesapját, Prügyön még ma is emlékeznek, úgy csúfolták, hogy...” </p>
					<p>- Atyafi, mondtam neki: nem vagyok méltóságos és megígérem, hogy nem is
                            leszek soha. Ellenben a “cicmóric” még ma is fáj. Nem kell, hogy
                            ráemlékeztessen. Köszönöm Tügynek, a tügyieknek. Megtanítottak szenvedni
                            már kisfiú korban. S ezzel megacélozták a szívemet. Hogy mindhalálig
                            harcolni bírjak az ártatlan igazságért. Ezt Tügy tette. </p>
					<p>Az a Tügy, ahol édesanyámat úgy tanították az emberséges életre a
                            rokonok: </p>
					<p>- Mondd, Erzsi, mit kínlódsz ennyi gyerekkel? </p>
					<p>Édesanyám megdöbbenve mondta: </p>
					<p>- Mit csináljak, ha az Isten megajándékoz velük! </p>
					<p>- Ó, párnát rá. </p>
					<p>- Párnát? </p>
					<p>- Párnát bizony. Én ugyan rátettem. De még a lábam is rátettem. </p>
					<p>A tügyi szenvedés elkísért az egész életen át. Az a különös védetlen
                            állapot, amiben gyermekkoromban voltam, a szülők sorsának áldozata
                            lévén, magamat is megtámadott. Boldog voltam, hogy akkor a gúnykacajból
                            kimenekültem, mert éppen akkor vittek el Debrecenbe, a kollégiumba.
                            Utolsó este oly szeleskedésben tomboltam ki a szabadulás örömét, hogy
                            belebotlottam a seprűbe s kificamítottam térdben a lábam. Ölben vittek
                            el. Kenézy Gyula gyógyította Debrecenben a dagadt térdem. Ez is a
                            Gyula bátyám barátja volt. </p>
					<p>De én soha többet nem éreztem jogot arra, hogy őszintén boldog és vidám
                            legyek. Tizenegy éves koromban már emberkerülő voltam. Amit Istvándi
                            kezdett, Pthrügy tökéletesen megcsinálta. Tízéves mizantróp! Féltem az
                            osztálytársaimtól. Annyira magamba zárkózottan éltem, hogy három év
                            alatt az osztálytársaknak egy harmadát sem ismertem meg névről. </p>
					<p>Mit mondjak: ma is úgy élek itt Leányfaluban, mint egy Robinzon-szigeten.
                            Huszonnyolc éve, hogy itt lakom, de még eddig csak két családnál
                            viziteltem. Boldog vagyok, ha bárki belép hozzám baráti szívvel, de én
                            nem bírok az emberek után menni. Ezt nem örököltem apámtól. Talán most,
                            hogy végre kiírtam magamból ezt a szörnyű “gátlást” s az egész világgal
                            közlöm, mi történt velem tízéves koromban, feloldódik valami valahol. </p>
					<p>Ez az oka, hogy például nem tudok szónokolni, ellenben írni halálba
                            szeretek. A szónoklatnál az ember szemtől szembe kiáll az emberek előtt,
                            valósággal szerelmi érintkezés az emberi tömeggel. Én ha kiállok, előbb
                            irtóztató szorongásokon megyek át: még most is azt várom, hogy megkapom
                            a cicmóricot. </p>
					<p>De ha írok, akkor védett vagyok s mégis érzem, hogy a szavam eljut a
                            magyarság határain belől végtelen messziségekbe... Mikor a visszaszakadt
                            területen jártam az első napokban, minden faluban megdöbbentett az
                            emberek megdöbbenése, hogy rám ismertek: én, aki annyira nem lépek ki a
                            magánosságból, íme ott vagyok együtt veletek testvér magyarok... </p>
				</div>
				<div type="chapter">
					<head>
                           A CSALÁDI FÉSZEK: A BOLDOG FÉSZEK
                        </head>
					<p>És mégis, mikor szegény Jankámmal közeledtem a mi házunkhoz, valami
                            zsibongó és édes melegség gyulladozott bennem. Mintha az iskolából
                            mennék haza, mert ez volt az út az iskolához, ezen az utcán volt 1888
                            telén az a rettenetes nagy hó, oly magas hótorlaszok voltak hányva, mint
                            a házak. </p>
					<p>- Én azon a télen kaptam a szűrt - rajongtam Jankának - tudja, hozott
                            édesapám nekem egy kis fekete szűrt, piros cifrával. Egészen szabályos
                            kis szűr volt az, amilyet akkor még viseltek a felnőttek Tügyön is. De a
                            fekete szűr kicsit ritka volt s én egy kicsit féltem és röstelltem, hogy
                            az én szűröcském nem fehér posztóból van: abban a mélységes
                            megbántódottságban már nem voltam a csécsi magamutogató és pompavágyó,
                            hanem megbúvó és mimikribe menekülő. Ez a három év - akkori életemnek
                            egész harmada - tökéletesen összetört és megijesztett. Csécsén még
                            micsoda kevélység volt bennem, felfuvalkodottság: hogy dicsekedtem az új
                            ruhával, a huszáruniformissal s most a szűrt úgy vettem föl, mintha
                            kigyulladna a hátamon a piros díszítése. Tudja, szívem, nem éreztem
                            jogosítottnak magam arra, hogy ilyen luxust űzzek. Az apámnak nem adtam
                            meg az engedélyt, hogy nekem efféle felesleges dolgot vegyen, mikor nem
                            volt ennivalónk. Ellenem a szüleim soha nem követtek el semmit. Egyszer
                            sem voltak igazságtalanok. Nem az ő velem szemben való magatartásuk
                            törte meg a kevélységnek kígyófejét, hanem az atmoszferikus nyomás,
                            amely mintha engem jobban szorított volna még náluk is. Úgy éreztem,
                            mintha bura alatt volnék, s a levegő fokozatosan fogyna. Nem szabad
                            mozogni, habzsolni, csak állani, várni és reménykedni. </p>
					<p>Behúzódni magamba. Akkor fejlődött ki bennem az, amit írói képességnek
                            lehet mondani: megtanultam, hogy visszatartsak minden érzést s ne
                            ujjongjam ki, ne lármázzam el, hanem tartsam épen és készletben. Még ma
                            is folyton rajtakapom magam, hogy egyes dolgokról egyes véleményem akkor
                            képződött, mint a kagyló fájó sebéből a gyöngyszem magja. Orvosságul,
                            gyógyszer helyett ítéleteket szültem, hogy szókkal védjem a vérző
                            helyet. </p>
					<p>A családi fészekbe kettesben mentünk be. Magunkban akartam maradni életem
                            legjobb barátjával, az egyetlennel, akiről mindig feltettem, hogy éppen
                            úgy ért engem, mint én magamat, Jankával. Még ebben a lángoló tűzvészben
                            is, mely akkor már véremet perzselte, ha megvontam is Tőle a vér
                            dagályát, a lélek harmóniájában csak az övé voltam s csak vele akartam
                            közös maradni... Valami olyan hasadás képződött akkor bennem, hogy
                            szinte az ő nagy és tiszta élete elől balra takarodnak a buja és
                            szennyes jégtáblák, hogy neki maradjanak a lélek vizein a meleg és
                            tiszta habok... </p>
					<p>- A ház! </p>
					<p>Kiáltottam fel s úgy elborította szememet a könny, mint a koporsó előtt,
                            ha a legszeretettebb lény van immár eltűnendőben. Ebben a nádfedeles kis
                            hajlékban múlt életem koporsóját láttam. S az ember mindent tovább akar
                            élni, amit valaha élni kezdett. Még a legrosszabbat sem hajlandó
                            feladni, akkor sem, ha már szabadult. Öt évtized semmit sem enyhített a
                            szenvedésen, amiket itt éltem át, azonkívül, hogy megszüntette őket. Egy
                            félszázad megszüntette újabb fellépéseit ezeknek a szenvedéseknek, de
                            mindaz, amit valaha is kaptam, ottmaradt, mint élet és valóság. </p>
					<p>Örültem, hogy a ház ilyen jó karban van. Úgy tűnt fel, mintha a kis
                            vályogház is jól járt volna azzal, hogy mi kiköltöztünk belőle.
                            Nyugdíjas házzá vált. Gyermektelenek laktak benne. Legalább tizenkét éve
                            ennek a látogatásnak, így nem csoda, ha nevekre nem emlékszem. Nem
                            tudom, ekkor kik laktak ott, csak annyit őriztem meg, hogy méltók
                            voltak. Jó kézben láttam a hajlékot s ettől újra sírni kellett. Dehogyis
                            volt valaha ilyen rend ebben a házban, míg mi itt laktunk... Az ajtóval
                            szemben van az ablak, ez előtt állott az édesanyám varrógépje.
                            Nászajándékba kapta, hozományul, még Csécsén. Singer-varrógép. Valami
                            különös istenáldása és ékszere volt az a mi életünknek. Oly más volt
                            kacskaringós lába, arannyal díszített lakkozott, mégis acélos fekete
                            teste s azok a hófehér szerkezeti alkatrészek, a le- s felkapkodó tű...
                            tütü... hop, hop, hop, néztem, mikor pergett... trrrrr oly sebességgel
                            varrt, hogy már nem is lehetett látni a futó tűt. Ha édesnagyanyám ott
                            varrt mellettünk, összehasonlítottam, hogy az ő tűje mily lassan és
                            kényelmesen fércel s mikor ugyanazt az anyagot édesanyám átvette,
                            trrrrr, egy perc alatt sirítva kész lett. Mennyi kék surcot csinált
                            édesanyám a legényeknek. Díszítésül fehér cérnával virágokat futtatott
                            az aljára s ennek örültek az anyák, akik érte jöttek... Legjobban azt
                            bámultam, hogy édesanyám micsoda bátorsággal mer belevágni a legdrágább
                            kelmébe is. Fogta az ollót s csak nyírt, hasított az olló ékével,
                            vagyéppen két ujja közé fogta a drága anyagot és sssszzz...
                            kettérepesztette... Még ma is megvan bennem az a megrettent érzés, mikor
                            a nyáron Kati néni paplanlepedőre ezzel a büszke és vakmerő mozdulattal
                            repesztette szét a finom vászon végtelen síkját... De most eszembe
                            villan, hogy az én félelmemnek innen származik az alapja: ha megtörtént,
                            hogy nem jó helyen szakította el édesanyám azt a szövetet, akkor olyan
                            rémület tört ki benne, most mit csináljak, jaj istenem, most mit
                            csináljak... És sírt és ha ő sírt, én úgy éreztem, vége a világnak. </p>
					<p>Ott állott, ezen a falon a két ágy, a fal hosszában! Itt aludtak,
                            édesapám az ablaknál, édesanyám beljebb a kemence felől. Mind a ketten
                            hálóvendégnek egy-egy gyereket használtak. Ha édesapámnak jókedve volt,
                            mindnyájan csak az ő ágyába könyörögtünk. Mikor először láttam azt az
                            ismert Nílus-szobrot, ahol az öreg tengeristen lábszárán egész raj
                            gyerekfigura mászkál, ráismertem édesapámra, aki életében semminek sem
                            örült úgy, mint ha a gyerekei így lepték el... Hogy dobált bennünket a
                            levegőbe és kacagott nekünk s olyan volt, mint egy életisten, aki
                            legdrágább gyümölcsben tobzódik, a gyermekeiben... </p>
					<p>Micsoda családi hőség volt ebben a szegény kis életben. Ha nem volt
                            tüzelő, az semmi sem volt. A kemencében minden szemét megégett s meleget
                            adott: de egy sohase hiányzott, a család szent melege. Ez olyan volt
                            nálunk, mintha a testek fejlesztették volna ki s minél nagyobb számú
                            lett a család, ez a hő annál magasabbra fokozódott. </p>
					<p>Mi adott erőt édesapámnak, hogy bírja ezt a roppant nehéz életet? Hogy
                            bírjon minden reggel felkelni s vígan indulni az útra, a gyűjtő útra,
                            mint a fecske? Mért érezte, hogy soha egy pillanatra sincs felszabadítva
                            a kötelezettség alól, hogy ezt a raj népet eltartsa s pénzt kerítsen, ha
                            a föld alól is, hogy ezek meg ne haljanak éhen? Ezt nem lehet törvénybe
                            iktatni. Ezt nem lehet kiszabni az államnak, kötelességül, hogy minden
                            apa kötelezve van minden gyerekét elégséges élelemmel ellátni, ruházni,
                            lakás, taníttatás stb. stb... Nálunk az apámban a naponta szükséges
                            áramot ez a kis áramtermő telep termette ki: az, hogy együtt voltunk, s
                            annyi kis szív segített dobogni. Valóban a gyermekek szíve ugyanúgy
                            kitermelte az apa s az anya munkaerejét, mint valamennyiöknek az
                            életben való hitét és a boldogságát. </p>
					<p>A boldogság semmi egyéb, csak a jó érzés. A jó közérzés. Az az érzés,
                            hogy érdemes az embernek élni. </p>
					<p>És mikor édesapám egyidegen faluban ottmaradt s ráesteledett, elfogta
                            valami vágyakozás az övéi után. Hiába volt ott a munkaadó gazda s hiába
                            kínálta vacsorával annak a felesége, hiába vetettek neki ágyat a saját
                            lakásukon az előszobában, hiába mondták, hogy mester úr, ne menjen haza,
                            elfárad és tönkreteszi magát evvel a sok gyaloglással: ő csak egyet
                            nevetett s vállára vetette a kiskabátját és már szaladt is. Oly gyorsan
                            tudott járni, szinte futólépésben; nem futott, csak oly gyors volt a
                            lendülete a menésben, hogy én futva sem bírtam ki mellette a sétát. De
                            hogy mehetett, hogy repülhetett, mikor hazasietett, este. Szállott,
                            simán és egylendületben, mint a fecske. Haza, a fészekre. </p>
					<p>Széles homlokán csillogott az izzadság és az öröm, ha csak betoppant
                            ránk, s ha még fent voltunk, hagyta, hogy a kezét megrohanjuk és
                            agyoncsókoljuk. Az arcát már nem engedte csókolni, a száját talán
                            kétszer-háromszor csókoltam meg életemben s minden eset valami igen nagy
                            érzelmi hullám csúcsán; például mikor Jankát feleségül vettem s ő...
                            elbúcsúzott tőlem... </p>
					<p>De hogyisne jött volna haza, hiszen ezt sehol a földön meg nem kaphatta:
                            az ő fiai, az ő egyre szaporább családja rajongott felé. Ha semmi nem is
                            volt vacsorára, csak egy kis leves, akkor is - hiszen neki az étel soha
                            nem számított -, akkor is gazdag lakomája volt: a gyerekeit falta fel a
                            szemével és a kacagó szívével. </p>
					<p>Én vagyok ti - érezte s úgy tudott gyönyörködni bennünk. </p>
					<p>Mindig a legnagyobb ámulat volt eddig számomra az a tendencia, hogy az
                            emberek ma nem akarnak gyereket. </p>
					<p>Hát akkor hogy tudnak élni? Mért akarnak akkor élni? </p>
					<p>Én úgy el-elbámulok azon, hogy emberek jobban érzik magukat mulatóhelyen,
                            mint a családjuk között. </p>
					<p>Én a kérdést soha nem tartottam szükségesnek tanulmányozni, bennem a
                            kérdés el van döntve: az én apám negyven éven át semmi más örömet nem
                            érzett, csak a családban való jelenlételt. Őt annyira kielégítette az,
                            hogy véréből fiak születtek s azok mind őt sokszorosítják, hogy nem is
                            kíván mást, csak hogy ezeket egyre jobb sorsban lássa... </p>
					<p>Állati ösztön?... Magasabb ennél, hogy ha valaki kikapcsolja magából a
                            nemet, ha egyéni és magános életre szánja magát? ha az ösztönök
                            tobzódása helyett egyéni célt tűz maga elé? ha inkább akar független és
                            jólöltözött és néma kényelem embere lenni, mint gyerekekkel kínlódni és
                            úgyis rosszak a gyerekek, nem folytatják a szülő vonalát, s végül
                            kidobják életükből a szülőt? Vagy az a korlátozás? hogy inkább egy
                            gyereket akarok tökéletesen nevelni s mindennel ellátni, mint egy rakás
                            koldust hagyni magam után? </p>
					<p>Én mint ragályt kaptam az apámtól, az anyámtól, a ragály melegágyában, a
                            családban, azt, hogy a világon semmi gazdagság, semmi dicsőség és semmi
                            hatalom nem ér fel avval, amit én ebben a parányi kis házban élveztem: a
                            családi szeretet melegében való sütkérezés. </p>
					<p>Éppen az édesapám példáján tanultam viszont meg egy nagy dolgot. </p>
					<p>Ha a szülő üzleti befektetésnek tekinti a gyereknevelést, a legnagyobb
                            mértékben pórul jár. Ha úgy gondolja, hogy minél több gyereket nevel,
                            mint a malacnevelésből, meglesz idővel az a haszna, hogy mikorra erői
                            elmúlnak s maga szorul eltartásra, akkor a gyermekek... Vagy pláne, hogy
                            a gyermekei erőtartalékát akarja a maga céljaira felhasználni, ha majd
                            megnőnek? Vagy csak az is, ha bármiképpen, nemcsak üzletileg, tehát nem
                            pénzben kifejezhető módon, de érzelmileg akar hasznot, például ideái
                            tovább plántálásában, vágyálmainak kiélésében - akkor is a legnagyobb
                            mértékben pórul jár. </p>
					<p>A gyermek nem a szülőé, a gyermek valami magasabb közösségé, a fajé? a
                            fajtáé? Nem, a legmagasabbé: az egész emberiségé... </p>
					<p>Az apa s az anya csak kétségbeesve néznek egy bizonyos pillanatban
                            becézett és szeretett gyermekükre s belátják, hogy egy idegent
                            szerettek. Ez nem ők. “Nem vagy az én gyermekem.” Tébolyodottan
                            nézhetnek a gyermekre, aki tébolyodottan nézhet a szüleire. Meg sem
                            értik egymást. Mintha a bábeli nyelvzavar ott volna az anyaméhben. A
                            képességek és az egész lelki összetétel annyira nem felel meg a
                            műhelynek, amelyben készült az új élet, ahogy a kovácsműhelynek semmi
                            köze az elkészített patkószeghez. </p>
					<p>Minden szülő, én is, aki arra számított, hogy gyermekei ott folytatják,
                            ahol ő abbahagyja, a legbámulatosabban csalódik. </p>
					<p>Ezért én egy közvetítő megállapodásra jutottam önmagammal, már fiatal apa
                            koromban. Azt mondtam: a gyerek mindennap kifizeti
                                saját magát. A szülő egy főkönyvi lapot tart a gyermeke számára:
                                egyik oldalon beírja, amit ráköltött s amit rápazarolt, a másik
                                oldalon felrója, mit vár ezért viszonzásul. Az én tanácsom az, s én
                                amennyire emberileg lehetséges, ezt végre is hajtottam: a szülő
                                mindennap zárja le a számadást, írja be egyenlegül, hogy: van
                                gyermeke. Ez az öröm mindent ki kell hogy fizessen. 
                        </p>
					<p>Édesapámnak a család olyan gyönyört hozott, amit semmi munkával,
                            áldozattal és pénzzel megszerezni nem lehetett volna. S én magamról
                            ugyanezt mondhatom el. Senkitől és semmiben olyan megnyugtató jóérzést
                            nem kaptam, mint mikor a család melegében lelem fel magamat. </p>
					<p>Igaz, ez a meleg sem tartós, a téli fagyra gondolni kell. </p>
					<p>S a gyermek se számítson tovább a szülőre: a fecske csak addig tartja el
                            a fiait, míg szárnyra nem kelnek. Többé nem hord nekik. Édesapám egyszer
                            azt mondta, ezt is valami nagy gyaloglás közben </p>
					<p>
                            - Van tiszta véretek, evvel megelégedhettek. Az
                                apátokat nem kell szégyellnetek, sohase voltam börtönben.
                                Felneveltelek és sohase hagytalak el, nekem ne adjatok semmit, én
                                majd megdöglök, fizessétek meg, amivel nekem vagytok adósok, a
                                magatok gyerekeinek.
                        </p>
					<p>Ennél nagyobb bölcsességet nem tudok. </p>
					<p>Hallom az édesapám hangját, s elfojtja a szív a hangot. </p>
					<p>Bevégeztem életem regényét. </p>
					<p>Ma három hónapja, egyetlen pihenő napom, sem éjszakám nem volt. Egyetlen
                            izzásban égett az agyam: talán soha ennyire nem fűtött át a tűz. </p>
					<p>Újraéltem egész életemet. </p>
					<p>S nem kívánok többé magammal foglalkozni. </p>
					<p>Tízéves koromig több történt velem, mint azóta ötven év alatt. </p>
					<p>Írhatnám még világ végéig, az életem végéig. Minek. Ennél többet nem
                            mondhatok magamról. </p>
					<p>A többit a regényekben megírtam. Még szeretnék néhány vallomást a színpad
                            zárt formájában egy pillanatban együtt lobogva fel embertestvérekkel. </p>
					<p>És aztán még egy kicsit heverni az őszi verőfényen. Akkor rávéshetem a
                            márványnévjegyre: </p>
					<p>Éltem. </p>
				</div>
			</div>
		</body>
	</text>
</TEI>