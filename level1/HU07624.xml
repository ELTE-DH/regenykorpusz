<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU07624" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A magyar jacobinusok</title>
				<author>
					<persName>
						<surname>Pulszky</surname>
						<forename>Ferenc</forename>
					</persName>
					<date from="1814" to="1897">1814-1897</date>
					<idno type="VIAF">47510500</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">64017</measure>
				<measure unit="pages">127</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A magyar jacobinusok</title>
					<date>2010-08-25</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/07600/07624"/>
					<respStmt>
						<resp>Original Electronic Edition</resp>
						<name>Csige Mónika</name>
					</respStmt>
				</bibl>
				<bibl type="printSource">
					<title>A magyar jacobinusok</title>
					<author>Pulszky Ferenc</author>
					<pubPlace>Budapest</pubPlace>
					<publisher>Franklin</publisher>
					<date>1909</date>
					<ref target="https://mek.oszk.hu/07600/07624"/>
				</bibl>
				<bibl type="firstEdition">
					<title>A magyar jacobinusok</title>
					<author>Pulszky Ferenc</author>
					<date>1862</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T2"/>
			</ns1:eltec>
		</xenoData>
		<revisionDesc>
			<change when="2021-07-27"/>
		</revisionDesc>
	</teiHeader>
	<text>
		<body>
			<div type="chapter">
				<head>I. A Margit-sziget.</head>
				<p>Évek hosszú során a gőzös első közlekedési eszköz Bécs és Pest között. Tizennégy
                    órai utazás Európa legnagyobb folyóján, egy változatosságban dús vidéken, mely
                    történeti emlékekben gazdag: annyi vonzerővel bir, hogy az üzlet embereivel
                    ezrekre menő idegen utazó is lerándul Pestre, csakhogy elmondhassa:
                    Magyarországban is volt. - De ez utazók közül mily kevés gyanítja, ha Pest
                    tőszomszédságában a zöld Margit-sziget mellett elhajózik, hogy Európa
                    legbájosabb kertje mellett halad el. Az ó-budai hajó- és gépgyárat, mely alig
                    fekszik a szigettől félórai távolságra, gyakran meglátogatják; habár ott nem
                    látnak egyebet, mint a mit hazájukban tökéletesebben, vagy legalább is
                    nagyszerűbben láthatnának; azonban ezer közül alig megy egy is át a József
                    főherczeg által alkotott bájos ligetbe, sőt a pestiek közül sem ismerik
                    számoson, és inkább rándulnak a városligetbe, hol a terméketlen homoktalaj a
                    kertészek szorgalmával egyre daczol, hol a gyepet nyáron a nap forró sugarai
                    kiégetik, és a fák csak törpékké nőhetnek: míg itt a sziget dús növényzete dél
                    bájaira emlékeztet. A boldogult József nádor e gyönyörű hely iránt különös
                    előszeretetet érzett; itt ápolta virágait és gyümölcsfáit, ide plántálta Amerika
                    és Kis-Ázsia növényeit és igyekezett a kolostor régi romjait, melyek még az idő
                    viharának ellenállottak, a végleges pusztulástól megóvni, de azt azonban nem
                    akarta, hogy kertje a fővárosi naplopók gyűlhelye legyen. Emberszerető
                    gondolkodásával azonban meg nem egyezett, hogy a népet egészen kizárja; a szép
                    természet barátja, a komoly gondolkodó, ki a főváros zajától néhány órára
                    szabadulni kivánt, a tudós természetbúvár, ne legyen akadályozva e hely
                    felkeresésében. E végből megtiltotta, hogy a pesti oldalról csolnak kiköthessen;
                    az átmenet csak a budai részről volt szabad. Mivel pedig az előkelő világ Pestre
                    vonult, és csak ritkán tévedt Ó-Budára: így e szép kert is keresetlen maradt és
                    csaknem egyedül a fürdő-vendégek mulató helye volt, kik ép a szigettel szemközt
                    fekvő budai meleg forrásoknál kerestek fájdalmaikra írt.</p>
				<p>A mult század végén a kert egészen más karban volt, mint jelenleg. Még akkor a
                    platanusok és hársfák el sem voltak ültetve, melyek most diszesítik; mégis a rét
                    buja füve és a sűrű erdő, mely a sziget egy részét elfödte, nagyobb számú
                    látogatót csalt át a Dunán, mint most; mert akkor még az aristokratia Budán
                    lakott, hol fent a várban az összes hivatalok is léteztek, míg Pest, mely most
                    palotáival a Duna partját körülöleli, csak kis város volt, melynek végső éjszaki
                    részén ép akkor építek azon házat, melyet most, mint az «Angol királynő»-höz
                    czímzett szállodát az utas jól ismer és körülbelül a város közepén fekszik. E
                    házon felül mintegy fél mérföldnyire kopár tér nyilt egész ama kolosszális
                    épületig, melyet József császár kaszárnyának és megerősített fegyvertárnak
                    építetett, hogy innen szükség esetén a várost is zablán tarthassa, és mely
                    épület azóta még mindig Új-épületnek hivatik. Némely helyen, a hol a part
                    laposan nyúlt el, nád és csaté nőtt a mocsáros lapályban, tanyául szolgálván a
                    vadkacsáknak és ludaknak, melyekre a pesti polgárok vadászatot tartottak. A
                    magaslatokon pedig itt és ott rendetlenül házak emelkedtek, melyeket kert
                    övedzett körül. E helyet már akkor is Lipótvárosnak hitták, azon uralkodó
                    tiszteletére, ki alatt az itt építendő városrész tervrajza készült, a kivitelből
                    azonban még a legelső kezdeményezések is alig voltak láthatók.</p>
				<p>Az 1794-ik év áprilisnak napsugáros reggele volt, midőn egy fiatal ember a Duna
                    azon ágán átcsónakázott, mely a szigetet Budától elválasztja. Lágy szellők
                    lengették a lombokat, melyek bimbói most kezdtek kifejlődni; néhány mandulafa
                    teljes virágzásban volt; a gyep a zöld azon szinét játszotta, melyben a sárga
                    túlnyomó. Minden a várva várt természet ébredését hirdette. E fiatal embert
                    azonban úgy látszott, hogy a természet szépségei nem igen érdeklik, gyors
                    léptekkel közeledett az erdő sűrűjébe, hol a kolostor romjai felé tartott,
                    melynek főfala borostyánnal övedzett, és az alacsony apró nyiláson átbujt, mert
                    a sokszori vizár annyi iszapot hordott össze, hogy csak nagy fáradsággal
                    lehetett az egykori ajtón keresztülhatni. A romladék belsejében egy leomlott
                    góth-oszlop maradványaira ült és olvasni kezdett. A tanusított elővigyázat
                    eléggé bizonyította, hogy az olvasandó könyv tiltott. Volney «Palmyra romjai»
                    volt egyike azon könyveknek, mely a kényuralom nyavalyáit festette és
                    megátkozta; és a politikai szabadság és emberi egyenlőség elveit ragyogó
                    képzelet és az irány ama szabatosságával hirdette, mely a franczia íróknak
                    sajátjuk.</p>
				<p>Három év előtt ily könyvet mindenki szabadon tarthatott asztalán, a franczia
                    bölcsészetet József és Lipót császár udvaránál ápolták és csodálták; de mióta a
                    gyanakodó Ferencz lépett a trónra és a franczia forradalom a herczegeknek
                    háborut izent, és a királyi család kivégeztetése által az egyeduralom ellen vad
                    nyerseséggel lépett fel, azóta veszedelmessé vált politikai tartalmú franczia
                    könyveket tartani. A titkos policzia őrködött eladásuk felett, s csak titkos
                    utakon csempésztettek be a Moniteur és a politikai röpiratok az országba, s csak
                    elrejtve, a legnagyobb elővigyázattal olvasták. A belföldi lapok alig
                    foglalkozhattak a politikával, és tartalmuk majdnem kizárólag a forradalom
                    iszonyairól tartott szónoklatokból és francziák elleni fenyegetésből állott, a
                    mi a magyarokra nézve annál kellemetlenebb volt, mivel József császár alatt
                    teljes sajtószabadságot élveztek, és a szigorlat csak legközelebb Ferencz alatt
                    lépett életbe; mert ő feladatul tűzte ki nagybátyjának és atyjának elveit
                    megtagadni és minden szabad intézményt sírba temetni. A gyanakodás, mely a
                    császár kiváló jellemvonása volt, a trónról jöve, az egész országba elterjedt; s
                    habár eddig Ausztriában és Magyarországban a szabadságnak vértanui nem voltak,
                    mégis mindenki érezte, hogy a bekövetkezendő visszahatás ellenállástalanul
                    haladand útján, vértől és üldöztetéstől nem irtózva.</p>
				<p>A fiatal ember a romok közé rejtődzve, azt hivé, hogy itt a reggeli órákban
                    minden meglepetéstől biztosítva van, s e miatt csodálkozása nem volt csekély,
                    midőn a közelből egy sikoltást hallott. Tüstént felugrott, a könyvet eldugta és
                    csak most vette észre, hogy ülő helye felett egy borostyánnal benőtt ablak törte
                    át a kolostor falát. A kúszó növény szálait széjjelhajtván, bámulva látta, hogy
                    a ki őt megleste, nem kém, hanem két kecsteljes nő, kik a Duna széléhez nagyon
                    is közel, félve fogództak néhány galyba, hogy le ne csúszszanak. A rom túlsó
                    részét óhajtván megtekinteni, oly helyre jutottak, a hol a hullámok a partot
                    süppedővé tették. A talaj ingott lábuk alatt, ösztönszerűn ragadták meg a
                    lehajló lombokat, és a sziklahomorulatra kapaszkodtak; azonban itt a bátorság
                    rögtön elhagyta őket és segélyért kiáltottak.</p>
				<p>A fiatal ember gyors léptekkel sietett hozzájuk, kezét nyujtván, a sziklafalról a
                    gyalog útra segítette. Itt mind a ketten háladatosan köszönték meg
                    megmentésüket, és habár a fiatal ember világosan bebizonyította, hogy nem voltak
                    veszélyben, ők mindamellett megmentőjüknek nevezték, és el nem hagyták vitatni,
                    hogy nélküle a Dunába vesznek.</p>
				<p>- Ha erővel megmentőjükül tekintenek - mondá ő - akkor remélhetem, hogy csekélyke
                    hősiségemért megjutalmaznak, megengedvén, hogy ezután kisérőjük és tolmácsuk
                    lehessek.</p>
				<p>- Nagyon örülünk, - volt a gyors felelet, mely a két idegen nő közül az idősbik
                    ajkáról ellebbent - azonban természetesnek tartsa kiváncsiságunkat, hogy
                    megmentésünket kinek köszönhetjük?</p>
				<p>- Nevem: Szolarcsek Sándor, ügyvéd vagyok. De kegyed is megbocsátja kérdésemet,
                    nemde, nagysád nem magyar születésű?</p>
				<p>- Ügyvéd úr éles szemű, hogy idegenszerű kiejtésemet tüstént észrevette, - mondá
                    mosolyogva a nő - én franczia a nő vagyok, de nem kivándorolt, tevé hozzá, midőn
                    látta, hogy Szolarcsek arczán a nemtetszés jellege vonult végig; azon
                    köztársasági fogoly tisztek egyikének leánya vagyok, kiket itt az Újépületben
                    őrzenek, férjem a Bastille harczosai közt esett el, és mivel a convent tagjai
                    közül néhánynyal ismerős vagyok, befolyásuk által sikerült útlevelet kapnom,
                    midőn megtudám, hogy atyámat elfogták.</p>
				<p>Szolarcsek csodálkozása minden szónál növekedett, bár találkozásuk első
                    pillanatában észrevette, hogy mily kifejezésteljes az idegen arcza, de most,
                    midőn hallotta, hogy e nő egy szabadsághős özvegye, leánya egy köztársasági
                    tisztnek, - ismerőse azon férfiaknak, kik a hegyi párt élén titáni bátorsággal
                    küzdenek a föld istenei ellen: most mintegy felsőbb lény tünt fel képzelete
                    előtt e nő, szemei gyönyörrel nyugodtak dús barna fürtein, a villámló sötét
                    szemeken és a halvány arcz nemes vonásain, mely beszéd közben gyönge pirral
                    vonult be; mozdulatainak keresetlen finomsága, és a láb kecsessége, melynek
                    minden párisi nő majdnem öntudatlan kaczérsággal szerez érvényt, mindez még
                    jobban feltünt előtte.</p>
				<p>- Kegyed tehát ismeri azon nagy férfiakat, - kiálta fel - a kik először
                    bátorkodtak a szabadság elmohosult tanainak gyakorlati érvényt szerezni, a kik
                    az emberiség ujjászületésén soha sem kétkednek, sőt a vértől sem rettennek
                    vissza, tudván, hogy az igéret földére a Vöröstengeren át juthatni? Talán kegyed
                    azon nagy szónokokat is hallotta, kik előtt a classicus kor férfiai törpékké
                    semmisülnek, kik nemcsak a véres keztyüt merik egész Európa elé dobni, hanem
                    keblükben is elnyomták annak tiszteletét, előitéleteit, melyeket a nevelés és
                    ezredévek története ültetett be. Oh, szóljon e férfiakról! Oh, bizonyosan
                    ismerte Mirabeaut. Nemde hallotta Verioud-ot? Mi lesz a girondisták sorsa?
                    Danton nagyobb-e, vagy Robespierre?</p>
				<p>- Ön kérdéseivel nem takarékoskodik, - mondá Raimondné - és úgy látszik, hogy a
                    távolságnak ellenkező hatása van az erkölcsi, mint a fisikai világban;
                    nagyobbít és világosít, a helyett, hogy kicsinyítene és homályosítana. Azért
                    megbocsájtom önnek, ha azt hiszi, hogy Mirabeau-t ismertem. Ékesszólását ismeri
                    jól, de nem hirét; ő csak a politikai életben nagy; szerette és becsülte a
                    népet, de megvetett minden egyéniséget; erényről szólt és nem hitte létezését,
                    és a szenvedélyek, melyeket felébresztett, csak játékszerei voltak. Azonban ő
                    szerencsés ember volt, kivánságai mind teljesültek és dicsőségének idejekorán
                    halt meg. Kegyed jól tudja, hogy Mária Antónia megvesztegette őt, nem bájaival,
                    hanem pénzzel, és meghalt, mielőtt nevét a nép megátkozta.</p>
				<p>- Egy szép ábrándtól foszt meg - sóhajtott fel búsan Szolarcsek, - de Brissot,
                    Vergniaud és barátai nemes jellemek?</p>
				<p>- Igaza van önnek, nemes jellemek, de koránsem oly hősök, mint talán ön tartja.
                    Az ékesszólás veszélyes adománya az égnek oly embereknél, kik alacsonyról
                    tüstént a hatalom tetőpontjára emelkedtek, nem csak a hallgatót, a szólót is
                    magával ragadja, lerészegíti és oda viszi, a hová maga sem akarta. E szóhősök
                    félszeg politikájukkal XVI. Lajost előbb hatalmától rabolták meg, és azután
                    legnagyobb vétkeül rótták, hogy szomorú helyzetétől meg akart szabadulni. Én a
                    királyságot épen nem szeretem, és a király iránt sem érzek tiszteletet, a ki,
                    míg hatalmát királyi önérzet nélkül eljátszotta, kizárólag vadászat és
                    lakatosmunkával foglalkozván, nem volt méltó a föld legszebb trónjára; de azért
                    nem róható fel vétkeül, hogy a fogoly meg akart szabadulni porkolábjától, hogy
                    barátainak ajánlatát vissza nem utasította, hogy menekvési terveket kovácsolt.
                    És ugyanazon girondisták, kik mindnyájan a király halálára szavaztak, mivel egy
                    reá erőszakolt alkotmányt megsértett, felemelték fejüket a convent ellen, miután
                    már felette nem uralghattak, és az országot azon pillanatban, midőn már az
                    ellenség a határokat átlépte és Francziaország szívében volt, polgárháborúba
                    döntötték. Brissot, mikor még gyermek voltam, gyakran játszott velem, akkor író
                    volt, ki a társadalmi botrányokat nem a leggyöngédebb módon zsákmányolta ki,
                    azonban a társaságban a legbarátságosabb és legszeretetreméltóbb férfi
                    volt.</p>
				<p>- Úgy látszik, hogy kegyed a hegyipárt politikáját védi - jegyzé meg Szolarcsek.
                    - Danton és Robespierre hősei?</p>
				<p>- A hegyipárt férfiai közül sokat ismerek, - válaszolt a franczia nő, - és nem
                    hiszem, hogy a köztársaság elleneit irtózatos következetességgel üldözik.
                    Azonban úgy látszik, hogy őrültség szállta meg őket; Európa minden hatalmassága
                    által megtámadva, árulással környezve, nem rettennek vissza semmi eszköztől, ha
                    azt vélik, hogy általa a hazának használnak vagy megmenthetik, de ők nem mentek
                    azon szenvedélyektől, melyekben a nagy sokaság sinlik, becsvágy és boszuvágy,
                    pénz- és kéjszomj honosabb náluk, mint a kegyetlenség, melyet szemükre hánynak,
                    habár némelyiket a félelem teszi kegyetlenné, melynek befolyása alatt
                    halálitéletet aláír, vagy jóvá hagy, egyedül azért, mert fél, hogy mint gyönge
                    ki fog nevettetni! Danton ördögi jellem, a kit a szeptemberben kivégzett foglyok
                    vére üldöz. Borzadok, ha arra gondolok, hogy a foglyokat meg lehet öletni!
                    Védteleneket, a kik nem oltalmazhatják magukat, és a kik nem követhettek el más
                    vétket, mint azt, hogy biráikkal és hóhéraikkal nem voltak egy véleményen!
                    Nemde? tevé hozzá megindulva, és szemében egy könny ragyogott, - az osztrákok
                    nem oly rosszak, hogy a hadifoglyokat megölessék?</p>
				<p>- Nyugodjék meg, - mondá a fiatal ember, - kormányunk bár eléggé gyanakodó és
                    sokra képes: a köztársaság követeit a semleges Svájczban fogatta el.
                    Mindamellett míg a hadi szerencse nem fordul, nem fog a foglyokkal embertelenül
                    bánni. Danton akkor végeztette ki a foglyokat, midőn az ellenség már vonult
                    Páris felé. Thugut csak akkor tenné, ha a szövetséges seregek Francziaországot
                    meghódítnák és Párist szétrombolnák.</p>
				<p>- Nemde gyermekes vagyok, - válaszolt a franczia nő búsan, - hogy néha úgy
                    megijedek? Ez büntetésem, melyet tökéletesen megérdemlek, mert szeptemberben
                    szerfelett dicsőítém Dantont bátorságáért és hazafiságáért, ámde akkor még atyám
                    nem volt fogoly.</p>
				<p>- És Robespierre? - kérdé most Szolarcsek.</p>
				<p>- Becsszomjas ember; terveit senki sem tudja, ha hadvezérnek születik,
                    Francziaország ura leendett, így azonban meg fogják buktatni azok, kik
                    vérszomjasabbak mint ő, és kiket ő, ismervén középszerűségüket, megvet.</p>
				<p>- Kegyed tehát kétkedik e forradalomban! - sóhajtott fel Szolarcsek, - ha
                    mindazon férfiak, kik a mozgalom emeltyűi, oly kicsinyek, hibákkal és
                    szenvedélylyel terheltek, a mint ön állítja; ha közülök jellemre és szellemre
                    egy sem haladja felül a nagy tömeget, akkor Francziaország, a világ
                    szabadságához nincs remény.</p>
				<p>- Forradalmunkban csak az emberek kicsinyek - volt a nő ellenvetése - s nem az
                    eszmék, és ha harczosai egymásután összeroskadnak is, a tanok, melyeket
                    hirdettek, halhatatlanok. És kegyed a népben semmit sem bízik? Felteszi ön, hogy
                    ez újra a nemesség és papság járma alá hajol, hogy a régi szolgasághoz
                    visszatér? Egy év összerombolta a kiváltságokat és osztálykülönbségeket, és az
                    elnyomatás századai nem állíthatják többé vissza. Még ha a túlnyomó idegen
                    befolyás a királyságot visszaállítja is, kényszerülve lesz a forradalom tanait
                    elismerni. Ön a harmadik osztály hatalmát nem ismeri; mert a mint hallom,
                    Magyarországban középosztály nem létezik. De miután a hatalom kezeink közt van,
                    nem adjuk oda többé; a kiváltságok kora Francziaországban letünt; a hatalom
                    útja mindenkinek nyitva s jövőben a magas és alacsony születésüek közötti
                    különbség csak a történelemben fog létezni, mint a középkor évkönyveinek sötét
                    foltja; és Francziahon, szép franczia hazám azon föld, mely a szabadság
                    evangeliumát hirdeti, habár a vértanuság minden kínjait is ki kell állania.
                    Látja ön, én a forradalomban mindent elveszíték, a mim kedves volt. Atyám
                    fogoly, és én kénytetem a porkolábot pénzzel megvesztegetni, hogy tőle az élet
                    minden kényelme meg ne tagadtassék; még sem kívánom hazámat régi állapotjában
                    látni. De elég ennyi a politikáról! A nemesség és papság e hazájában már a
                    szabadság gondolata is veszélyes, mert a mit önök szabadságnak hívnak, az nálunk
                    kiváltság volt; a franczia szabadság nem tűri meg a magyart. Szóljon inkább e
                    romokról.</p>
				<p>A fiatal ügyvéd, bár olvasta a Moniteur egyes számait, a párisi sajtó némely
                    szenvedélyes röpiratát, de a forradalom szózatát most hallotta először és egy
                    oly szép ajkról, hogy a szavak, mint jósigék hangzottak fülébe. Szerette volna
                    még e tárgyat folytatni, de látta, hogy az idegen nála nem szivesen időzik, és
                    nem merészelt akarata ellen cselekedni, a miért is parancsának engedelmeskedve,
                    szólt:</p>
				<p>- E kolostort, melynek romjai előttünk fekszenek, IV-ik Béla építtette a
                    Dominikánus szerzet számára. Nővére thuringi Erzsébet, sógornéja Salome
                    herczegnő, és nénje Hedvig, egy lengyel herczeg neje, még éltében szentek
                    lettek. Mindnyájukat ismerte, a kikhez később oltár előtt imádkozott. Egy ily
                    váratlan jelenség nem maradt reá befolyás nélkül: a miért e kolostort építtette,
                    melyben leányát apáczának nevelék. Nem volt előtte titok, hogy sógora Lajos a
                    határgróf és testvére Kálmán herczeg házasságukban nem voltak ép szerencsések,
                    és talán e miatt, mivel azt hitte, hogy könnyebb szentté lenni, mint oly
                    asszonnyá, a ki férjét boldogítsa: leányát az egyháznak szentelte. Azonban a
                    leány már 26-ik évében befutotta pályáját, atyja tüstént sürgette, hogy leánya
                    szentnek nyilváníttassék; de ő e pör folyama alatt meghalt, s nem sokára fia is,
                    a szentté nyilvánítandó fivére és unokaöcscse László az élő szűzeket imádta, nem
                    a holtakat; Margit szentnek nem, de boldognak nyilváníttatott. De a szigetet,
                    melyen élt és meghalt, tiszteletére Margit-szigetnek hivják. Azonban a szentek
                    koronájára Erzsébet királynénak, László király nejének is volt némi igénye, ódon
                    franczia erkölcsössége sehogy sem fért meg a király vidor, életkedvteljes
                    kedélyével, a ki is az udvar unalmasságáért kun leányok és asszonyok
                    társaságában keresett kárpótlást. Mi természetesb, hogy ez a házi békét még
                    inkább megrontotta, míg végre a király Erzsébetet a szigetre bellebbezte, miután
                    úgyis, mint gúnyosan megemlíté, mindig vágyott a kolostori életre. Azonban ez
                    élet nem igen volt inyére, mert mindig panaszkodott, s miután szabad lőn, nem
                    tért többé kolostorba, ámbár a király nem élt kevésbbé buja életet, mint XV.
                    Lajos. Végül egyik elhagyott szeretőjének rokona ölte meg.</p>
				<p>- A régi nóta itt is, - jegyzé meg Raimondné, - vakhit és könnyelműség a trónon,
                    míg a nép sorsáról a krónikák hallgatnak. De tapasztalásból ismerjük jól,
                    századok óta mindenütt azonos! És ha a nép lánczait összetépi, börtönőreit
                    leveri: akkor megátkozzák és kiátkozzák! De te Lenkém - folytatá társnőjéhez
                    fordulva, - egy szót sem szólsz, úgy látszik, hogy téged ép oly kevéssé érdekel
                    Danton és a hegyi párt, mint IV-dik Bélának szent családja.</p>
				<p>Szolarcsek figyelmét annyira megragadta a franczia nő, hogy társát csak most
                    vehette vizsgára. Szőke leány volt, gyöngéd, majdnem gyermekes vonásokkal, de
                    tiszta barna szemeinek tükrében mély kedély és határozott jellem látszott.
                    Minden esetre szebb volt mint társa, habár Szolarcsek ez életben gyakran
                    tapasztalhatá, hogy fiatal emberek jobban vonzódnak az asszonyokhoz, mint a
                    leányokhoz. - Az élet iskolájában örömmel tanítványai oly nőknek, kik
                    tapasztalásban náluknál gazdagabbak.</p>
				<p>- Bocsáss meg barátnőm, - monda Lenke pirulva, - hogy érdekes társalgástokat nem
                    hallgatám. E szép jelenetet csudáltam, mely itt a szemet gyönyörködteti: a
                    fakadó fű, a rügyező levelek, és ott a viruló mandulafák; és ha áttekintek a vár
                    felé, a honnan a nyulánk góth torony oly komoly méltósággal néz le reánk, habár
                    csúcsa, mely egykor ékesítette, hiányzik és divatos fedele oly benyomást tesz a
                    nézőre, mintha háló-sipkát hordana. - Nem fenséges-e kilátás?</p>
				<p>- Valóban e kilátás gyönyörű - válaszolt a franczia nő, - e csendes sziget a Duna
                    habtükrének közelében, itt a végtelen róna, mely keletre terjed, kopár és
                    egyszerű mint a tenger, és ott a szőlőhegyek, erdőligetek és a budai barátságos
                    tekintetű házak; és még mindehhez sem a rossz kövezetet, sem a ronda utczákat
                    nem látjuk. Valóban olyan, mintha a polgárisodás határán állnánk, itt az európai
                    iparbuzgalom, ott Ázsia oázai.</p>
				<p>- S mily fenséges lesz majdan e hely - folytatá Szolarcsek, - ha e folyam nem ily
                    néma csenddel fogja a partokat csókolni; ha a hajók ezrei hasítandják hullámait,
                    és a most kis Pest Kelet kereskedésének gyülhelye lesz, ha a város e pusztaságon
                    és mocsáron túlterjed és az a túlnan sötétlő épület, e gyúpontja a
                    katona-hatalomnak, e börtöne a szabadság barátainak, a keleti és nyugati czikkek
                    rakhelye lesz! Fővárosunknak ez lenne rendeltetése, de félek, hogy soha sem éri
                    el.</p>
				<p>- És miért? - kérdé Raimondné - kételkedik ön végkép a szabadság győzedelmén?
                    Nincsen ön meggyőződve, hogy nagy szellem uralma alatt néhány év teltén mind
                    teljesülhet? Az idő halad, mikorra a túlpartra érünk, dél lesz. Lenkém, azt
                    hiszem, mehetünk.</p>
				<p>A nők távoztak a csolnakhoz, mely várta őket; a fiatal ember elkisérvén,
                    megkérdezte, hogy remélheti-e, hogy még találkozni fognak?</p>
				<p>- Én Lenke atyjánál, Kovács orvos urnál lakom - monda a franczia nő, - az
                    Ujépület melletti nyári lakban. Bizonyára örvendeni fog, ha irántunk tanusított
                    lovagiasságát megköszönheti. A viszontlátásig!</p>
				<p>A hajó elhagyta a partokat, de Szolarcsek tekintetével egész a túlpartig kisérte.
                    Gondokba merülten tért vissza Budára.</p>
			</div>
			<div type="chapter">
				<head>II. A kisértő.</head>
				<p>A margitszigeti kaland Szolarcsekre mély benyomást tőn; már másnap átment Pestre,
                    sietvén Kovácshoz. Az orvos háza csak emeletes volt, kis kerttel környezett; az
                    ablak közt levő virágcserepek, virágzó nárczisok és egy sötét hyaczint,
                    úgyszintén a különben egyszerű bútorokon észrevehető csin és rend, azt mutaták,
                    hogy a háznál nőkéz rendez. Szolarcsek belépett és mondá nevét; egy öreges,
                    púderozott hajú, ódon divatos ruhájú úr fogadta e barátságos szavakkal: «Leányom
                    és Raimondné már említék önt, igen örülök, hogy láthatom.» Szolarcsekre e
                    barátságos fogadás kellemesen hatott, mert ő előtte Kovácsot úgy festék, mint
                    egy különcz tudóst, a ki nagy gyakorlatáról azért mondott le, hogy a bölcseség
                    kövét keresi és kisértetekben hisz. Tudták, hogy Lavaterrel és Mesmerrel
                    összeköttetésben van, és barátja az ifjú Hahnemannak, ki Erdélyben Brukenthal
                    kormányzónál él és e miatt ismerősei rögeszméjű csodadoktornak tartják. A
                    szegények gyakran meglátogatták Kovácsnak messzefekvő házát, mikor betegek
                    voltak, ő nem adott nekik mást, mint néhány csepp ízetlen vizet, a melytől mégis
                    meggyógyultak és a pesti orvosok külvárosi orvostársukat kinevették, «a ki,
                    úgymond, nem egyéb sarlatannál», habár betegeitől díjazást soha sem fogadott el.
                    A fiatal ügyvédet az orvos nemes kifejezésű arcza és szellemdús tekintete
                    vonzotta; helyet foglaltak és a válogatott tartalmú könyvtár, mely a falat
                    köröskörül elfoglalta, okot szolgáltatott az irodalomról folyó társalgásra.
                    Szolarcsek bámulta az öreg úr széles ismereteit; de egyszersmind feltűnt előtte
                    az, hogy az öreg úr a beszéd folyamát, mihelyt az a politika felé hajlott,
                    kettészakította, holott ez időtt a politika közbeszéd tárgya volt, mert a
                    Párisból és harcztérről érkezett napi ujdonságok mindenkit feszült várakozásban
                    tartottak és annyi rettenetes és tragikus eseményt hoztak, mely minden kedélyt
                    foglalkoztatott és felizgatott. A fiatal ember meg nem állhatta, hogy e felett
                    csodálkozását ne nyilvánítsa; azonban az orvos így szólt: «Barátom! a
                    tudományokban is van válság és forradalom és gyümölcsei amazénál tartósbak:
                    higyjen nekem, mint öreg tapasztalt embernek, a ki tisztán látok a jövőbe: a
                    forradalom már mindent megtermett, az emberiség gyógyulását elősegítőt és a most
                    ömlő vér hasztalan; az emberiség jövőjét most leginkább azok segítik elő, a kik
                    a természet elrejtett erőit fürkészik; a géptannak még fel nem fedezett
                    törvényei, a vegytani válrokonságok fontosabbak, mint az emberi jogok elvont
                    elvei, melyeket ezredek óta az önzők és becsvágyók czégül használtak, hogy a
                    magasba juthassanak.</p>
				<p>A jelen történetében nem látok mást, mint az ókor jeleneteinek visszaidézését;
                    utálom szenvedélyes, következetlen kitöréseivel, egyik szélsőségből a másikba
                    való csapongásával: míg a természeti és erkölcsi világ törvényei változatlanok.
                    Én kizárólag a természeti tudományok tanulmányozására szántam magam.»</p>
				<p>E közben Raimondné és Lenke beléptek és a társalgás természetesen más fordulatot
                    vőn. A franczia nő panaszkodék, hogy a hadifoglyokkal nagyon rosszul bánnak,
                    minden nemzetközi jog ellenére mint gonosztevőket a világtól elzárják. A
                    közemberek dologra, a tisztek társalgásra és olvasmányra vágynak. Neki is, mint
                    gyermeknek, csak háromszor szabad hetenként atyját, Descamps ezredest
                    meglátogatni és még akkor sem lehet két óránál tovább időznie, bevinni pedig
                    csak oly könyveket szabad, melyeket a hadbiró kénye megengedett. Lenke,
                    úgyszintén Szolarcsek, ez eljárást kebellázítónak tarták. Mit félhettek e
                    szerencsétlenektől, kiknek nagy része még sebeiben szenvedett? Nem lehetett-e
                    őket az országban szétosztani és a tiszteket becsületszavukra, hogy meg nem
                    szöknek, szabadon bocsájtani? És ha, mint Raimondné hivé, a franczia eszmék
                    elterjedésétől féltek, kezökben volt az eszköz: a foglyokat ki lehetett
                    cserélni. Francziaországban több osztrák tiszt volt, mint franczia az osztrák
                    birodalomban. És ez eszmék nem kizárólag Francziaországéi voltak, a levegőben
                    éltek, föllelhetők Katalin czárnő leveleiben, József császár trónlevelében és
                    Fridrik porosz király műveiben. Szolarcsek azért tökéletesen meg volt győződve,
                    hogy a bánásmód okozója az alsóbb hivatalnokok önkénye: Bécsben Thugut
                    miniszter, a linczi hajóépítő magasra emelkedett fia, önkényes szeszélyei
                    daczára is, beláthatja, hogy a hadifoglyok e kisszerű kínzása nem bírhat
                    politikai czéllal; meg volt győződve, hogy ha a miniszter ez eljárásról
                    értesülne, nem tűrné tovább.</p>
				<p>De miként értesüljön? Raimondné csak nagy utánjárással juthatott Pestre, honnan
                    Bécsbe távoznia nem volt szabad: jól tudta, hogy a titkos policzia szemmel
                    tartja és e végből minden társaságot került, nehogy gyanut ébreszszen, mely
                    kiutasítását vonhatná maga után. Nem ismert senkit, a ki érettök közbenjáró lett
                    volna, és a foglyok határozottan vonakodtak az osztrák kormányhoz folyamodni,
                    nem akartak kegyelmet koldulni ellenségeiktől.</p>
				<p>Szolarcsek még az nap elment gr. Zsigrayhoz. E férfit régtől úgy ismerte, mint
                    világfit, milyen a mágnások nagyobb száma volt, ki minden tárgyról felületes
                    ismerettel bírt, a franczia és német nyelvet folyékonyan beszélte, valamit
                    tudott festeni, a zenéről is volt némi fogalma és elég bátor volt, hogy egy
                    párbajt ki ne kerüljön, egy szóval: a társaság dísze volt; e mellett jószívű és
                    becsvágyó ember, tetézve nyugtalan, szabálytalan tettvágygyal, melyet gyakorta
                    tapasztalunk oly embereknél, kik alapos iskolai nevelést nélkülöznek és
                    szeretnének a világban szerepelni, de nem tudják hol kezdeni. És ép ezért
                    örömmel nyúlt barátjainak ügyéhez, nem volt nagyobb boldogsága, mint ha valamely
                    szívesség teljesítésére kéreték, ilyenkor, különösen eleinte, fáradhatlan volt
                    és szerencsés, ha sikerrel járt el; azonban, ha nehezen sikerült, abban hagyta,
                    hogy hirtelen máshoz kapjon. Az országban többszörös összeköttetései lévén,
                    részint ismerőseinek ügyeit megoldáshoz siettetni, részint mulatságból, gyakran
                    utazott Bécsbe, hol a kormánynál, mint alkalmatlan kérőt ismerték, ki üres
                    igéretekkel nem igen elégedett meg, melyek Ferencz trónralépte óta megint
                    mindennapiak voltak. A grófnak nem vala elég, hogy a kanczellár azt mondta: ez
                    ügyet ajánlani fogom; hogy a miniszter kihallgatván őt, megigérte, hogy
                    legközelebb tárgyalásra jő; sőt még a császár stereotip: «Majd tenni fogunk»
                    szavai és kegyes fejbólintása sem nyugtaták meg. Nem távozott az irodából, míg
                    ki nem tudta, melyik fogalmazónál vagy titkárnál vannak az iratok és ekkor addig
                    hízelkedett vagy alkalmatlankodott, míg az illető végre a papirhalmazban az
                    aktákat kikereste. Szolarcsek nem kételkedett, hogy a foglyok ügyében lépéseket
                    fog tenni, s így majdnem azon biztos meggyőződéssel lépett a szobába, hogy
                    kérelme szíves fogadtatásban részesül.</p>
				<p>A gróf vászna előtt állva festett; asztalán festői rendetlenségben a Moniteur
                    mellett hangjegyek, felmetszetlen könyvek és egy félig kigömbölyült
                    aczélnyomatú képcsomag feküdt, a falon török fegyverek, vívókardok, drótcsövű
                    pisztolyok függtek A gyakorlott szem láthatta, hogy minden hatásra volt
                    számítva.</p>
				<p>- Hozta az ég, Szolarcsek barátom, - szólt a belépőhöz, nemde elhozta a
                    hangjegyeket, melyekről a multkor szóltunk? Bihari valóban nagy tehetség! Nem
                    különös, hogy azon barna czigánynak, a ki egy kukkot sem ért a hangjegyhez,
                    lelkében annyi szép dallam terem? Utolsó indulóját már hangjegyezte?</p>
				<p>- Valóban nem vala időm gróf úr, - válaszolt az ügyvéd - egy sajátságos
                    ismeretség két nap óta minden időmet elfoglalta.</p>
				<p>Elmondta röviden kalandját és felkérte a grófot, hogy legközelebbi felutazásakor
                    a hadifoglyok sorsát hűn ecsetelvén, az illető helyen fogságuk szelidítését
                    eszközölje.</p>
				<p>- Sok szerencsét a kalandhoz - mondá a gróf, - úgy látszik, hogy a párisi nő
                    bájos vonásai jobban felszíták emberbaráti érzelmeit, mint a szegény sansculotok
                    iránti rokonszenv. Meglátom, ha tehetek-e valamit.</p>
				<p>- Úgy látszik gróf úr, - jegyzé meg Szolarcsek, - hogy a gyakori bécsi
                    audiencziáknál ön is eltanulta azon varázsmondást, melylyel az alkalmatlan
                    kérelmezők elutasíttatnak.</p>
				<p>- Nyiltan szólva Sándor barátom, alig hiszem, hogy ez ügyben valamit tehessek. Én
                    már minden bizodalmat elveszíték a mostani kormány igazságosságában; a trónok
                    egész Európában megrendültek és a félelem az uralkodók szivét megkeményíté. A ki
                    az uralkodókba veti reményének horgonyát, az elveszett; elmult az idő, midőn a
                    trónon bölcsészek ültek, a kiknek az igazságot ki lehet mondani.</p>
				<p>- De hát kiben bízzunk, - válaszolá a fiatal ember, - talán a fölébredő népben?
                    vagy a nemességben és az országgyűlésben, vagy az előhaladás minden reményéről
                    örökre lemondjunk?</p>
				<p>- Ne szóljon a népről, vágott közbe a gróf - mely vadságában, melyben a papok és
                    nemesség mesterségesen tartják, az állatnál nem jobb! és miként említheti még az
                    országgyűlést? mit tett az utolsó is? Annyi bátorsága sem volt, hogy
                    nyilatkozzék, miként az emberi jogokat szabályozni akarja. E bolondok községi
                    szabadságot akarnak, míg mások a magyar nemzetiség kiműveléseért őrjöngnek, oly
                    korban, melynek jelszava az összesítés, minden tartományi és nemzetiségi
                    különbség megszüntetése. Egyedül az emberiség méltó, hogy érte küzdjünk és
                    tűrjünk; és most, midőn minden válaszfalat le kellene rontani, az őrültek az
                    országgyűlésen új válaszfalak építéséről őrjöngnek. A haladás legnagyobb
                    akadálya a nyelvkülönbség és most, midőn a francziát kellene világnyelvvé
                    emelni, a magyart akarja sok vaskos fő kiképezni! Kétségbeejtő! Higyje el
                    barátom, az országgyűlést utálom és nyers kitöréseit József császár intézményei
                    ellen, melyeknek kiindulási pontjok azon nagy elvek voltak, miket most Párisban
                    a konvent hirdet. - Ezután hozzálátott szorgosan a festmény folytatásához, mely
                    az állványon volt.</p>
				<p>- Mit fest ön oly szorgalmatosan, - kérdé Szolarcsek, - talán a hét vezért, kik
                    karjaikat felmetszették, véröket egy serlegbe eresztvén, hogy általa
                    Magyarország alaptörvényeit szentesítsék? Vagy mégsem, hisz hősei tógát
                    viselnek, rajza nem a magyar alkotmányosságot dicsőíti. Talán Catilina
                    összeesküvését festi?</p>
				<p>- S miért ne? - felelt a gróf. - Catalinát mindig ócsárolják, mint a népnek
                    bármely hősét, ki megbukott; ő meg akarta törni a római aristokratiát, maga is
                    aristokrata levén, mégis Cicero, a nemtelen, a ki ép azért aristokratább volt,
                    mint a született aristokrata, legyőzte őt ügyvédi cselszövénynyel és a hatalom
                    bitorlásával. Azóta Catilina neve átkos lett, míg ez itt - egy szellemdús
                    arczra mutatva a festményen - mindenkitől isteníttetik, csak azért, mert
                    szerencsésebb volt és a föld urai nevéről hívják most is magukat császároknak.
                    És talán Cæsar nem úgy tőn, miként Catilina akart? Megbuktatta az aristokratiát,
                    s hatalmát a nép vállaira emelte, azért volt Cæsar!</p>
				<p>- De hol van korunk Cæsárja? - kérdé sóhajtva Szolarcsek. - Remélhetjük, hogy még
                    megjelen egy oly férfi, ki annyi erővel birand, hogy hatalmát a nép érdekében
                    használja fel és e mellett képes a nép bizodalmát megtartani és a nemesség és a
                    papság cselszövényeinek ellenállani? József császár, a nép barátjának is meg
                    kelle buknia a kiváltságos osztály ármányai által, melyekkel a népet
                    mesterségesen fellázíták.</p>
				<p>- Alig hiszem, - válaszolt Zsigray, - hogy egy nagy ember mulhatlanul szükséges,
                    hogy az emberiség a haladás ösvényére jusson, ha mindazok, kik erőt és akaratot
                    éreznek magukban, a nép üdveért hatni szorosan szövetkeznek. Ily szövetségesek
                    erőteljes összeműködése kipótolja egy Cæsar lángelméjét, és az ellenség tőre sem
                    találhatja mindeniket. Azonban hagyjuk ezt most, beszéljen inkább a franczia
                    nőről. Szép-e? mert, hogy szellemdús, azt már hallottam.</p>
				<p>Zsigraynak könnyedén odavetett szavai Szolarcsekre mély benyomást tőnek, és
                    kellemetlen volt rá nézve, hogy Raimondnéről oly férfival kelle beszélnie, a kit
                    csábítónak tartottak. A könnyű mód, melylyel minden tárgyról beszélt, e jellemző
                    vonása az akkori időnek, hatott ugyan a fiatal emberre, mert ő ebben a
                    meggyőződés biztosságát vélte látni, melylyel nem bírt, mégis fájón érinté,
                    midőn a társalgás az eddig folytatott tréfás és kicsapongó hangon róla szövődött
                    tovább, kinek nemes szelleme és igaz nőiessége lelkét betölté. Azért mellőzvén a
                    kérdést, a beszéd fonalát e szavakkal fűzte tovább:</p>
				<p>- Derék férfiakban alig van szükségünk és az emberiség mégis mindenütt visszafelé
                    megy, a reactió mindinkább életre kap: s azért úgy látszik, hogy az említett
                    szervezés hiányzik.</p>
				<p>- Csakugyan azt hiszi? - válaszolt a gróf, - tehát nem létezik, mivel ön nem tud
                    felőle? Mivel a kereket nem látja, nem hisz a mozgásban? Látom, hogy ön a
                    franczia forradalmat is csak egy nagy természeti tüneménynek tartja, minőnek egy
                    vulkán kitörését, mivel nem ismeri a hálót, melynek szálai egész Európában
                    átszövődnek. De önnek hallania kellett valamit a felvilágosodottak társulatáról
                    és naponta olvas a Jacobinusokról; sőt Angolországban is van egy ilyen nevű
                    társulat: «Corresponding Society», melynek feladata a szabadság felett
                    világszerte őrködni. Pythagorások most is vannak, mint a hajdan korban; és az
                    emberiség barátainak nagyon szükséges, hogy az egész világon szövetkezzenek, ha
                    a szövetkezett királyok és kiváltságos osztályok ellen győzni akarnak, a mit
                    nem is mulasztanak el. Ki tudja, a hadifoglyok közt nincs-e néhány szövetségese
                    a Jacobinus klubbnak? Talán ön is eszköze azon hatalomnak, mely titokban
                    működik és a sorsot igazgatja. Alkalmasint az ön franczia barátnője is
                    jakobinus. És tudhatja ön, hogy nem vagyok-e én is az?</p>
				<p>- Kérem gróf úr, ne űzzön velem tréfát, - monda kellemetlenül a fiatal ember. -
                    Ön engem eléggé ismer, tudja, hogy a szabadságért örömmel áldoznám életemet,
                    hogy boldogság volna az emberiségért szenvedni, de mint eszköz, mint öntudatlan
                    gép nem örömest szolgálnám még a legszentebb ügyet sem. Azt hiszi ön,
                    beleegyezném, hogy egyedül kártya legyek, melylyel más játszik, hogy egyszer
                    üssön, másszor hogy üttessék, a mint a játék előnye kivánja?</p>
				<p>- A tanítványnak engedelmeskedni és hallgatni kell, ha a tanár parancsolja, a
                    kiben bízik; bátorság és határozottság nem elég. Bizalom zárja be csupán a
                    szentélyt, melybe egyedül a beavatottak lépnek. Az út próbák hosszú során vezet
                    és sokat elhagyott a bátorság, mielőtt kiállta.</p>
				<p>- Úgy nem volt bátorsága, - válaszola Szolarcsek; - gróf úr, állítson engem
                    próbára.</p>
				<p>Zsigray egy vizsga tekintetet vetett rá és méltósággal mondá: Ki tudja, nem a
                    világosság kápráztatja-e, mely hirtelen megszállta? Maradjon inkább mostani
                    körében, hadd haladjon a világ kormánya a maga útján és ön végezze védenczeinek
                    ügyét. Így sokkal boldogabb lesz, mint ha az emberiség magaslataira akar
                    emelkedni, hogy a sors kerekéhez nyúlhasson. Ne bizgassa a tüzet fegyverrel.</p>
				<p>- Mit akar ezzel mondani? - kérdé a fiatal ember; - a mint én tudom, Pythagoras e
                    szavaival arra akart figyelmeztetni, hogy a haragvót ne bizgassuk.</p>
				<p>- Oh Pythagorások! - kiálta fel a gróf nevetve. - Nem tudja ön, hogy a fegyver a
                    tűzön élét veszti, hogy a megizzott aczél vassá lesz? De térjünk az ábránd
                    világából a prózai élethez. Kegyed ép jókor jött hozzám; e napokban Bécsbe kell
                    utaznom, a hol a szükséges lépéseket megteszem, hogy a foglyok sorsát
                    megkönnyítsék. Bár az eredményben kétkedem. Thugut jobban ismeri helyzetöket
                    mint ön, de kegyed és szép franczia barátnője megnyugtatásukra mindent elmondok,
                    a mit öntől hallék. Azonban nyiltan megvallom önnek, hogy, hitem szerint,
                    védenczeinek sorsa hamarabb van Pichegru és Jordan kezében, mint a mienkben.
                    Győznek a francziák: a foglyok sorsa jobbra dől, ellenkező esetben nem mint
                    hadifoglyokkal, hanem mint lázadókkal fognak velök bánni. Legyen e felől
                    meggyőződve.</p>
				<p>- Sok köszönettel tartozom önnek gróf úr, - mondá Szolarcsek, miközben kalapját
                    fölemelte; - de mondja meg mégis: tréfált vagy komolyan szólt, midőn a szabadság
                    barátainak szervezését említette?</p>
				<p>- Mi a tréfa? mi a komoly? kedves barátom; napjainkban sok tréfa lőn komoly
                    keserű valóvá, rettentő jóslattá és az igazság öltse bár fel a tréfa öltönyét,
                    mindig igazság marad. A viszontlátásig, mihelyt Bécsből visszaérkeztem, tudatom
                    önnel és elmondom, mit végezhettem.</p>
				<p>Szolarcsek gondolkodva távozott. Úgy érezte magát, mintha három nap óta más
                    világban élne, mintha ittas volna. Raimondnévali különös találkozása és a
                    titokteljes Kovács orvos képzeletét felizgatták, most pedig gróf Zsigray nem
                    kevésbbé különös viselete. Társalgása, mely máskor vidám és eleven volt, most
                    egyszerre oly szakgatott, többet sejtető, mint mondó; fordulataiban homályos és
                    mégis kitetszett, hogy többet akart mondani, mint a mennyit mondott. A lebeszélő
                    szavak pedig, melyeket a fiatal ügyvédhez intézett, kiváncsiságát a legfelsőbb
                    fokra csigázták.</p>
				<p>Midőn Szolarcsek haza érkezett, asztalán egy meghívójegyet talált báró Révaynétól
                    a jövő csütörtöki estélyre. Bár kedvetlenül ment társaságba, mert csak néhány
                    fiatal mágnást ismert és azt hitte, hogy mellőzik, mivel a nőkkel szivesebben
                    társalogtak és vele, kivel különben a kávéházban is találkozhattak, csak néhány
                    szót váltottak; mégis ritkán mulasztott el egy estélyt, melyre hivott volt,
                    bármint szónokolt is minden ily estély után az aristokratia büszkesége ellen és
                    a változás szükségességéről. Legszivesebben ment azonban b. Révaynéhoz, kinek 16
                    éves, most is az egyetemen tanuló fiát jól ismerte és szerette. Szolarcsek atyja
                    egykor a Révay-családnak ügyvivője volt és a magyarok patriarchalis erkölcsei
                    szerint a család tagjául tekinteték és tanácsát még akkor is, ha a tárgy nem
                    jogi volt, kikérték annál is inkább, mivel a báróné évek óta özvegy levén,
                    ügyvéd barátjában teljes bizalmat helyezett. Az igaz, hogy ő már három éve
                    meghalt és Sándor még ifjú volt, hogy atyja helyét betölthette volna; azonban a
                    báróné pártolásába fogadta és most mint egy éves okleveles ügyvéd, a családi
                    ügyvédnél mint segéd működött. Ez estélyre már csak azért is elment, mert ez
                    évben utolsó volt, miután a báróné néhány nap mulva túróczmegyei jószágaira volt
                    utazandó. Azonkívül Zsigrayval való utolsó beszélgetése is vonzotta, minden áron
                    ki akarta deríteni a titkot, mely a gróf czélzatainak alapját képezte és
                    remélte, hogy őt is ott fogja találni. Hogy különben Kovácshoz is elsietett,
                    Raimondnét tudósítani, hogy gróf Zsigray a foglyok ügyében mindent elkövet, meg
                    sem kell említenünk.</p>
			</div>
			<div type="chapter">
				<head>III. Egy estély.</head>
				<p>Európa valamennyi királyi palotái között nincs egy is, melynek fekvése festőibb
                    ne lenne, mint a budai váré. A keskeny terület déli részén, melyben a várhegy
                    végződik, a Dunánál terjedő meredek magaslat felett az épület vízirányosan
                    emelkedik, míg délre a magaslat lejtősebb lesz és helyet ád egy díszes kertnek,
                    melyben egyik terras a másik fölött emelkedik. A palota bár nem remeke a tiszta
                    irályú építészetnek, nehézkes és foltozott, azonban méltóságos és komoly,
                    meglepő, mint a Mária Terézia korabeli épületek nagyobb része. Természetes, hogy
                    Mátyás király palotája, mely egykor e helyen fénylett, kisebb és mégis
                    nagyszerűbb volt; azonban a török időkben elpusztult és az 1688-ik ostromnál
                    romba dőlt. Mária Terézia a romokat elhordatván, a mostani várat építtette,
                    melynél egyedül a hatalmas falak emlékeztetnek a nagy királyra.</p>
				<p>A palota második emeletén egy szögletszobában, melynek ablakaiból a kilátás
                    részben Pestre, részben Budára és a Gellérthegyre visz, ült íróasztalánál Sándor
                    főherczeg, a nádor, Lipót császár kedvencz fia, a most uralkodó Ferencz császár
                    öcscse. Alig mult még 27 éves, de már oly népszerű volt Magyarországban, mint
                    talán senki más. A két országgyűlésen, melyeken mint nádor jelen volt, ifjúsága
                    daczára annyi önuralmat, hazaszeretetet és alkotmányos érzületet tanusított és
                    terhes helyzetét oly eszélyesen fogta fel, hogy a magyarok szeretetét hamar
                    megnyerte. Miután József császár erőszakos újításai, melyek a magyar alkotmányt
                    megszüntették, a megyei szervezet szilárdságán, a nemzet mély alkotmányos
                    érzületén és szenvedőleges ellenállásán hajótörést szenvedtek és az új király,
                    Lipót, Toskánának nagyherczege, ismét országgyűlést hivott össze, ép akkor,
                    midőn a franczia forradalom dagályban volt: ekkor a budai országházban is merész
                    hangok emelkedtek, nyugodtan kijelentvén, hogy a régi szerződés, mely
                    Magyarországot Ausztriához köté, József császár önkénytes eljárása által
                    széttépetett és a hatalom a népre szállt vissza. Azonban mihamarabb
                    hallatszottak mérsékelt nyilatkozatok és gróf Batthyányi Alajos, a
                    legbefolyásosabb emberek egyike, ama nézetek ellen eleinte gúnynyal küzdött és
                    később a tárgyalásoknak a vallás kérdésének megpendítése által ügyes fordulatot
                    adott. Midőn a rendek ezen ellenséges határozatot akarták hozni: Ruptum est
                    filum successionis, Majestas apud populum est (Megszakadt a trónrend fonala, a
                    Felség a népnél van) épen zápor esett és az ellenzéki párt követei a gyűlés után
                    gyalog mentek azon szállodába, hol rendesen ebédelni szoktak, meggyőződve, hogy
                    vitatkozásuk Bécsben a legnagyobb hatást eszközli; ekkor Batthyányi fogatán
                    jőve, találkozik velük, mélyen meghajtja magát és csodálattal kérdi: «Hogyan?
                    Felségtek gyalog járnak?» Ily tréfákkal tehetetlenségükre emlékeztette őket és
                    csakhamar a vallásügyet tette napikérdéssé: a protestánsok szabadságának
                    törvényes biztosítékot sürgetvén. Miközben Buda és Bécs között kieszközlötte ama
                    kiegyenlítést, mely a nemzet jogait újra biztosítá és a koronát nem
                    veszélyezteté. És midőn végre Lipótot megkoronázták és Sándort nádorrá
                    választották, ez utóbbit önzéstelen tanácsával segélte. E tanácsokat a
                    főherczeg örömmel fogadta és nem egy bonyolódott kérdést oldott meg atyja, Lipót
                    császárnál, a kinek, mint említők, kedvencze volt. És szükség volt rá, hogy így
                    történjék; mert míg egy részről az ellenzéki párt hevesebb tagjai a porosz
                    udvarral titkos tanácskozásba bocsátkoztak, más részről Temesvártt a bécsi
                    minisztérium fondorlatainak következtében az alvidéki szerbek szövetkeztek és
                    mint Magyarországtól elvált tartomány elismerését kivánták s ez esetben készek a
                    magyarok ellen fegyvert ragadni; míg egy harmadik párt, az úgynevezett franczia,
                    tulajdonkép józsefi, a Tisza vidékén a parasztokat a nemesség ellen lázította. E
                    párt nem törődött az alkotmánynyal, hanem igenis a kiváltságok
                    eltörültetésével. Ily körülmények közt választák a 18 éves főherczeget nádornak
                    és sok függött attól, hogy tekintélyével melyik pártot istápolja. Szerencséje
                    volt Magyarországnak, hogy mind atyja Lipót, mind ő alkotmányos érzelmű volt,
                    hogy valamint a régi Habsburgok vad önkényét, úgyszintén lotharingi József
                    felvilágosultságát eltagadja és így a polgárháború keserveit e pillanatban
                    eltávolítá. Az ország megnyugodott és az alkotmányos párt tudta, mily hálával
                    tartozik a főherczegnek. Azonban Ferencz trónralépte óta a nádor állása sokkal
                    súlyosult; gyanakvó bátyja szemmel tartatá, mert népszerüségét félté és tudta,
                    hogy a fiatal nádor erkölcsi erejének tudatában és állásánál fogva a császár
                    törvényellenes czéljainak útját állandja. A főherczeg ehhez még nagyon fiatal is
                    volt, semhogy olykor a birodalom helyzetéről nyiltabban ne nyilatkozzék, mint az
                    eszély parancsolta volna és néhány gondolatlanul odadobott szó, a titkos
                    közegeken Bécsbe szállítva, elégséges volt, hogy a császári bátya félelmét és
                    gyűlöletét magára vonja.</p>
				<p>Estve lőn, ép a gyertyákat gyújták meg, midőn a főudvarmester gróf Szapáry e
                    szavakkal a szobába lépett: «Császári Fenség! a posta Bécsből sürgönyöket
                    hozott.» A főherczeg fogta az ollót, felvágta a levelet és bele tekintvén, e
                    szavakkal tette félre: «Nem érdekes, napi ügyek, hivassa el a titkárt, hogy
                    jegyzőkönyvezze és számozza; holnap reggel előadja majd, nem szeretem, ha valami
                    hátralékban marad. Várjon! Ez csak kettőnknek szól: Clairfait Pichegru
                    Courtrainál megtámadta és megverte, a császár unni kezdi a tábori életet.
                    Németalföld Károly testvérem győzelmére sem akar mellettünk fegyvert fogni, a
                    császár nemsokára visszatér.» Tegye e levelet a titkos levéltárba.</p>
				<p>- Ez a hadjárat fényes kezdete után kellemetlen hír - jegyzé meg a főudvarmester
                    - jobbat vártam.</p>
				<p>- Én nem - monda könnyedén a főherczeg - akaratos tábornokaink csak
                    csatavesztésre alkalmasak, és az alföldiek sem bolondok, hogy értünk
                    föllelkesedjenek és mellettünk fegyvert fogjanak. A francziák többet igérhetnek
                    nekik, mint mi; zászlóikon a jelszó: Liberté et Gloire; és mi? megigérjük, hogy
                    jogaikat ezentúl ritkábban sértjük meg, mint eddig. És én nem tehetek róla, de a
                    császár nem oly szeretetreméltó, hogy személyével lelkesülést ébreszthetne. Mit
                    gondol ön, gróf Szapáry?</p>
				<p>- Császári Fenség! - válaszolt ez - bocsásson meg nekem öregnek, ki nemcsak a
                    herczegnek, de különösen a nemes jellemű főherczegnek igaz híve vagyok, ha ismét
                    arra figyelmeztetem, hogy ily nyilatkozat még négyszem közt is meggondolatlan. -
                    Császári Fenség tréfának veszi a császári sergek megveretését. Ha ezt gróf
                    Thugut megtudja, a táborba tüstént tudósítást küld, hogy a budai várban
                    trónbitorló tervek kovácsoltatnak.</p>
				<p>- Ne legyen oly félénk, kedves gróf, - nyugtatá a főherczeg - ki hallaná
                    odadobott szavaim, hogy azokat tovább küldje? Szolgáim szeretnek, és ha
                    találkoznék is köztök áruló, a császár jól tudja, hogy hazafiságom mellett is
                    osztrák főherczeg maradok. Ő tudja, hogy én is szerencsés vagyok az uralkodó
                    családhoz tartozhatni. Trónbitorló tervek! ez nevetséges! a császárnak nincs
                    hívebb alattvalója nálam, de sajnos, nem hallgat rám, és Thugut ferdített
                    intézményei a köztársasági eszméket hatalmasabban hirdetik, mint Danton és
                    Robespierre. Csodálkozom, hogy még akad valaki, a ki szavaikban hisz.</p>
				<p>- Ne szóljunk erről császári Fenség - monda a gróf - ön nagyatyja szerette a
                    titkos policziát, mulattatta megtudni, hogy az országban minden nevezetes ember
                    mit mond és tesz, de véleményeért senkit sem üldözött. E veszélyes szervezet
                    meg nem szünt és császári Fenségednek észre kellett vennie, hogy a tudósítások
                    nem jőnek hozzánk; a policzia, a mint gyanítható, egyenesen Bécsbe küldi; jele,
                    hogy a bizalmatlanság növekedett.</p>
				<p>- Ez mind igaz - jegyzé meg szünet után a főherczeg - de én is úgy élek, mint egy
                    üvegházban; mindenki tudja, mit csinálok. Egész délelőttem a titkár jelenlétében
                    a napi ügyek elvégzésében telik el, azután a helytartótanács, vagy a
                    hétszemélyes tábla gyüléseire megyek, kihallgatom a panaszlókat és vigasztalom
                    ép úgy, mint Bécsben szokták. Ez a népszerűvé létel útja? - Ebédre soha senkit
                    sem hívok; ön, Mertens ezredes és titkárom egyedül azok, kikkel társalgok.
                    Délután legfeljebb tüzijátékot rendezek a várkertben, vagy önnel tekézem, vagy
                    nagy olykor átmegyek egy-egy estélyre Pestre, ezt koromban talán természetesnek
                    fogják találni. Igen, igen, óráról-órára tudósíthatják, mit csinálok, a
                    leggyanakvóbb szem sem láthat olyat, mi gyanut ébreszthetne. Sőt ha még
                    táncosnőim névjegyzékét is felküldik Thuguthoz, közöttük nem akadnak történeti
                    névre, de igenis az ország legbájolóbb alakjaira, mert rúttal soha sem
                    tánczolok.</p>
				<p>- Nem a tettek, hanem a szavak ébresztenek bizalmatlanságot, annál is inkább,
                    mert császári Fenséged a bécsi intézményeket örökösen rosszalja és szigorún az
                    alkotmány betűihez ragaszkodik.</p>
				<p>- Ez kötelességem, - szólt a főherczeg - melyhez nádori eskümben esküvém és
                    melyet azonkívül becsületszavammal erősítettem.*
                    Thugut csak nem kivánhatja, hogy eskümet megszegjem és becsületszavamat be ne
                    váltsam. Kedves Szapáry, ön mindig a bécsiek bizalmatlanságáról beszél, és maga
                    sem jobb. Ön ép oly kevéssé bízik a bécsiekben, mint ők bennünk.</p>
				<p>A főudvarmester hallgatott. Tudta, hogy e tárgyról hasztalan beszél, jól ismervén
                    a főherczeg jellemét, ki a Habsburgoktól azon legyőzhetlen akaratosságot
                    öröklötte, mely mindig a feltett véleményre tér vissza, valahányszor a külső
                    körülmények egy időrei engedékenységet követelő hatalma megszünt, annál is
                    inkább, mert ezzel látszólagos jószívűség volt kapcsolatban, mely képtelen volt
                    valamely kérelmet egyenesen megtagadni. A Lotharingiaktól a bizalmatlanság
                    helyett, mely Ferencz császár fő jellemvonását képezte, feltünő nyiltságot és
                    franczia könnyűséget örökölt, mely őt végtelen szeretetreméltóvá tette. Mély
                    érzelem és igaz meggyőződés hiányzott nála; de ki is keresné e tulajdonokat egy
                    főherczegben, a ki még alig volt huszonnégy éves?</p>
				<p>A csillagda órája nyolczat ütött és egy kocsi zörgését lehete hallani. «Császári
                    Fenség! - monda Szapáry - a kocsi vár.»</p>
				<p>- Reménylem, jó estvét töltünk báró Révaynénál - jegyzé meg a főherczeg, -
                    egyszer végre el kell hozzá mennem, ha még oly magyar érzelmű is. Vagy tán az is
                    felségárulás, ha a báróné nővérével, a szép Mari grófnővel többet tánczolok,
                    mint mással? - Az ajtónálló kinyitá az ajtót, a nádor és a főudvarmester a
                    széles lépcsőn a kocsihoz értek és elhajtattak.</p>
				<p>*</p>
				<p>Báró Révayné fénynyel övedzett termei egyre népesültek. A háziasszony egy
                    középkorú, de még mindig szép nő, a második szobában a kávéasztal előtt ült,
                    mert még az időtt a thea használata Magyarhonban igen gyér volt. A magyar
                    özvegyek mindig azonos fekete ruháját viselte; fekete csipkés főkötőt, magas
                    selyem ruhát elől befűzve, és kötényt. Öltözéke annál inkább feltűnt, mert a
                    többi hölgyek az akkori franczia ízlés szerint voltak öltözve, rövid fodrozott
                    haj à la Titus, kivágott s a testhez szabott ruha, melylyel az ódonságot
                    utánozták. A szofa hátánál egy szép, már határozott arczélű férfi állt, bajsza
                    katonásan kipödörve. Laczkovics volt, szolgálatnélküli kapitány, a ki
                    oroszlánbátorsága által magát a török háborúban kitüntette és 1790-ben
                    elbocsájtaték, mivel ő is egyike volt azon ezredháborító tiszteknek, a kik az
                    országgyűléshez intézett feliratot aláírták, melyben kérelmezték, hogy jövőben a
                    magyar ezredekhez idegen tisztek ne alkalmaztassanak és a parancsszó azon a
                    nyelven hangozzék, melyet értenek, t. i. magyarul és ne németül. Ismert volt,
                    mint a franczia eszmék hive, valamint határozottsága is, melylyel mindenütt
                    hirdette. E mellett szerette a magyar nyelvet és irodalmat, míg viszont mindent
                    gyűlölt, a mi német volt. És ez volt az egyetlen pont, melyben a bárónéval
                    megegyezett, mert ő is tetőtől talpig magyar volt, az ország alkotmányát egészen
                    tökéletesnek hitte és minden újítást veszélyesnek, és félt a forradalom
                    tanaitól. A kapitánynyal mégis örömest társalgott, ki éles megjegyzésekkel és
                    metsző élczczel ostorozta néhány fiatal mágnás és tiszt törekvéseit, kik a bécsi
                    aristokratia kiváltságos szokásait Pesten meg akarták honosítani.</p>
				<p>Egy éltes nő lépett most a terembe Lenkével. A leányka szépségét az egyszerű
                    ízletes ruha még fokozta, melynek szabása ugyan a mostani divathoz közeledett,
                    de a mellett jobban elfödte, mint akkor szokásos volt. A báróné a belépőket
                    szívesen fogadta, Lenkét e szavakkal üdvözölvén: «Kedves gyermekem, te már
                    felnőtt lány vagy; mily nagy és szép lettél két év óta; reménylem, hogy jól
                    fogsz mulatni».</p>
				<p>Csupán az, a ki tudja, mily nagy nap egy fiatal leány életében előszöri
                    megjelenése a társaságban, mondom, csak az foghatja fel, mily vigasztalólag
                    hatottak Lenke szívére e szavak.</p>
				<p>Egy távol rokonával, ki megkönyörült rajta, jött ide, és bármerre tekintett a
                    teremben, nem talált egy ismerős arczot, mely barátságosan intett volna felé.
                    Egy szögletben észrevette ugyan Szolarcseket, de az is úgy látszott, hogy el van
                    hagyatva, mint ő. Rokona helyet vőn és egy asszonysággal beszédbe ereszkedett.
                    Lenke zavarba volt, nem tudta mit tegyen, annál is inkább, mivel észrevette,
                    hogy a férfiak őt nézik; - elpirult.</p>
				<p>- Ki az a szép leány? - kérdé Laczkovics - az ártatlanság és zavar, mely arczáról
                    tükrözik, mutatja, hogy nem termeinkbe való. Ez igazán nem érzi, hogy szép; de
                    holnap reggel már tudni fogja. Mit keres ez köztünk?</p>
				<p>- Bármily rossznak mutatja is magát, kedves Laczkovics, - mégis tudom, hogy meg
                    nem mondaná neki. Lenke, Kovács orvos leánya, kire még talán emlékszik,
                    háziorvosunk volt, de tíz év óta a gyakorlattal felhagyván, visszavonulva él. E
                    különczről okvetlenül hallott már.</p>
				<p>- Sajnálom e leánykát, - folytatá Laczkovics - úgy látszik, hogy e tömegben
                    egészen elvész.</p>
				<p>- Meg kell őt ismertetnem a többi leánykákkal, gondolá a báróné. Felkelt,
                    megfogta Lenke kezét és a másik szobába vezette, hol a többi leányok hangosan
                    beszéltek; - és így szólt húgához: «Kedves Marim, ez Kovács Lenke, kivel mint
                    gyermek gyakorta játszál; reménylem, hogy a régi barátságot megújítjátok;
                    nálatok hagyom.» A leányok egyszerre elhallgattak, hidegen köszöntvén Lenkét; és
                    a báróné alig ért helyére vissza, a nyitott ajtón már láthatá, hogy a
                    kisasszonyok hirtelen elhagyván helyeiket, a szoba másik részére siettek és ott
                    beszélgetésüket folytatták; csak Mari maradt egy pillanatig Lenkével, de
                    csakhamar ez is követte barátnőit. A mint Lenke ezt látta, felállott és új
                    ismerőseihez közeledett. Azonban a mely pillanatban hozzájuk ért, ezek régi
                    helyökre siettek. Lenke észrevette, hogy terhökre van, halálsápadt lett és
                    szemei könynyel teltek.</p>
				<p>- Éljen - monda Laczkovics, kinek figyelmét e kettős hadicsel ki nem kerülheté, -
                    fiatal hölgyeink haladnak! Ez az ösvény, melyen az aristokratia népszerűvé lesz.
                    És ezután mondja még báróné, hogy a büszkeség nem a vérben van és hogy a
                    francziáknak nincs igazuk, ha az aristokraták nejeit és leányait börtönbe
                    dobják.</p>
				<p>A báróné megbotránykozott a leányok magukviseletén, azonban az ajtó megnyílt, a
                    főherczeg belépett, és a háziasszony fogadására sietett.</p>
				<p>- Báróné még mindig elhatározott bátorsággal küzd, a mint látom, - monda az
                    idegen, - a legnagyobb nagy hatalmasság, a mindenható divat ellen. Sehogy sem
                    akarja a magyar viseletet a francziával felcserélni.</p>
				<p>- Császári Fenség emlékezhetik, hogy négy év előtt mindnyájan viseltük, válaszolt
                    a báróné, és nem látom be, miért cseréljük fel anyáink méltóságos öltözetét,
                    elleneink könnyelmű divatával. Az éltesb nőknek egy különczséget
                    megbocsájthatnak; én félek, hogy ez új nemzedék a magyar viselettel a magyar
                    érzelmeket is levetette, - monda a báróné, miközben a mellékszobában levő
                    leánycsoportra egy pillantást vetett.</p>
				<p>- Nincs e vidám ifjúsággal megelégedve? mit vétettek e szép gyermekek?</p>
				<p>A báróné elmondta a főherczegnek a történetet, anélkül, hogy azon megjegyzését
                    elfojtsa, hogy tökéletesen német szokás a czímezett és czímtelen nemesség közt
                    válaszfalat állítani; e szokást Magyarországon nem ismerték, mert a mágnásnak
                    sem több szabadsága, sem nagyobb rangja nem volt, mint az egyszerű nemesnek.</p>
				<p>A főherczeg figyelemmel hallgatá a bárónét és mosolyogva mondá: «Valóban
                    tapasztalom, hogy az éltes nő szerepét komolyan játsza. Az első feltétel mi
                    lehetne más, mint hogy az ifjuságot gyalázzuk és e mellett az öreges szerep
                    senkinek sem áll jobban, mint annak, ki még nem az.» Ezalatt a lányokra
                    pillantott, és a midőn Lenkét meglátta, kinek arczát a félelem érzetének pirja
                    oly széppé tevé e pillanatban, hogy a főherczeg tüstént hozzá küldé
                    főudvarmesterét, hogy kérje fel egy keringőre. Lenke megrázkódott; ily
                    kitüntetés ép e pillanatban oly váratlanul érte, hogy a főudvarmesternek alig
                    tudott válaszolni. Azonban alig ért vissza a nádorhoz, midőn már a leányok
                    barátságosan sereglettek Lenke köré és úgy bántak vele, mintha gyermekségétől
                    ismernék. És Lenke, kinek szívében harag nem élt, hamar kibékült és vidám vala
                    mint egy gyermek. A fogadó teremben a tolongás közt e jelenetek észrevétlen
                    maradtak; szokva volt mindenki ahhoz, hogy a főherczeg a legszebbik leánynyal
                    tánczol; két férfi azonban nagyobb figyelemmel kiséré Lenkét és a főherczeget:
                    Szolarcsek és Laczkovics.</p>
				<p>Szolarcsek, ki elmélkedve támaszkodott a falhoz, majd hangosan mondá: Oh
                    büszkeség, oh csúszás-mászás! Mert ő helytelennek találta, hogy Lenke oly
                    barátságban van azon lányokkal, kik csak az imént halálosan megsérték. Szép,
                    gondolá, de magas szellem és való nőies önérzettel nem bír. Laczkovics pedig, a
                    ki, midőn a főherczeg megérkezett, visszalépett, a nélkül, hogy szem elől
                    téveszsze, a bárónéhoz közeledett és monda: Hol szerezte e lotharingi e helyes
                    tapintatot, melyet most tanusíta; annyit nem vártam tőle. Úgy látszik, hogy
                    valódi férfi.</p>
				<p>- Ne beszéljen badarságot, monda a báróné, tehát mi lenne, ha nem férfi?</p>
				<p>- Herczeg - volt a válasz, - a császárnak fia is, testvére is egyszersmind.</p>
				<p>- Igaza lehet önnek, szólt, hogy atyjának méltó gyermeke. Lipót császár szerette
                    a szépséget, és én meg vagyok győződve, hogy ha Kovács Lenke nem volna szép, a
                    főherczeg nem kéri tánczra, ha százszor nagyobb bántalom éri is; de mindenesetre
                    jól tőn, hogy a kisasszonykáknak e tanítást nyujtá: és, a mint látja,
                    gyümölcsözött is. A leánykák jóvá akarják tenni szeretetreméltóságuk által
                    előbbi viseletüket.</p>
				<p>- Ez a magyar faj - jegyzé meg a kapitány - Bécsben ez keveset használt volna;
                    bár tánczoljon maga a császár egy polgárnővel, a grófnők a füzértánczban soha
                    sem nyujtanának neki kezet.</p>
				<p>A mellékszobában megszólalt a zene.</p>
				<p>A főherczeg a minuettet a háziasszonynyal megkezdé, a szoba majdnem egészen
                    kiürült.</p>
				<p>Az ifjú báró Révay László, ki alig nőtt még ki a gyermekkorból, most
                    Szolarcsekhez lépett.</p>
				<p>- Hová bujtál Sándor? - kérdé ez - minden szobában kerestelek; miért nem
                    tánczolsz?</p>
				<p>- Ezek közül egyikkel sem tánczolok, mert mind azt hiszi, hogy nagyon megtisztel,
                    ha méltóságos kezét nekem nyujtja, - válaszolt a megszólított.</p>
				<p>- Ne gyermekeskedjél, tüstént szerzek tánczosnőt - monda László.</p>
				<p>- Ne fáradj, ne bántsd László! - szólt utána Szolarcsek, a mint el akart sietni -
                    egyetlen egy leány van itt, a kivel más körülmények között tánczoltam volna,
                    mert hasonló hozzám. Ma nem tehetem; a főherczeg tánczol vele, s azt
                    gondolhatnák, hogy csak azért keresem. Nem lesz tánczosokban szüksége.</p>
				<p>Az ajtó megint megnyilt és csendesen Martinovics szászvári apát lépe be. A
                    forradalom előtti franczia abbék öltözetét viselte. Azonban a ravasz tekintet és
                    ajkainak keresett barátságos kifejezése még akkor is elárulja, hogy pap, ha más
                    ruhát visel. Magas, domborult homloka hatalmas észről tanuskodék; modora
                    mesterkéletlen volt, mint oly férfiué szokott lenni, ki a világban sokat
                    forgott; mély szép csengésű hangjában vala valami csábító, de viszont arczában
                    volt valami, mely bizalmatlanságot ébreszte. Alig pillantá meg Laczkovics, ki a
                    tánczterem ajtajánál állott, és észrevétlenül a szoba szegletébe vonta, a hol
                    elkezdtek csendesen beszélgetni. A zene azonban elhallgatott, a sokaság a
                    fogadóterembe özönlött és Laczkovics a nőkhöz fordult, a kikkel egész estve
                    mulatott, egy szót sem intézett Martinovicshoz, ki körül most a kiváncsiak egész
                    serege gyült; mert az apát vala mindig a legalaposabb külföldi hírek birtokában;
                    és szellemdús felfogása és megitélése még azokat is körébe csalta, a kik
                    politikai nézeteit nem oszták, mely felől tulajdonképen nem voltak tisztában,
                    mert igen gyakran változtatá. Az időtt, midőn József a lembergi
                    természettudományi tanszékre kinevezé, József császár intézményeinek
                    tökéletességéről meg volt győződve és a fejedelmeknek Istentől nyert jogát
                    védelmezte, mely semmiféle elévült alkotmány által nem korlátozható, hogy népét
                    bármely általa legjobbnak tartott módon boldogítsa. Lipót alatt, ki őt a
                    szászvári apátsággal adományozta meg, alkotmányos érzelműnek látszék, de
                    különös, hogy ekkor rögtön alázatos herczegi szolgából a franczia forradalom
                    dicsőítője lőn. A convent eljárását bár nyiltan kárhoztatta, de egyszersmind
                    kimondta, hogy a forradalomnak az egész világot be kell járnia, egy ország sem
                    kerülheti ki. Általában szerette nézeteit parabolákba és homályos szavakba
                    öltöztetni és jóslói hangon szólani.</p>
				<p>A mint a főherczeg észrevette, azt kérdezte tőle: mi ujságot tud a táborból? Tud
                    valami jó hírt?</p>
				<p>- Császári Fenség tréfál velem - válaszolt az apát - én nem a harczok embere
                    vagyok, s a táborral nincs összeköttetésem; azonban gondolom, hogy két nap mulva
                    azt olvassuk a lapokban: Clairfait Courtrai-nál megverte Pichegrut és hadtani
                    szempontból visszavonult. A yorki herczeg az angolokkal tétlenül vesztegel, és a
                    németalföldiek készek mindenkinek szolgálni, a ki győzelmét tovább
                    használja.</p>
				<p>A herczeg kétkedő mosolylyal válaszolt. - A zene megint megszólalt és visszatért
                    a tánczterembe; de mindenki figyelvén, észrevette, hogy Martinovics szavai
                    meglepték, és ki sem kételkedett alaposságukban.</p>
				<p>- Honnan keríti ujdonságait e pap? - kérdé a megyei főjegyző az alispánt, egy
                    öreg ősz bajuszú urat, - nekünk, mint a központi megye hatóságának, előbb
                    kellene mindent tudni, és a lapokból olvassuk azt, a mit ő már néhány nappal
                    előbb ujságolt.</p>
				<p>- A titkos policziához tartozik, óvakodjék tőle - válaszolt ez bajszát
                    pödörgetvén.</p>
				<p>- A policzia, alispán úr, arról tudósít, a mi itt történik, de fölülről még sem
                    tudósítják, a mi ott történik, - folytatá a főjegyző.</p>
				<p>- Ugy neki vannak kémei. Ezek a papok úgy ragaszkodnak egymáshoz, mint a
                    lánczszemek, és a franczia menekültek ép oly gyorsan kaphatnak tudósítást, mint
                    a főherczeg.</p>
				<p>- Ámde az apát nem barátja a menekülteknek, mindenütt üldözi - jegyzé meg a
                    főjegyző.</p>
				<p>- Ne kutassa - szólt az alispán - ez mind csak látszat. Higyje el, mind csak
                    látszat. Ismerem a papokat és ismerem az apátot; vén róka, de végre ő is
                    czövekre kerül.</p>
				<p>A teremben a füzértánczot járták és Laczkovics messziről kisérte a főherczeget
                    vizsga szemmel. Egy tánczjelenet következett épen, mely azzal végződött, hogy a
                    tánczosok egy adott jelre más tánczosnőt választottak. A főherczeg a körben
                    volt, jelt adtak, ő körültekintett, és annyi szépet látott mindenütt, hogy a
                    választás is nehéz volt, s míg elhatárzá magát, már a legtöbb a tánczos karjain
                    forgott; csak egyetlenegy maradt a körben, a legkevésbé szép, a főherczeg
                    kénytelen volt ezzel keringőzni. A mint Laczkovics ezt látta, gunyosan
                    mosolygott és félig hallhatóan mormogá: «Tehát mégis határozatlan, mégis csak
                    herczeg és nem férfi! A ki nem bir gyorsan határozni, az nem trónkövetelő,
                    Ferencz nyugodtan alhatik trónusán.»</p>
				<p>A mint a főherczeg éjfélkor eltávozott, csakhamar szétoszlott a társaság és a
                    vendégek egymásután hagyák el a termet. A háziasszony felkereste tekintetével
                    Szolarcseket, intett neki, hogy maradjon, és miután mindnyájan eltávoztak, így
                    szólt:</p>
				<p>- Jellemére sokat építek. Ifjusága daczára sokkal higgadtabb, mint más öregebbek.
                    Holnapután Thuróczba utazom és három hónapig ott maradok. László tanulmányai
                    végett itt marad. Önhöz benső barátsággal ragaszkodik, legyen azért, kérem
                    szépen, őrző szelleme, kövesse őrködő szemmel, mert egy borus sejtelem sugja,
                    hogy veszély fenyeget. Figyelmeztesse őt, hogy különösen a szászvári apáttól
                    óvakodjék, mert ha én teszem ezt, figyelmeztetésem csak jobban ingerli, hogy
                    vele megismerkedjék. Fiatal emberek keresik a veszélyt, csakhogy bátorságukat
                    megmutathassák. Megigéri ön ezt nekem?</p>
				<p>- Igen szívesen báróné, - válaszola Szolarcsek - László báró a legtisztább
                    gyermeki kedély, és nekem nagy öröm, ha őt vezethetem. De szabad kérdenem, hogy
                    miért tartja ön különösen Martinovicsot Lászlóra nézve veszedelmesnek?</p>
				<p>- Nemcsak rá, hanem mindnyájatokra; - monda a báróné, - Lipót alatt a titkos
                    policziához tartozott, és a császár sokat bízott benne. Két év előtt bizalmas
                    utasításokkal Párisba küldé, és azóta az apát dühös jakobinus. Nem hiszek neki;
                    hiúsága határtalan és megtanulta, midőn titkos kém és békebiztos volt, minden
                    szónak, minden tettnek oly fontosságot kölcsönözni, hogy többé, ha már egyszer
                    közeledett hozzá valaki, tőle meg nem szabadulhat. Nem tapasztalta, hogy egy
                    idő óta a legfiatalabb emberek társaságát keresi? Érdek nélkül-e? Nem hallotta
                    ma? Számtalanszor említé, hogy alkotmányunk tarthatatlan. Pedig mégis egyedül ez
                    óvhat meg a forradalom- és a kényuralomtól. Még egyszer kérem, óvja Lászlót és
                    magát e férfitól: ő politikus s sarlatan, az emberek iránt nem érez tiszteletet,
                    merő gépeknél egyébnek nem tartja; és fontolja meg, hogy ez embernek, a mibe
                    csak fogott, minden sikerült.</p>
				<p>Szolarcsek ismételvén igéretét, eltávozott.</p>
			</div>
			<div type="chapter">
				<head>IV. A beavatás.</head>
				<p>Gróf Zsigray május elején visszaérkezett Bécsből, hol három hétig mulatott, és
                    visszaérkezése után tudatta tüstént Szolarcsekkel, hogy már Budán van. A fiatal
                    ügyvéd hozzá sietett és a gróf tudtára adta, hogy minden fáradozása sikertelen
                    maradt. Először Thugutnál volt audienczián; a vén államférfi előzékenyen
                    fogadta, türelemmel hallgatta végig, azután háladatos szavakkal megköszönte,
                    hogy a foglyokkali bánásmódról az igazságot el nem hallgatta. «Ez - úgymond -
                    ránk nézve becsületbeli ügy; Ausztria elleneivel, a kik a rend és társadalom
                    ellenei is egyszersmind, csak a csatatéren küzd s nem a fogságban, és az
                    elámított emberek lássák, hogy mi és nem a vérszomjas konvent, vagyunk védői az
                    igaz, mérsékelt szabadságnak, és a világnak, mely úgy is régtől tudja, hogy a
                    császár uralma legszelidebb, habár nem is hirdetjük, mint a poroszok. A császár
                    nagylelküségéről és igazságszeretetéről új bizonyságot kell adnunk. Legyen
                    meggyőződve, - végzé szavait - hogy a hadifoglyok sorsának megkönnyítésére
                    mindent megteszünk, a mi az állam biztonságával összeegyeztethető. Az
                    utasítások a haditanácshoz már e tárgyban átküldettek, s néhány nap alatt
                    rendben lesz minden.» Zsigray most elment a haditanács elnökéhez, kinek
                    segédtisztje csak ismételt kérés után bocsájtotta be, és tüstént tudata, hogy ő
                    excellentiája folytonosan a sereghez küldendő haditervek készítésével van
                    elfoglalva. E miatt az audienczia legfeljebb tiz perczig tarthat. A gróf végre
                    bebocsájtaték.</p>
				<p>- Mit kiván ön? - kérdé az elnök tekintetét Francziaországnak előtte fekvő
                    térképére szögezvén, melyen szines gombostűk azon állást jelölték, melyet a
                    sereg a legutolsó tudósítások szerint, vagyis tizenkét nap előtt tartott
                    elfoglalva. - Láthatja ön, hogy el vagyok foglalva.</p>
				<p>Gróf Zsigray röviden szólt. Thugut miniszter ur érdekelve van a hadifoglyok sorsa
                    által, és egy jegyzék már át is küldeték a haditanácshoz, hogy sorsuk a
                    lehetőségig könnyittessék, ez ügyet igen ajánlja és mielőtti megoldását
                    kéri.</p>
				<p>- Ez ügy további ajánlást nem igényel - volt a felelet - miután a franczia
                    foglyokkali bánásmód visszahatással van a mieinkre, és gróf úr tudja, hogy
                    ezekről, mint gyermekeinkről, tartozunk gondoskodni. A részleteket nem tudom,
                    menjen ön az előadó Ivanovics ezredeshez, ő bővebb tudósítást fog adni. - Ezzel
                    meghajtá magát, és a gróf az ezredeshez sietett. Ez kitünő barátsággal fogadta,
                    szivarral és székkel kinálta meg, hanem azt mondá: hogy a katonaság részéről
                    lehetetlen többet tenni, miután az ügy vegyes és a haditanács rendeletei csak a
                    rendőrminiszterrel egyetértőleg kivihetők, most ennek terjesztik elő. Zsigray
                    nem vesztve kedvet, a rendőrminiszterhez ment. Azonban ez érezhető hidegséggel
                    fogadta, csodálkozását jelentvén, hogy egy magyar ily ügyben hozzá fordul holott
                    Magyarország az újból megerősített alkotmány szerint nem tartozik a
                    rendőrminiszter tárczájához, ez ország rendőri ügye a magyar kanczellária
                    kezében van: «Ha a nyilvános rend jelen állásával nincsenek megelégedve, ha a
                    hivatalnokok a legmagasabb utasításokat nem teljesítik, akkor a magyarok csak
                    önmagukat vádolhatják - monda ő - mert nekünk az 1790-iki országgyűlés óta
                    Magyarországgal semmi közünk.» Hiába ismételte a gróf, hogy itt nem
                    Magyarországról, hanem az Újépületben levő franczia hadifoglyokról van szó; a
                    miniszter biztosítá, hogy: ő minden törvényt szentnek ismer, még ha hiányosnak
                    tartja is, s ezért semmibe sem avatkozhatik; a mi Magyarországban történik, az
                    kizárólag a kanczellárt illeti. Az alkotmányt nem szeretem - volt utolsó szava -
                    hanem maga láthatja, hogy ha már létezik, tisztelem.</p>
				<p>A gróf innét a magyar kanczelláriához hajtatott: alig pillantotta meg a
                    kanczellár, már is sietett vele kezet szorítani és egészen elhalmozta
                    kérdésekkel Budapestről, a nyilvános hangulatról, a megyei viszonyokról, a
                    törvénykezés és más ezekhez hasonló dolgokról. Végül kérdé a grófot, hogy
                    tulajdonkép mi hozta Bécsbe? «Ki jelenlegi védencze? - kérdé - most az egyszer
                    talán csak kielégítjük!» Zsigray értekezleteit vidám hangon elbeszélte, és
                    kérdezé, hogy tud-e a kanczellár e tárgyban valamit bővebben? - «Lássa ön -
                    válaszolt ez - ily sajátságos a mi helyzetünk. Ti uraim Pesten azt hiszitek,
                    hogy itt szabadon rendelkezhetünk és lehetetlent kivántok, míg nekünk az ellen
                    kell küzdenünk, hogy a miniszterek Magyarország ügyeibe még jobban ne
                    avatkozzanak, mint most. Végleg soha sem akadályozhatjuk meg, mert a király, a
                    mi Urunk, attól kér tanácsot, a kitől akar; ön tudja, hogy a törvény szerint
                    imperium és regimen tartozik rá, és természetes, hogy minden fontosabb ügyet az
                    államminiszterrel és a német elnökökkel közöl. Azonban csak mint magán személyek
                    szólnak, nem mint miniszterek; mint ilyenek nem avatkoznak a magyar ügyekbe,
                    ezt el ne feledje; míg én kanczellár vagyok, idegen beavatkozást nem tűrök, mert
                    az törvénytelen. Ezt mondja meg hazánkfiainak, a német miniszterek, mint
                    ilyenek, a merőben magyar ügyekbe nem avatkoznak, csak mint magán személyek
                    adnak a királynak tanácsot. A mi azonban a franczia foglyokkali bánásmódot
                    illeti, ez katonai ügy, mely rám nem tartozik, melybe se nem avatkozhatom, sem
                    avatkozni nem akarok. Ön tudja, hogy a sereg egységétől függ az állam
                    biztonsága.»</p>
				<p>- Hinnem kell - jegyzé meg gróf Zsigray - hogy Corpus Jurisunk ez ügyre vonatkozó
                    néhány határozott törvényczikket tartalmaz.</p>
				<p>- Kedves barátom téved - szólt közbe a kanczellár - e törvényczikkek már mind
                    elévültek, azok a most már nem létező védelmi rendszerre vonatkoztak. A nemesi
                    felkelés, az insurrectio, természetesen a nádor parancsnoksága alatt áll, és
                    törvényeink erről gyakorta rendelkeznek, de már az alig létezik, hisz 1711. óta
                    állandó katonaságunk van, és Corpus Jurisunknak a katonaságra vonatkozó czikkei
                    előbbi időkből valók, melyeket nem lehet, nem szabad a mostani körülményekre
                    alkalmazni. Hisz ön is tudja, hogy ezt az országgyűlés is elismerte, midőn a
                    Greven ezred tisztjei a létező rendszer megváltoztatását kérelmezték,
                    követelvén: hogy magyar ezredeknél német tisztek ne alkalmaztassanak. A kérvény
                    visszhangra talált az országgyűlésen, de végül mégis elvetették, mert ily
                    változás a sereg Esprit de Corps-jának árthatanda, és a tisztek között
                    viszálkodást és irigységet ébreszthetett volna. Ön tudja gróf, hogy a pragmatica
                    sanctio Magyarországot oszthatlanul és elválaszthatlanul köti az örökös
                    tartományokhoz, és ez egységnek jelképe: a seregegység. Kötelességem tiltja
                    tehát, hogy oly ügyekbe avatkozzam, melyek emez egységet veszélyeztetik.
                    Sajnálom, hogy kivánságát még közvetve sem segíthetem elő, bár átlátom, mily
                    észszerű és emberi.</p>
				<p>A beszéd ismét azon pontra tért, hová a gróf előbbi találkozásukkor terelte;
                    Szolarcsek azon látszólag jelentéktelen czélzások bővebb felvilágosítását
                    sürgette, de a gróf rejtélyes szavakkal válaszolt, és annál tartózkodóbb lőn,
                    mennél inkább hatolt a fiatal ember eszméibe; azonban mindig ejtett el egy-két
                    szót, mely barátja figyelmét újból ingerelte. Végre ez súlyos nyomatékkal
                    szólt: Szavaiból, gróf úr, világosan kitünik, hogy Magyarországban létezik egy
                    titkos társulat, és hogy ön e társulat tagja. Ha czélja csakugyan a mondott, és
                    ha a választott eszközök nem erkölcssértők: akkor, úgy hiszem, nem lesz
                    veszteség, ha körükbe engem is befogadnak; a nélkül is már többet tudatott
                    velem, hogy sem az egészet fel nem fedezhetné.</p>
				<p>A gróf le s feljárt a szobában és végre komoly méltósággal monda:</p>
				<p>- Fiatal ember, ön keresett engem, s nem én önt, ön azon veszélyes körbe
                    tolakodik, óvatosságra figyelmeztetem. Azonban legyen meg akarata, jövőjével ön
                    már rendelkezhetik. Még hatalmában áll akaratát követni, de ne feledje, hogy ha
                    egy társulatba lépünk, melynek czélja az emberiség ujjáteremtése, hogy akkor
                    egyéni szabadságáról lemond az ember és a társulat rendeleteinek aláveti magát.
                    Kész ön e lépésre is?</p>
				<p>- Az vagyok - szólt Szolarcsek határozottan.</p>
				<p>- Úgy - monda a gróf - holnap, ha besötétedett, a városliget bemenetelénél levő
                    harmadik topolyfánál várom. Fegyverezze fel magát bátorsággal, hogy a
                    következendő próbák vissza ne riaszszák. A ki a szabadság harczosa kiván lenni,
                    annak előbb be kell bizonyítania, hogy szenvedélyének parancsol; a ki a föld
                    hatalmasai ellen a küzdelemben fegyvert ránt, az dobja el a kardtokot, mert vagy
                    győz, vagy a fegyver áldozata lesz! A viszontlátásig! Ha nincs bátorsága,
                    maradjon honn; és a mit most mondtunk, azt temesse a Lethe habjai alá. Kezet
                    rá!</p>
				<p>Zsigray odanyujtá kezét, Szolarcsek fölcsapott, azután szólt: «A viszontlátásig a
                    városliget bemenetelénél levő harmadik topolyfánál, holnap, mihelyt az este
                    leszállott!» Innét Kovácshoz ment. A margitszigeti első találkozás óta az
                    orvosnál gyakran ismételte látogatásait; most azonban természetesen azért kelle
                    elmennie, hogy Raimondnénak elmondja, mi történt azon ügyben, melyet olyannyira
                    szivén hordott.</p>
				<p>- Rossz hírt hoz, - szólt hozzá megpillantván arczát, - ön valóban gyermek, még a
                    szinlést meg nem tanulta; de nyugodjék meg, én jobbat közlök önnel. A
                    porkolábnak van egy leánya, én ezt tegnaptól zongorázni tanítom, és mivel atyám
                    a leczkénél jelen van, így naponta vele lehetek, és tanítványomtól egyetmást
                    beküldhetek, míg különben hetenként csak háromszor láthatám.</p>
				<p>Szolarcsek megörült, hogy a női diplomatia többet eszközlött ki, mint barátja, és
                    elmondta körülményesen, mint szenvede minden törekvése a visszás rendszeren
                    hajótörést, s még ehhez minden további lépés is sikertelen maradt. Bármint
                    iparkodott is előadásába derültséget csepegtetni, észre kellett vennie
                    Raimondnénak, hogy nagyon el van fogulva, azonban ő ezt másnak tulajdonította,
                    azt gondolván, hogy az bántja, hogy érdekében semmit sem tehetett, és e miatt
                    vigasztalta őt, hogy olybá veszi, mintha a gróf fáradozásait siker koronázta
                    volna, miután kivánságainak egy része úgy is teljesült.</p>
				<p>Azonban Szolarcsek az egész estve szórakozott volt, a mi a franczia nőnek annál
                    inkább feltűnt, miután minden erejét megfeszítette, hogy rendes elfogulatlan
                    hangulatába vezesse. Látta, hogy valamit titkol előtte, és bosszantotta, hogy
                    nem közölte vele. Kovács dolgozótermében volt, Lenke a háztartás teendőivel
                    volt elfoglalva, és a vendéget barátnőjével gyakran hagyta magukra, és ha ez
                    ismételve kérdezte: mi fellegezte be homlokát? kifogást halmozott rakásra, és
                    végül szokásosnál korábban távozott.</p>
				<p>- Mi baja lehet lovagunknak? - kérdé Raimondné Lenkét, midőn már eltávozott -
                    nagyon elfogult volt.</p>
				<p>- Szeret téged - válaszolt Lenke - és nem meri bevallani.</p>
				<p>- Esztelenség - szakitá meg szavát a franczia nő, miközben arcza kipirult - mert
                    mindenek előtt ez lehetetlen, őrültnek kellene lennie, hogy engem, ki majd tiz
                    évvel vagyok nála idősebb, szeressen és azután, ha szeretne is, úgy zavart
                    volna, de nem szórakozott; hidd meg ezt nekem, ebben gyakorlott vagyok.</p>
				<p>Következő este Szolarcsek a városligetbe ment, mely akkor még messze feküdt a
                    várostól, és a sűrű agáczhajtáson nem vala út vágva, homokos talaj, itt-ott álló
                    víz által megszakítva, melyben nád és csaté gazdagon termett és annak daczára,
                    hogy a tavasz ép most öltözteté a fákat zöldbe, az egésznek szomorú tekintete
                    volt. A mint sötétedni kezdett, türelmetlenül haladt a topolysoron végig, mely a
                    király-utczához vezetett, a hol akkor, mint most is, a pesti zsidóság nagy
                    számmal lakott; innét azután ismét visszatért a városliget felé, és a harmadik
                    fához támaszkodva várta a bekövetkező eseményt. Alig lőn sötét, midőn egy
                    négylovas kocsi előrobogott: a kocsin gróf Zsigray jött.</p>
				<p>Egy fütty hallatszott, Szolarcsek a kocsihoz ugrott, a gróf maga hajtotta a
                    lovat, kocsist és inast honn hagyván. Szó nélkül tért le az útról, mely
                    gödrökkel volt tele, mert az utak a főváros közelében is, különösen tavaszkor,
                    feneketlenek voltak. Szolarcsek gyanítá, hogy akarva hajt keresztül-kasul a
                    földeken. Az ég még ehhez borus is volt, a hold nem világítá a pusztaságot, és
                    így a fiatal ügyvéd, kinek helyemléke úgy sem volt legerősebb, az irányt
                    tökéletesen elvesztette. Két órai sebes hajtás után egy kis ház előtt álltak.
                    Egy szolga a gróf kezéből a gyeplőt elvette, és a párolgó lovakat elvezette, s
                    vendégek leszállva a kocsiból, egy setét szobába léptek, a hol Zsigray fiatal
                    barátjának szemeit kendővel bekötötte, és figyelmezteté, hogy csendben várjon,
                    míg a mester nem szólítja. Szolarcsek csendesen várt, többször hallotta az ajtót
                    nyílni, lassú lépteket is hallott, egyszer úgy tetszett, mintha gyertyát vittek
                    volna a szobán keresztül, azután újra elcsendesedett minden. Már e várakozásban
                    egy óránál többet töltött, végre megint lassú lépteket hallott, és egy mély hang
                    megszólítá: «kövessen.» Megfogták kezét, lépcsőn le, lépcsőn fel addig
                    vezették, míg lépteinek visszhangjából gyanítva, egy nagy terembe érkezett.
                    Vezetője félrelépett, és egy hang dördült meg:</p>
				<p>- Fiatal ember, ki vagy és mit akarsz?</p>
				<p>- Nevem Szolarcsek Sándor, az emberiség előmenetelének barátait keresem, de
                    mindenek előtt látni akarok.</p>
				<p>- Catilina testvér, oldd meg kötelékeit! - hangzott újra. A kötelék a beavatandó
                    szeméről lehullt.</p>
				<p>Egy nagy sziklateremben volt, melyben egy asztal állt, rajta egy tőr feküdt, és
                    mellette három álarczos férfi fekete köpenybe burkolva; egy kis lámpa, mely a
                    terem bolthajtásáról függött le, bizonytalan lobogó fényt vetett a
                    csoportozatra.</p>
				<p>- A szemeden volt kötelék emlékeztessen, hogy a szabadság barátjának útja sötét,
                    és hogy csak akkor érheti el czélját, ha vezetőjét némán követi, - tévútra nem
                    jut! mondá a baloldalon levő álarczos, kiben Szolarcsek a grófot vélte
                    fölismerni.</p>
				<p>- El vagy határozva, kérdé a középső, életedet az emberiségnek áldozni?</p>
				<p>- Igen!</p>
				<p>- Megesküdöl, hogy az ösvényt, a melyre most tértél, sohasem hagyod el? hogy a
                    küzdelemben kitartó lész, látszassék bár reménytelennek? hogy minden földi
                    érdeket az emberi nem nemesítésének czéljából feláldozasz?</p>
				<p>- Esküszöm.</p>
				<p>- Megesküszöl, hogy a világosságot kitartással és fáradhatlanul fogod keresni,
                    hogy nem rettensz vissza semmi akadálytól?</p>
				<p>- Esküszöm.</p>
				<p>- Fiatal ember, fordulj vissza.</p>
				<p>Szolarcsek visszafordult, ekkor a nagy üreg fénybe borult, és egy világos gömb
                    közepében egy testetlen tüneményt látott maga előtt lebegni, bámulva nézett rá
                    és saját vonásait látta benne, úgy látszott, hogy a tünemény mereven és
                    halaványan néz rá; önkénytelen borzadály futotta végig. A távolban megszólalt a
                    zene.</p>
				<p>- Mit látsz? kérdé az álarczos.</p>
				<p>- Magamat.</p>
				<p>- Vedd a tőrt, mely az asztalon fekszik, - szólt az álarczos újra, - és szúrd le
                    másodat.</p>
				<p>Szolarcsek fölemelte bátran a tőrt, de midőn karját fölemelte, azt tevé a
                    tünemény is és eltűnt; a háttérben kialudott a fény. A zene elnémult.</p>
				<p>- A bátorság és határozottság előtt eltűnnek képzeletünk árnyai, melyek
                    akadályozni akarnak. A férfi szilárd akarata előtt a képzelem tüneményei is
                    elenyésznek, mondá megint a balra levő, kit a közép álarczos az imént Catilina
                    testvérnek szólított.</p>
				<p>A jobboldali álarczos arczát karjára nyugasztván ásított.</p>
				<p>- Esküdjél e tőrre, - mondá újra a középső, - hogy a míg élsz, minden
                    kiváltságnak gyűlölője lész.</p>
				<p>- Esküszöm.</p>
				<p>- Hogy a szabadságot, egyenlőséget és testvériséget hirdeted halálodiglan.</p>
				<p>- Esküszöm.</p>
				<p>- Hogy méltatlant társulatunkba nem vezetsz, hogy kezeskedel annak hűségéről, kit
                    tagul ajánlsz.</p>
				<p>- Esküszöm.</p>
				<p>- Esküdjél, hogy szövetségünk titkát híven megőrzöd és csak annak feded fel, kit
                    a testvérek méltónak tartanak, hogy a társulatba lépjen. Esküdjél, hogy e
                    szövetségről senkinek, még szived kedvesének sem szólsz, nem az anyának, ki
                    méhében horda, nem a papnak a halálos ágyon.</p>
				<p>- Esküszöm.</p>
				<p>- Válaszsz most egy nevet, melylyel társulatunkba lépsz.</p>
				<p>A beavatandó egy pillanatig gondolkodott, azután mondá: «Paetus».</p>
				<p>- Paetus testvér, - szólt most a baloldali álarczos, - tudd meg, hogy az áruló
                    meghal.</p>
				<p>A jobboldali álarczos megint ásított.</p>
				<p>- Curtius testvér, szólt most a középső, rád bizom Paetus testvért, avasd be új
                    kötelességeibe, mondj neki annyit, a mennyit megbir! Most pedig ideje, hogy az
                    álarcz leessék, a tanítvány láthassa tanárait.</p>
				<p>A sziklaterem újra megvilágosodott egy pillanat alatt, az álarczok leestek és
                    Paetus testvér három jól ismert arczot látott: a középső a szászvári apát volt,
                    Curtius testvér nem volt más, mint Laczkovits kapitány és Catilina testvér gróf
                    Zsigray.</p>
				<p>Szolarcsek meglepődött, báró Révayné óvására gondolván; - már késő volt!</p>
				<p>Az apát és a gróf távoztak, a kapitány pedig növendékéhez fordult, kivel egyedül
                    maradt, és mondá: nemde fiatal barátom, a dráma ügyesen volt jelenetekre osztva?
                    Zsigray barátunk valóban kitüntette magát; ily fiatal emberre mint ön, e jelenet
                    különösen hathatott; ezen sziklaterem - boros pinczém, most üres, mivel tavaly
                    igen rossz szüretünk volt, és a mint látja, beavatásra különösen alkalmas és a
                    gróf vájt-tükrében látott alak, a mint hiszem, csakugyan megijesztette! De bár e
                    pincze üres, van itt még egy másik is, melyet jobban szeretek, mert tele van; és
                    jó vacsorában nem szenvedünk hiányt. Jőjjön velem fel Paetus barátom, egy pohár
                    jó tokaji és egy jó falat pecsenye mellett kötelességei nem fognak oly
                    sulyosakul látszani, mint itt e nedves pinczében.</p>
				<p>Felmentek a szobába, a hol az asztal már terítve levén, vacsorához ültek.
                    Szolarcsek most tapasztalá, hogy egy pesti porházban van a Kőbányában, hol Pest
                    számára az összes építő anyag vágatik. A beavatási szertartás nagyon meghatotta
                    és képzelődését felcsigázta elannyira, hogy most igen kellemetlenül esett, midőn
                    ábrándjait a kapitány, ki az egész ünnepélyességet farsangi játéknak vette,
                    összerombolta.</p>
				<p>Laczkovits azonban a csendet megszakította, megtölté a poharakat és szólt: úgy
                    látszik, hogy határozottságát a pinczében hagyta; pedig oly tökéletesen
                    játszotta szerepét, hogy már tapsolni akartam; mért oly szótalan most?</p>
				<p>- Kapitány úr, válaszolt Szolarcsek, nekem az egész úgy tűnik fel, mint álom, még
                    sem hihetem, hogy mindaz, a mit láttam és hallottam, tréfánál nem egyéb; kérem,
                    mondja meg őszintén, hányadán vagyok.</p>
				<p>- A bűvészet, melynek az imént tanui valánk, jó Zsigraynak, és az apát is szereti
                    az ilyen jeleneteket, a német felvilágosodottak társulatában tanulta; én azonban
                    számító ember levén, e képzelgős dolgokat nem szeretem; mennyiségtani szabályok,
                    melyekben a katona jártas, a képzelet árnyképeivel nem egyeznek össze.</p>
				<p>- De akkor minek vesz részt abban, a mit babonaságnak tart?</p>
				<p>- Mert mint tagja a társulatnak, melynek czélja szent előttem, örömest
                    alárendelem akaratomat a többiekének. Egész életemben engedelmeskedni tanultam,
                    mert e nélkül nincs gyógyulás. Engedelmeskedve mesterünk parancsának, most be
                    kell avatnom új kötelességeibe; előbb azonban ürítsünk egy poharat Paetus
                    testvér Arria egészségére!</p>
				<p>Szolarcsek zavarba jött és a poharat utolsó cseppig kiürítette.</p>
				<p>- Társulatunk vezérelveit fogom önnek megmagyarázni, kezdé a kapitány; ön tudja,
                    hogy Francziaországban a papság és nemesség uralma forradalmat idéze elő, és
                    mily véres leve, különösen azért, mivel a nép nyers és míveletlen volt.
                    Ugyanazon okok Magyarországban is azt fogják eredményezni, mert a társadalom,
                    mint a tudomány a természet változhatlan törvényein nyugszik. A politikai
                    viszonyoknak hazánkban nincs szilárd alapjuk, mert egyedül kiváltságokban
                    gyökereznek, holott a társadalomnak egyetlen szilárd alapja lehet: a szabadság
                    és törvény előtti egyenlőség. Magyarország alaptörvényein különösen egy féreg
                    rágódik, a papság és nemesség hatalma, és e hatalom az alsóbb osztályok
                    tudatlanságára és vak hitére támaszkodik. Az ügyek ily szomorú állapotában csak
                    kevesen törődnek az emberiség jogaival; vakbuzgó papok és tékozló mágnások nem
                    hallják lelkiismeretük szavát; a paraszt tudatlan, és alig érzi, hogy ember; ily
                    állapot hogy tarthatná fenn magát, kivéve ha a szabadság az egész világon
                    kihalt, ha a történet könyvét megégetik és ha Magyarországot kinai fallal veszik
                    körül. És azért a népnek előbb utóbb vissza kell adni elrabolt jogait, különben
                    maga veszi vissza. A forradalmat nem lehet feltartóztatni; egyre éleszti a
                    nyomás, melyről papjaink és mágnásaink gondolkodnak; a helyett, hogy
                    kiváltságaikat szabályoznák, visszaélnek vele. Az így előidézett forradalom
                    nemcsak szükséges, de szent is, mert egy vonással eltörli az igazságtalan
                    törvényeket és a kiváltságokat ellenállhatlanul rombolja össze. De
                    Magyarországban annyival vérengzőbb és rombolóbb lesz a forradalom, mint
                    Francziaországban, a mennyivel a tömeg műveletlenebb és vadabb itt, mint ott. A
                    világ legműveltebb népeinél is elfajult, mert a néperő kellő előkészület nélkül
                    jőve mozgásba, hogy a zsarnokság és alázatosság jármát összetörje. Hogy az
                    elfajulást kikerüljük, Magyarországban a változásra vigyázva és alaposan kell
                    előkészülni, és meggondolt léptekkel megkezdeni. A köznépnek felvilágosítása és
                    oktatása czélunk; tudnia kell emberi jogait, s jelenlegi szenvedéseinek okát,
                    hogy a szabadság azon fokához érhessen, hová jutnia kell.</p>
				<p>- Szavai lelkemből szólnak - válaszolá Szolarcsek. - A szabadság útját
                    igazgatjuk, czélunk szent.</p>
				<p>- Az eszközök előlegesen e könyv terjesztése, monda a kapitány és egy kéziratot
                    húzott ki zsebéből, «Katekizmus polgárok és emberek számára;» talán már ismeri,
                    Gerard, «Catechisme de la Revolution,» czímű művének fordítása, mely Volney,
                    «Palmyra romjaihoz» adalék szokott lenni; azonban mi a magyar ügyekhez
                    alkalmaztuk. A bentfoglalt alapelveket tekintet nélkül terjeszteni tartozik. Más
                    részről kötelessége legalább egy tagot szerezni a társulatnak, kiről meg van
                    győződve, hogy czéljainkat híven és becsülettel elősegíti. Ha ismer egy ilyet,
                    kiről becsületével kezeskedhetik, akkor nevezze meg nekem, a ki beavatom, vagy
                    Zsigraynak, a ki önt bevezette. Mi azután a társulat fejeivel elhatározzuk, hogy
                    hatalmába lesz-e önnek barátját bevezetni.</p>
				<p>A kapitány még a jeleket magyarázta meg neki, melyekről a társulat tagjai egymást
                    megismerik, azután újból megtöltvén a poharakat, az övét e szavakkal emelte
                    föl: A szabadság bő termésére, bár vérünkkel kelljen az elvetett magot
                    öntözni.</p>
				<p>Szolarcsek örömmel koczintott. A kapitány világosan szabályozott mondatai őt
                    jobban kielégíték, mint a gróf ábrándos zavart czélzatai, ki vele csak
                    parabolákban beszélt. Nyugodtan feküdt ágyba, s csak azon csodálkozott, hogy egy
                    társulat, melynek czélja ily egyszerű és szent, a titok leplébe burkolódzik és
                    nem lép fel nyiltan.</p>
			</div>
			<div type="chapter">
				<head>V. Delejesség.</head>
				<p>Másnap a fiatal ügyvédet lónyerítés ébreszté fel, gyorsan felugrott, és két
                    nyergelt paripát látott az udvaron. Laczkovits kopogtatott ajtaján és
                    figyelmeztette, hogy siessen. Néhány percz mulva fel volt öltözködve, a kapitány
                    oda nyujtá neki a liqueur-üveget, szalonnát és kenyeret, s a reggelit az udvaron
                    állva végezték, azután lóra ültek és a pusztaságon keresztül Pestnek vágtattak.
                    A mint a Kőbányát szem elől vesztették, megkérdé Szolarcsek a kapitányt, hogy
                    társulatuk mért burkolta magát annyira titokba, holott egészen törvényes téren
                    állnak, és véleményezé, hogy nem fogna-e ép a nyilvánosságtól való félelem, a
                    fölfedezés esetén az egésznek veszélyes alakot kölcsönözni. És a fölfedezésre
                    mégis számítniok kell, mert a katekizmus vagy nem terjed szét, és akkor a
                    társulat czélt téveszt, vagy tanai általánosak lesznek, és akkor könnyen nyomára
                    juthatnak, hogy honnan erednek; a hol a sötétség oszlani kezd, ott a világító
                    testet, mely fényt lövel, könnyű felfedezni.</p>
				<p>Laczkovits részben helyeselte Szolarcsek véleményét, egy perczre sem tagadja meg,
                    sőt még zavart alakba sem öltözteté mint Zsigray, vagy jóslatokba mint
                    Martinovics. Azonban a papság és nemesség figyelmét még sem tanácsos idő előtt
                    felébreszteni, mert e kasztok hatalmukra féltékenyebbek, mint a királyság.
                    1790-ben és 91-ben Budán az uralkodóház ellen a legdühösebb röpiratokat
                    nyomatták, míg másrészt Scótiában ép most áll törvényszék előtt néhány ember és
                    valószinűleg elitélik, mivel Paine Tamás «Emberi jogát» olvasták, a nélkül, hogy
                    feljelentették volna, és ez oly országban történik, hol az aristokratia
                    képviselői a parlamentben a királyságot majd minden hatalmától megfoszták.</p>
				<p>Szolarcsek hihetlenül rázta fejét és szólt: Ha azonban tanaink lassankint
                    elterjedtek, és a nép kötelességéről és jogairól gondolkodni megtanult: mily
                    módon nyer életet az általunk előkészített változás?</p>
				<p>- Kedves barátom, - szólt Laczkovits, - a jogalapok, igaz, hogy változhatlanok,
                    de a világesemények ki nem számíthatók. A polgár és ember társulatából egy
                    második keletkezik, az újítóké; csak ez fogja a pillanatot és a cselekvési módot
                    meghatározni; az ország jóval előszervezésének részleteit kijelölni. De ne
                    ámítsuk magunkat e tekintetben, a második korszak még messze van, és e miatt a
                    jövő terveivel ne siessünk. Azonban ha a franczia seregek győzedelmesen hatnak
                    Olasz- és Németországba, ha Német- és Olaszország erőben és egységben feltámad:
                    akkor a működési tervet Magyarországra nézve megállapítani nem lesz terhes; még
                    él Lengyelországban Kosciuskó, és kaszásai például szolgálhatnak, hogy mit tehet
                    a szabadság. És azután Pesten megvan már a mag, mely köré egy sereg gyűlhet; a
                    franczia foglyok. Ha a kitörést szükségesnek látják, ezek tüstént meg vannak
                    szabadítva és fölfegyverezve, hogy keleten a szabadság első ezredét képezzék.
                    De én nem szeretek a jövő számára tervezni, ha egyszer a nép megérett, akkor
                    nálunk nélkül is megkezdi a forradalmat, míg összeesküvésből legfeljebb lázadás
                    keletkezhetik, és ez rendesen a nép hátrányával végződik. Az apát azonban nagyon
                    is elméleti ember, hogy ezt belássa, és külföldi összeköttetéseinek nagy
                    veszélyt tulajdonít, és Zsigray az apát jóslóságát úgy eltanulta, hogy most
                    szüntelen ábrándterveket főz, hogy gyönyörködjék felolvasásukban, és hogy
                    személyének fontosságot tulajdoníthasson. Ha majd tettre kerül a dolog, nem ők
                    lesznek vezetők.</p>
				<p>- Fejtse meg nekem, kapitány úr, - kéré Szolarcsek, - mint történt az, hogy a
                    gróf, ezen szolgálatkész világfi, ennyire neki adta magát a politikának?</p>
				<p>- Csupa szivességből, - volt a válasz. - Az apát Bécsben levén, szüksége volt
                    valakire, a kinek az országban összeköttetései vannak, és egyszer reggeli séta
                    alkalmával a bástyán a gróffal találkozott; kit előbb csak látásból ismert.
                    Martinovics úgy ismeri az embereket, mint senki más; ő tehát a grófhoz lépett, s
                    minden bevezetés nélkül kitárta előtte az egészet. A gróf meg volt lepve, és az
                    apát ily szavakkal hagyta el: Áruljon el, ha tetszik, vagy vegyen részt
                    kezdeményezésemben, sorsom kezei közt van. Zsigray tüstént a társulatba állt,
                    csupán azért, mert véletlenül szólíttaték fel, és gyávaságnak tartá be nem
                    lépni; az ajánlatot elfogadta, miként a párbajt elfogadják, azért, mert az
                    elfogadás kevésbbé kellemetlen mint az elódázás. De mióta a beavatási szertartás
                    elkészítését rábiztuk és ő a szertartási mester, azóta társulatunknak nála
                    buzgóbb tagja nincs; pinczém láttani gépeinek elég tágas, és most órák hosszán
                    mulatja magát, az emberiség javára, természettani kisérletekkel. Észrevehette,
                    hogy a multkor nem volt Révaynál az estélyen, melyet pedig különben soha sem
                    mulaszta el; akkor is Kőbányán ült homorú tükrét igazgatva.</p>
				<p>Ily beszélgetések között közeledtek a lovasok Pesthez, s már az előváros végső
                    házaihoz értek.</p>
				<p>- Még valamit, - szólt Laczkovits, lovát megállítván, - ha a világban
                    találkozunk, tegnaptól óta sem jobban, sem kevésbbé nem ismerjük egymást. Most
                    elhagyom, lovagoljon lépve a városba, és a lovat hagyja a «Hét választónál,»
                    onnan majd elhozatom. A viszontlátásig.</p>
				<p>A kapitány megsarkantyúzván lovát, elvágtatott.</p>
				<p>Ezen események Szolarcsek kedélyében váltságot idéztek elő; az élet neki eddig
                    oly zavartnak és visszásnak látszott, a tettvágyat, melyet keblében érzett a
                    kezdő ügyvéd, kisszerű teendői ki nem elégíték, a hosszas olvasás kifárasztá,
                    szükséglete volt tevékenyen lépni fel a világban, és mivel sehol sem látott
                    nyilt tért, elégületlen lőn a társadalom intézményeivel. Életfáradt volt, mivel
                    az életet még nem ismeré. A véletlen most rögtön oly állapotba helyezé, melyről
                    azt hivé, hogy az emberiségnek közvetlenül használhat, és a sors kerekét
                    igazgathatja, kitünő emberek társaságába jutott és bizalmukkal ruháztatott fel.
                    Nyugodtabb és higgadtabb lett. Nézetei tisztultak, mert egy központot talált,
                    melyet eddig hasztalan keresett; most már tudta, hogy nem azért él, hogy
                    védenczeinek kisszerű adóssági ügyeit végezze, és a Révay uradalmak mindennapos
                    viszályait a parasztok és tisztek közt kiegyenlítse, vagy birói végzés alá
                    terjessze; most egy magasabb czél lebegett előtte, és ez öntudat az eddig
                    nélkülözött erély és határozottság birtokába juttatá. Ez időben jutott el
                    Magyarhonba a Girondisták kivégeztetésének hire, e férfiak szomorú sorsa bár
                    megrázta Szolarcsek kedélyét, de nem elveit.</p>
				<p>Midőn most kereseti ügyeit elvégezve, a katekizmusban kérdés és feleletekben
                    kifejezett elveket szigorlat alá vette, s habár a kifejezés alakját néhol
                    darabosnak és élesnek, máshelyt homályosnak és nem eléggé érthetőnek lelte is,
                    melyekben tüstént vagy a kapitány vagy a gróf vonásaira ismert, mindamellett
                    világosan látta, hogy a könyv nem tartalmaz olyat, a mi meggyőződésével
                    tökéletesen össze nem egyeznék.</p>
				<p>Estéit felváltva majd Kovácsnál, majd Révaynál töltötte. Lászlóval természetesen
                    gyakran beszélt a politikai elvekről, melyeknek tanulmányozása most annyira
                    foglalkodtatta, átadta a kátét is, azonban nem feledve a bárónénak adott
                    ígéretét, egy hangot sem mondott a titkos társulatról és a könyv tulajdonképi
                    czéljáról. Kovácsnál is gyakran szőnyegre hozta a politikát, de az öreg úr
                    ritkán szólt hozzá, őt most kizárólag a delejesség és a delejálom beteges
                    állapota érdeklé, melybe Mesmer orvos idegen embereket az ujjak puszta érintése
                    és összpontosított akarat és erő által helyezett. Gyakran beszélt azon
                    csodálatos felfedezésekről, melyeket delejes emberek tőnek és habár ő nem
                    állítá, hogy minden megtörtént vagy megtörténik, a mit az álomlátók láttak vagy
                    jósoltak, az álomlátók létezéséről még sem kételkedhetett; hisz egy paraszt fiú,
                    kit épen most orvosolt, megmondta rendesen és perczre, hogy mikor tér ismét
                    vissza láza, sőt az orvosságot is, mely használ. Raimondné ez elbeszéléseket
                    figyelve hallgatta, és a mint vagy a franczia könnyenhivőség, majd pedig a
                    mindent tagadás uralkodott kedélyén, a szerint a jelenségektől vagy borzadt,
                    vagy iparkodott nevetségessé tenni. Olykor kimondhatlan vágy szállta meg, hogy a
                    jövőbe néhány pillantást vethessen, és oly költőinek találta, hogy két távollevő
                    személy delejes összeköttetésben maradhat, majd ismét tréfát űzött, és a mint
                    kedélye felvidult, kérdé, hogy Kovács nem hiszi-e, hogy valakinek, a kivel
                    Párisban delejes összeköttetésben van, meg kelle hidegülni. Ha azonban főfájása
                    volt, akkor kérte az orvost, hogy delejezze, és könnyebbülést érzett. Szolarcsek
                    hitetlen maradt, mindig be akará bizonyítani az orvosnak, hogy e tünemények
                    lehetetlenek és bizonyára csalódáson alapszanak. Az orvos ilyenkor közönségesen
                    azt válaszolta: a világot ne előzze meg, és ne mondja, hogy ez vagy amaz
                    lehetetlen; sok látszik csalódásnak vagy csalásnak, csupán azért, mert a
                    természet törvényeit még nem ismerjük, melyek e tüneményeket megfejtenék. Ki
                    hitte volna, hogy az ember repülni is megtanul, mielőtt Mongolfier megmutatta? A
                    buvár ne legyen előitélő, kell, hogy részrehajlatlanul és lelkiismeretesen
                    vizsgálja és rendszerezze a tüneményeket, miután pedig részletezte, oda kell
                    törekedni, hogy a törvényeket, melyeken alapulnak, kikutassa.</p>
				<p>- Tehát jól van, - szólt Szolarcsek - vizsgáljuk meg a delejesség tüneményét, a
                    míg azonban magam nem leszek álomlátó, vagy mást nem látok ezen állapotban,
                    megengedi, hogy kételkedjem. Delejezzen meg engem.</p>
				<p>- Alig hiszem, hogy elég erőm lesz önt delejezni.</p>
				<p>Raimondné azonban ajánlkozott, mondván, hogy úgy is nagyon fáj a feje, és a
                    nyomogatás könnyebbülést szerez.</p>
				<p>- Ha oly nagyon kivánja, nincs ellene kifogásom, - mondá Kovács; - de csak akkor
                    teljesítem, hogyha erős akarata, mert akarata nélkül semmi áron sem tenném. Ne
                    féljen, hogy az önkívüllét egyéniségét elveszti, hogy talán titkokat fedend fel,
                    melyeket akaratlanul is hallunk, és melyeket akarva talán nem közlene.</p>
				<p>- Se baj, - monda Raimondné, - nincsenek titkaim barátaim előtt, és tudom, hogy
                    gyöngédtelen kérdéseket nem intéznek hozzám; és azért kivánom, hogy Lenke is
                    itt maradjon, tevé hozzá, midőn észrevette, hogy barátnője, ki rendesen
                    hallgatott a beszélgetés tartama alatt, felállt és az ajtó felé ment.</p>
				<p>Lenke menté magát, hogy az étel nem készül el idejére, ha utána nem lát, hogy
                    rendén van-e minden? de mindnyájan tiltakoztak távozása ellen, kijelentvén, hogy
                    inkább várnak az ételre félóráig; és így a szobában kelle maradnia.</p>
				<p>Raimondné egy karos székbe ült. Kovács elébe állt, hüvelykujjait megfogta és egy
                    ideig mereven nézett rá, azután kiterjesztett kézzel köröket vont körülte, úgy
                    hogy ujjának hegyei mintegy másfél hüvelyk távolságra estek tőle, míg homlokától
                    kezdve lassan, körülbelül kezéig levonult, majd ismét gyorsan visszatért. Még
                    alig mult el tíz percz, s már is mélyen aludt, nemsokára kiderültek vonásai,
                    méltóságos nyugalom terült el arczán; a megelégedésnek túlvilági kifejezése,
                    miként egy nehéz küzdelem után, daczára annak, hogy szempillái le voltak
                    csukódva. Kovács intett Lenkének, ez megfogta kezét.</p>
				<p>- Ez te vagy, kedves Lenkém, - mondá Raimondné tiszta érczhangon, mely jóval
                    különbözött máskori éles hangjától, mint arczának nyugalma különben eleven,
                    lélekteljes arczvonásitól. - Erős lelkű lány vagy, a mire szükséged is van; de
                    még te boldog léssz, boldogabb mint én.</p>
				<p>Szolarcsek most közelebb lépve, kezét az orvos vállára tette. Raimondné
                    megrettent, felugrott helyéről és félelmes hangon kiálta: Várjatok, várjatok, ne
                    öljétek meg! ő ártatlan! fuss, mert a bakó megöl, ne légy önfejű, a börtönajtó
                    nyitva, barátaid már meghaltak és esztelenség az életet hiába feláldozni.
                    Kimerülten rogyott vissza a székre. Lenke megrázkódott. Kovács komor lőn és
                    mondá: - Raimondné nagyon ingerült, fel kell ébresztenünk.</p>
				<p>Elkezdte a vonásokat, melyekkel elaltatta, visszafelé csinálni, mire az újra
                    lecsendesült, és úgy látszék, hogy természetes álomba szenderült. Kovács
                    felhagyott műtétével, nem akarta mesterségesen felkölteni, mivel azt hivé, hogy
                    rázkódás után a természetnek nyugalomra van szüksége.</p>
				<p>- Oh mily szép, - mondá Lenke elnyomott sóhajjal Szolarcseknek, a ki az alvót
                    elragadtatással bámulta. De Raimondné hamar felébredt és midőn az orvos komoly
                    arczát látta, nevetve kérdé: - No, mit jósoltam? alkalmasint sok badarságot.</p>
				<p>- Nem épen, - szólt Szolarcsek - várakozásomnak tökéletesen megfelelt; midőn
                    Lenke közeledett önhöz, annak boldog jövőt jövendölt, mivel szereti őt, és a
                    mint engem látott, börtönről, vérről és bakóról szólt. Ez nagyon természetes, én
                    ma önnek a Moniteurből az utolsó párisi vérjeleneteket olvasám fel, delejes
                    állapotban a mély benyomás, melyet e hirek önre gyakoroltak, személyemmel jött
                    kapcsolatba, mint a ki által tudomására jutott; nincs természetesebb, mint e
                    jelenség.</p>
				<p>- Adja az ég! - sóhajtott fel Lenke.</p>
				<p>Raimondné most úgy tapasztalta, hogy mégis balgaság volt kivánni, hogy
                    delejezzék; Kovács úr elkomolyodott, Lenke meg volt hatva, Szolarcsek, mint
                    előbb, most is hitetlen, monda: «én is gyöngének érzem magam, és még azt sem
                    tudom, mit jövendöltem.» Többszörösen megkisérté a társaság komoly hangulatát
                    vidámságával felderíteni, de hasztalan, Szolarcsek szótalan volt, el nem
                    felejthetvén, mily szép volt a delejes álomban Raimondné, Lenke főfájásról
                    panaszkodék. A rossz hangulat nem volt megszüntethető, és elégületlenül
                    oszlottak szét.</p>
				<p>Másnap reggel Szolarcsek már Kovácsnál volt, meg akarta tudni, hogy Raimondné
                    mint van. Az orvos szegény betegeivel, kik ily tájt szoktak hozzá jőni, volt
                    elfoglalva. Lenke a városba ment, hogy egyetmást bevásároljon, csak Raimondné
                    vala honn. Kissé szenvedőleg nézett ki, és a mint Sándort megpillantotta, e
                    szavakkal köszönté: - Kedves barátom, vallja meg nyiltan, mit beszéltem tegnap a
                    delejálomban, nincs bátorságom Lenkét megkérdeni, mert bármit mondék is,
                    kedélyére mélyebb benyomást tőn, mint tegnap estve hivém; az egész éjt
                    álmatlanul tölté. Mondja el őszintén, mit mondék?</p>
				<p>- Lenkének késő boldogságot jósolt, sok küzdelem után, mert azt mondá: jó hogy
                    sok lelkierővel bir. Nekem pedig véres halált jövendölt; erre felébreszté
                    Kovács úr, mert úgy látszott, hogy nagyon fel van indulva.</p>
				<p>- Tehát ezt fájlalja Lenke! - monda a franczia nő, mély gondolatokba merülvén. -
                    Meg nem foghatja, hogy lehet ő boldog, ha ön meghal! hihetőleg másként álmodta.
                    De hogy ily gyermekség annyira meghathatta! Egy alvónak álmai! ön megfejté,
                    hogy az álom miként teremthetett ily képeket.</p>
				<p>- Több volt ez álomnál, - mondá Szolarcsek, - jóslat volt! nem akarám Lenkét még
                    jobban megijeszteni, azért adtam e látománynak hamis magyarázatot. Azonban meg
                    nem ijeszt annak tudata, hogy napjaim megszámlálvák, és hogy életem erőszakkal
                    alszik el; miután értéke nem tartóssága, hanem azon czéltól függ, melynek
                    szentelve volt, és épen azért, mivel hiszem, hogy a mit tegnap mondott, jóslat
                    vala, épen azért mondom, van bátorságom kimondani, a mit még talán sokáig
                    elhallgatok vala; - itt megragadta kezét: - én önt szeretem.</p>
				<p>Raimondné tenyerébe zárván arczát, könyezett.</p>
				<p>- Kegyed sír! - szólt Szolarcsek meghatva, - a mit most mondék, meg nem lepheté,
                    hisz már rég észrevehette, mert ügyetlen vagyok és nem birom magam tettetni,
                    hogy mióta először a szigeten találkozánk, képe mindig előttem lebeg és hangja
                    tölti be lelkemet! Sirasson engem, mert szerelmemet nem viszonozhatja? Mondja
                    meg őszintén, igyekszem némán elviselni, tegnapi jóslata biztosít, hogy
                    fájdalmam nem sokáig kinzand.</p>
				<p>Raimondné erre felegyenesedett, arcza oly kifejezést vőn, mint tegnap a
                    delejálomban: csendes és fenséges; azután komolyan szólt: Magamat sirattam, nem
                    önt, kedves barátom, magamat, kin a szerencsétlenség nyugszik, ki mindenütt
                    átkot hoz, és ép azokat semmisítem meg, kik szivemnek legkedvesebbek. Ha a sors
                    ide nem vezet, ön meglátta volna Lenkét és megszereti, egymással boldogok lettek
                    volna, mert a leány önt szereti, - most ennek vége!</p>
				<p>- Ön tehát igazán szeret engem? - kérdezé gyöngéden Szolarcsek, ajkaihoz emelve
                    kezét, s csókjaival halmozva.</p>
				<p>- Mivel bizonyítsam be? - kiálta fel.</p>
				<p>- Én jobban ismerem a férfiak szivét, mint hogy a szenvedély első kitörésének
                    nagy értéket tulajdonítsak, és már énszivem is sokat szenvedett a csalódás
                    jéghideg leheletétől, minthogy másodszor tüstént átadja magát a részvét
                    szavának. De mért nem akart tovább is azon barátságos viszonyban maradni,
                    melyben eddig oly boldogan éltünk! miért hevíté fel képzeletét? mért nem
                    zabolázta még tovább érzelmeit?! Becsülöm jellemét, társaságát mindenkinél
                    jobban szeretem, érzem, hogy talán szerethetném, de ezt ne kivánja.</p>
				<p>- Köszönet neked angyal, - szakítá félbe szenvedélyesen Szolarcsek, - csupán ez,
                    a mit kérek; oly boldoggá tészsz, a milyen még képzeletben sem valék soha. Tehát
                    te képes volnál engem szeretni? Szeretni fogsz! Szeretned kell!</p>
				<p>- Ne kivánja ezt Sándor, - monda szeliden és szomorún, - ne ébreszsze fel a
                    szívemben alvó szenvedélyt. A mily szenvedélylyel szeretek, ép oly
                    szenvedélylyel kivánom, hogy szerelmem tárgya egyedül engem szeressen.
                    Szerelemféltésem tönkre tenne; a kit szeretek, az nem magáé többé, ismernem kell
                    minden gondolatát, minden szívdobbanását, lelkét ki kell tárnia előttem és a
                    legkisebb redőt sem szabad eltitkolnia.</p>
				<p>Szolarcsek rögtön elhalaványult, azután mondá: Lelked nagy és nemes, semmi keserű
                    gondolat nem nyerhet benne életet.</p>
				<p>Lépteket hallottak. Lenke a szobába lépett, egy pillantást vetett barátaira és
                    tüstént észrevette az arczokon, hogy már nyilatkoztak; könyek tolultak szemébe,
                    alig időzött egy perczig a szobában és ismét elsietett.</p>
				<p>- Nem rettenti vissza, a mit mondék? - kérdé Raimondné, - van bátorsága feltétlen
                    nyiltságot igérni?</p>
				<p>- Igen, - válaszolt Szolarcsek.</p>
				<p>- Most tehát próbára teszem, - mondá a franczia nő tréfásan. - Felkelt, elébe
                    állt, mélyen tekintett szemébe és mondá: Miért volt oly szórakozott azon estén,
                    midőn elbeszélte, hogy gróf Zsigray Bécsben atyámért és társaiért semmit sem
                    eszközölhetett ki?</p>
				<p>Szolarcsek megzavarodott: «Az Isten szerelmére, kérem, kérdjen tőlem akármit,
                    mondá könyörögve, csak ezt ne, gyermekség, de becsületszavam tiltja
                    kimondanom.»</p>
				<p>- Jól van tehát, mit keresett ön egy nappal később a városligetben? Kit várt a
                    topolysétányban?</p>
				<p>Szolarcsek, mintha villám sujtotta volna, lesüté szemeit és hallgatott, végre
                    elkezdé. - Tehát kegyed tudja?</p>
				<p>- Semmit sem tudok, hanem akarom tudni, - monda mosolyogva, mert valóban sajnálta
                    a fiatal embert, a ki kétségbeesetten állt előtte, - vagy ez az ifjúnak
                    szerelme, mely minden kisértéssel daczol! Én Kovácscsal a ligetben voltam
                    sétálni és a távolban láttam önt, ön rövidlátó lévén, meg nem ismert minket, én
                    azonban észrevettem, hogy izgatott volt; s oly természetellenesnek találja, hogy
                    ennek okát tudni akarom? De hivatási titkaiba még sem akarok avatkozni, ha
                    ügyvédi hivatásból járt, akkor mondja meg, s nem kérdem többé.</p>
				<p>Szolarcsek székére dőlt és felsóhajtott: Kegyed végtelenül boldogtalanná
                    tesz!</p>
				<p>- Azt legkevésbbé sem akarom, szólt mosolyogva, de talán maga sem tudja, mily
                    nevetséges ily kétségbeesetten! Ne csüggeszsze úgy le fejét. Bátorság, barátom.
                    Ama kis tanítást, melyet most adék, fel ne vegye; jövőben az igéretben
                    takarékosabb lesz, mint most volt, hogy adott szavát már a másik perczben
                    megszegé! S habár őszintén nem közlé velem, mint kötelessége leendett, hogy mit
                    művelt e két nap alatt, mégis megtudom, jegyezze meg ezt, előttem kár valamit
                    titkolni; mert utóvégre csakugyan kikutatom. Hogy szerelmének említését
                    mindaddig megtiltom, míg őszintén meg nem gyónik, magában érthető, és valahogy
                    eszébe ne jusson, hogy nekem irjon, fiatal emberekkel nem állok levelezésbe, a
                    kik igéretüket oly hamar megszegik. Most pedig nyugodjék meg, ne legyen gyermek,
                    és legyen meggyőződve, hogy hasztalan fáradság előttem valamit titkolni. A
                    viszontlátásig!</p>
				<p>Megfenyegette kis ujjaival, azután nevetve lebegett ki a szobából.</p>
			</div>
			<div type="chapter">
				<head>VI. Egy szerb.</head>
				<p>A mint Szolarcsek elhagyta Kovács házát, a kaputól néhány lépésnyire egy sötét
                    tekintetű és zavart arczélű fiatal emberrel találkozott. Emlékezett, hogy e
                    férfit már valahol látta, és azért nem csodálkozott, midőn az idegen mélyen
                    meghajolt előtte és leemelte fövegét. Raimondné azonban, ki tekintetével kisérte
                    az ügyvédet, még alig észlelte az idegennek már közelebbi ismeretségre gyanító
                    alázatosságát, midőn egy terv már megért agyában. Ő különben tudta, hogy e férfi
                    minden nap ugyanezen órában jön ki, és e végből kérdezősködött Kovácsnál kiléte
                    felől; az orvos azt válaszolta, hogy a szászvári apát irnoka, Spintovich Ilia,
                    fia egy szentendrei szerbnek, a ki lőn katholikus, midőn a gyermek már 12 éves
                    volt. Törvény szerint Iliát a katholikus vallásban nevelték, mert atyjának
                    vallását kelle követnie, daczára annak, hogy ez kicsapongás következtében
                    nemsokára meghalt, és Ilia anyja a legnagyobb vakbuzgósággal ragaszkodott ősi
                    vallásához. Alig halt meg férje, midőn fiával a Bánátba menekült, hogy ott az
                    orthodox vallásban, az óhitben nevelje. Azonban a csanádi püspöknek jelenték,
                    hogy atyja a katholikus vallásban halt meg; e végből elvétette erőszakkal az
                    anyától a fiút, és mivel félt, hogy anyjának vak buzgalma már a fiú szivébe
                    beleélte magát, a szegedi mennoniták kolostorába küldte neveltetni, Ilia
                    tunya, nehézkes véralkata a kolostorélettel tökéletesen megegyezett, és ekként
                    gyorsan a szerzetes életre szánta magát; mert azt hitte, hogy így legkönnyebben
                    éri el a gondtalan életet, a nélkül, hogy sokat tanulnia vagy dolgoznia
                    kellessék, mert mind a tanulás mind a dolog nem igen volt inyére. De azon
                    időben, midőn a szerzetesi esküt le kelle tennie, József császár feloszlatta a
                    szerzetet, melybe Ilia lépni akart, az atyákat kiutasíták a kolostorból, és
                    csekély nyugdíjat kaptak. A testvéreknek tudtul adaték, hogy a világ nyitva áll
                    előttük, melyben az ember rendeltetése dolog és nem henyélés, Ilia elégületlen
                    volt e határozattal; a szerzetes élet vágyainak oly tökéletesen megfelelt; a jó
                    konyha, estve kártyatársaság jó, meleg szobában, gondtalan élet a kolostor falai
                    közt, minden kötelezettség nélkül, kivéve az olvasót elimádkozni, naponta misét
                    mondani, s ha épen a sor rákerült, keresztülutazni a vidéket, hogy a néptől a
                    kolostor számára adományt kéregessen; lehet-e ennél kellemesebb életet kivánni?
                    A leendő szerzetes tehát a császár rendeletét zsarnokinak mondta; tagadta, hogy
                    a kormánynak hatalmában áll őt munkára erőltetni, ha henyélve is megélhetett
                    volna, és csak azzal vigasztalta magát, hogy József ellensége a pápának és
                    vallásnak, és egykor bizonyosan a pokolban fog sülni. Ezen érzelmekkel tért Ilia
                    anyjához a Bánátba vissza, a ki áldotta Istenét, hogy fiát még egyszer látni
                    megengedé, mielőtt még késő nem vala őt atyáinak vallásához visszavezetni. Ő
                    tulajdonkép nem tudta, mi különbség van a két vallás közt; de ép azért, mert nem
                    tudta, tartá a katholikus egyházat pogányságnak, míg ellenben a görög, véleménye
                    szerint az egyetlen, mely a bűnös embernek vigaszt és bocsánatot nyujthat. Ilia
                    bár tanulta a kolostorban az istentant, de a két vallás közötti különbség mindig
                    zavart volt előtte, és e miatt, hogy anyjának örömét ne zavarja, a szerb
                    püspökhöz ment, hogy hitkételyeit szétoszlassa. Ez véletlenül bigót, korlátolt
                    elméjű ember lévén, a ki miután megtudta, hogy Ilia egykoron az ő nyájához
                    tartozott, szent kötelességének tartá az eltévedtet visszavezetni. De a helyett,
                    hogy e tárgyról higgadtan szólt volna, fenyegetéssel rohanta meg a szegény fiút.
                    Gyakran komolyan ismétlé, hogy mind elkárhozik, a ki őseinek vallását elhagyja,
                    és a pokol büntetéseivel addig fenyegette, míg végre az exmennonita növendék
                    megigérte, hogy a görög vallásra tér újra. Anyja örömkönnyeket sírt, habár
                    tudta, mily nehéz a katholikus egyházat elhagyni, és meg nem akadályozhatta Ilia
                    szándékát, hogy elmén a katholikus püspökhöz is, határozatát közlendő. De ez
                    nyiltan kimondá neki, hogy akaratát minden erejével akadályozni fogja, mert nem
                    veheti lelkére, hogy egy lélek, melyet a végzet reája bizott, a kárhozatba
                    rohanjon, elhagyván az egyetlen üdvözítő egyházat. Erre aztán Ilia tökéletesen
                    megzavarodott; anyja, kit végtelen szerete, és a görög püspök, pokollal
                    ijeszték, és az ő püspöke, kit még a kolostorban megszokott szentül tisztelni,
                    kihez térdhajtás és kézcsók nélkül soha sem közeledett, szintén az örök
                    kárhozattal fenyegette, ha azon egyházat elhagyja, melyben nevelteték. Feje
                    sohasem volt erős szervezetű, a gondolkodás ép úgy terhére volt, mint a dolog,
                    és a kolostorban hozzá szokván a szenvedőleges engedelmességhez, mely oly
                    kellemes a nembánom embereknek, mert minden erkölcsi felelősséget, a szellem
                    önálló tevékenységét megszünteti; most oly helyzetbe jutott, hol minden
                    oldalról a pokol feneketlensége ásított rá! Ez iszonyú állapotban kinek
                    vezetésére bízza magát? E veszélyes kedélyállapotban volt, mely lelkét és egész
                    lényét végkép összezilálta, midőn az 1790-ik év tavaszán az alföldi szerbek közt
                    hirtelen elterjedt azon hír, hogy a császár Bécsben meghalt és a magyarok
                    utódját nem akarják királyul elismerni. A Bécsből és Pestről jövő kereskedők
                    ujságolták Ujvidéken és Temesváron, hogy szent István király koronáját, melyet
                    József császár Bécsbe vitetett, nagy pompával hozták vissza Budára, és a
                    nemesség a vármegyékből lovas csapatokat küld a korona őrzésére, míg az
                    országgyűlés koronaőröket nevez. De mindez csak látszat, a magyarok
                    barátjaikkal, a törökökkel akarnak szövetkezni, hogy a császártól végkép
                    elszakadhassanak. Majd ismét az hallatszott, hogy az országgyülés összeült és a
                    huszárezredek kijelenték, hogy az országgyűléssel tartanak, és a király meg
                    sincs koronázva; mutassák meg a szerbek most, hogy a császár hívei, és a császár
                    az alföldi vármegyék uraivá teszi őket, püspökjük patriarchává lesz, külön
                    vajdát választhatnak, tisztviselőik mind szerbek lesznek, és a büszke
                    magyaroknak meg kell majd előttük hajolniok. Mások állíták, hogy saját
                    szemükkel olvasták ama rendeletet, melyben a császár kimondja, hogy a szerbek
                    legkedvesebb alattvalói, és maga óhajt vajdájuk lenni, de a magyaroktól fél, és
                    ha a szerbek felkelnek a magyarok ellen, szabad rablást enged nekik
                    Magyarországon, mint tevék őseik Bajor- és Poroszországban. Ez annál nagyobb
                    hitelt nyert, mivel a görög püspökök a papsághoz leveleket küldtenek, melyeket
                    szószékből olvastak fel, bennük kijelentvén, hogy a szerb nemzet kész
                    császárjáért élni és halni és hogy engedélyért esedeznek egy Temesváron tartandó
                    illyr nemzeti gyűlés végett, hogy ott kivánságaikat és készségüket
                    kifejezhessék.</p>
				<p>Az engedély megjött és augusztusban a szerbek seregestül vonultak Temesvárra, hol
                    püspökeik és nevezetesebb embereik gyülekeztek, Ilia is elment és hallott ott
                    néhány beszédet. Megértette, hogy a jelesek az egész népnek szabadságot
                    kivántak, és hogy a szerbek egész ország urai akarnak lenni, mert a magyarok
                    barbárok, a kik erőszakkal foglalák el az országot, ők a zsarnokok, ők a
                    lázadók, és a szerbek szerették mindig a császárt; azért nyertek első Lipóttól
                    mindig oly szép kiváltságokat, hogy folytonosan küzdjenek a magyarok ellen.
                    Iliát e beszédek elbűvölték, kiabálta a «zsiviót», míg csak el nem rekedt, bár
                    az egészet nem értette, hisz naponként látta, hogy a szerb parasztnak sem kell
                    többet dolgoznia, mint a magyarnak, és hogy a szerb nemes ép oly szabad, mint
                    magyar szomszédja; hanem oly szépen hangzott, ha a szónokok a magyarok
                    büszkeségéről panaszkodának, és a nyomásról szóltak, melyet a szláv fajnak
                    tűrnie kell, a melyé volt kezdetben az ország, melyet nyolczszáz év előtt a
                    magyarok vad erőszakkal elfoglaltak.</p>
				<p>E szónoklatok Temesvártt részegítő hatással voltak Iliára, lelkiismeretének
                    furdalása megszünt, mert fejében egy gondolatnál több nem fért meg egyszerre.
                    Megtanulta a magyarokat gyűlölni és minden rosszat nekik tulajdonítani, és
                    elfeledte a csanádi püspököt, a ki szintén magyar volt. Azért is anyja kérelmére
                    elment egy ülés tartama alatt a görög templomba és a görög szertartás szerint
                    megáldozott, és ha olykor a lelkiismeret furdalásai megszállták is, e
                    gondolattal vigasztalta magát: «Ha poklokra szállok is, a magyarok lesznek okai,
                    miért fogadtak be kolostorba, és ha befogadtak, miért nem hagytak ott.»</p>
				<p>De temesvári tartózkodása más tekintetben fontos lőn egész életére. Martinovics
                    apát az értekezlet egész folyama alatt ott időzött, a görög püspökökkel és a
                    gyülekezet legkiválóbb tagjaival gyakran értekezett, és mindenki oly embernek
                    tartá, a ki a kormány czéljait a szerbek közt terjeszti. Ilia vak buzgósága
                    által, mely arczán tükröződött, tünt fel neki: a gyűlések egyikén eleve
                    tudakozódott felőle, később érdekkel viselteték iránta, és végre Budára indulása
                    előtt szolgálatába fogadta. Ilia itt részben komornyik, részben irnok vala;
                    kerek, olvasható írása volt, és mivel sohasem tudta, hogy mit ír, különösen
                    alkalmas vala az apáthoz irnoknak, ki általa a legtitkosabb ügyeket másoltatta
                    le a nélkül, hogy árulástól féljen. Másrészről irnokának mindig adott
                    bűnbocsánatot, valahányszor lelkiismeretfurdalásai felébredtek; mert még mindig
                    tétovázott a két egyház között. Rendesen a görög templomba járt, de azután
                    megint az apáthoz jött, és ezt mint bűnt gyónta meg. Martinovics többször mondta
                    neki, hogy a keresztény buzgó imádsága és a bűnös igazi bánata Istennek
                    mindenütt kedves, és meghallgattatik akárhol, valamint, hogy becsületes élet
                    nyugodt halált szerez az embernek. De Ilia ily beszédért meggyűlölte az apátot,
                    és hitárulónak tartotta. Különben nem sok dolga volt, és az apát jó úr vala, ki
                    nem sokat háborította, és gyakran megengedé, hogy anyját meglátogassa; mert ez
                    miután Ilia urával Budára jött, szintén elhagyta a Bánátot, a Ráczvárosba jövén
                    lakni, miután Ilia nélkül nem élhetett. Ereje azonban fogyott, és fia félve
                    tapasztalá, hogy egy idő óta szünetlen beteges, és e miatt járt naponta
                    Kovácshoz orvosságért. Különös bizalma vala hozzá; mert, mint Ilia mondá, nem
                    könyvből és gyógyszertárból gyógyít, hanem varázsló és boszorkánymester; az
                    orvost pedig nagyon érdekelte mind a beteg, mind fiának jelleme. A mint a
                    közelebbi napok egyikén Ilia ismét eljött Kovácshoz, Raimondné a ház előtt
                    sétált, Ilia leemelte kalapját előtte, és tovább akart haladni, ő azonban
                    beszédbe ereszkedett vele, és megkérdezé, hogy anyja jobban van-e már?</p>
				<p>- Nagysád tudja, hogy anyám is van? - szólt ez csodálkozva. - Valamivel jobban
                    van. Isten és a boldogságos szűz talán még megtartja. Az orvos nem rendel már
                    orvosságot, hanem azt véli, hogy egy üveg valódi tokaji használna, de Pesten
                    nagyon nehéz valódit kapni.</p>
				<p>Raimondné válaszolá, hogy nagyon örül, hogy anyjának szívességet tehet; ép tegnap
                    kapott ajándékba egy üveg valódi tokajit és Iliának adá, a ki örök hálát igért
                    neki.</p>
				<p>- Ismered azt a fiatal urat, - kérdé most a franczia nő, - a kivel tegnap itt
                    találkozál és köszöntél!</p>
				<p>- Hogy ne ismerném, - mondá Ilia, - az Szolarcsek úr, a ki Budán tőlünk a második
                    utczában lakik, és ha az ablaknál állva pipázom és az utczára nézek, ép ajtaját
                    látom és megismerek minden ki- és bejárót.</p>
				<p>- Megteszesz egy szivességet? - kérdezé tovább.</p>
				<p>- Hogy ne tennék - válaszolt a szerb.</p>
				<p>- Arra kérlek, figyeld meg, ki jár Szolarcsekhez, és tudd meg nekem, hová szokott
                    járni, légy tizennégy nap titkos kém, tudni akarom, hogy mit mível ez úr.</p>
				<p>A szerb ezt örömmel megigérte, és Raimondné diplomatiájának eredményével
                    megelégedve tért vissza a szobába. Észlelődött a tegnapi jelenet fölött.
                    Szolarcseket először törekedni fog megindítani, azután azon egyénnel értekezend,
                    a kinek becsületszavát adta, hogy ama nap eseményeiről hallgasson, és ha egyszer
                    megtudta, ki ez, akkor a többit könnyen kipuhatolja.</p>
				<p>Emberismerete daczára is csalódott; Szolarcsek az ügyet sokkal komolyabban vette,
                    mint ő, meg sem kisérté, hogy vele többet szóljon. Bár naponta eljött Kovácshoz,
                    de észre sem vette, hogy Raimondné mindig úgy intézi a dolgot, hogy soha sincs
                    egyedül. A mit neki monda, annál fontosabb parancs volt, mivel első kivánságát
                    sem elégítheté ki. Azért egy szóval sem merte említeni, a mi őt azon napra
                    emlékeztetné, melyen néhány perczig oly végtelen boldog volt, csakhogy aztán
                    annál boldogtalanabb legyen. De szemlátomást megtőn mindent, hogy kivánságát
                    kitalálja, szeszélyeit megelőzze, és ilyenkor oly tekintettel, melybe szeretet
                    és megbánás vegyült, pillanta rá; végül a franczia nőnek meglágyult a szive a
                    fiatal ember szenvedésén. Lenkét bántotta barátnőjének megmagyarázhatlan
                    viselete, de hallgatott; csak Kovács nem vőn észre semmit. Mert bármily élesen
                    következtetett is barátjának, Lavaternek tanai szerint arczvonásokból az ember
                    jellemére, azon finom változatokat ép nem észlelte, melyeket különféle
                    kedélyrázkódtatás szül, ő az arczon csak a maradandó vonásokat nézte, nem a
                    változandót és mulandót.</p>
				<p>Szolarcsek kedélyét nemcsak azon összeütközés nyomta, melybe kötelessége hozta
                    szerelmével, de néhány nap előtt egy kis czédulát talált kalapjában e sorokkal:
                    «Paetus alszol, a helyett hogy működnél.» Megismerte Zsigray vonásait, és nem
                    kételkedhetett, hogy ez szemrehányás, a miért kötelességét, a társulatba egy
                    tagot vezetni, nem teljesíté, ő, midőn igéretét tevé, azt hitte, hogy nincs
                    könnyebb, mint ezt teljesíteni, és most naponta nehezebbnek látszott. Ismerősei
                    közül csak négy volt, a kikről meg volt győződve, hogy ez ügyet oly komolyan
                    vennék mint ő, és a társulatot minden feltétel alatt istápolnák. Az ifjú Révay
                    Lászlót nem vezethette oly társulatba, mely jövőjére fontos következményekkel
                    birhatna, még akkor sem, ha e tekintetben a bárónénak adott szava nem kötné;
                    Kovács nem válhatna meg azon körtől, melyben eddig mozgott. A szabadság
                    általános elveiről sem örömest beszélt, s daczára annak, hogy Montesquieu-t és
                    Rousseau-t olvasta, ellene volt alkotmányosságról vagy a Contrat Socialról
                    szólni. Elméleti rendszerekkel, mondá, valahányszor Szolarcsek e tárgyra tért,
                    még sohasem reformálták a világot. A ki a nép szabadságát elő akarja mozdítani,
                    az működjék oda, hogy a folyók szabályoztassanak, az utakat építsék, a
                    kereskedés és földmívelés emeltessék, de különösen, hogy a természettudományok
                    ne heverjenek parlagul, mint eddig. Azon írók, kik most egy magyar tudós
                    társulat megalapítását tervelik, ha sikerült, többet tettek Magyarországért,
                    mint ha az egész Moniteur lefordítva minden helységbe szétküldetnék.</p>
				<p>Hirgeist, egy fiatal ember, ki Montesquieu «Törvények szelleme» czímű könyvéhez
                    egy előszót írt, azon czélból, hogy az egész művet lefordítja, volt, kire most
                    Szolarcsek gondolt. De midőn meglátogatta, hogy a hónapok óta megszakadt
                    barátságot megujítsa, - mert apriltól Szolarcsek minden társaságot került, - egy
                    jelről tüstént észrevette, hogy ez már a társulat tagja. Az egyetlen férfiú, a
                    kihez e tekintetben sikerrel vélt járulni, Őz Pál ügyvéd vala, kinek a
                    törvényekbeni jártassága ép oly ismeretes volt, mint megvesztegethetlen
                    becsületessége. Ő nem volt sokkal idősebb Szolarcseknél, de híre már rég meg
                    volt alapítva az 1790-iki országgyűlési tudósításai által. Csodálatos felfogási
                    képességgel jegyezte fel az ülésekben a nevezetesebb beszédeket, és korlátolt
                    keretbe foglalva, közlé barátaival, kik ezen tudósításokat leiratokban az egész
                    hazában elterjeszték. Mert habár nyílt gyűlések tartattak, országgyűlési
                    határozatok csak akkor közöltettek a lapokban, ha a királyi tábla birája
                    helybenhagyta és hivatalos alakba öltöztette, a midőn már érdeküket rég
                    veszíték. Az ő hazafiságában nem lehet kétkedni. Kimondá rosszaló meggyőződését
                    nyiltan azon rendszer ellen, mely Bécsben egy idő óta hatalomra kapott; de a
                    franczia pártnak sem volt barátja; küzdött a forradalom ellen, mert ez
                    rendszeres háborút viselt a történeti jogok ellen, és a fennálló rendszabály
                    tekintetbe vétele nélkül az államot megelőzőleg akarta szervezni. Azonban az
                    alkotmányos párt sem számítá őt tagjai közé, ép oly hangosan szólt, mint
                    Laczkovits, azon képtelenség ellen, hogy az országgyűlésen egyedül a nemesség
                    van képviselve, és mégsem viseli a terheket. Jelszava volt: reformálni az
                    alkotmányt törvényes úton. Ilyféle nézet az akkori időben nem vala
                    legkedvezőbb. Miután József császár az alkotmányt végkép eltörölte, és a
                    legfelvilágosultabb kényuralom nyavalyái a nyilvános szellem megölésében, mely a
                    hivatalnokokat gépekké alacsonyítja, a kik működésük eredményével nem törődnek,
                    - láthatók lettek, természetes lőn, hogy most az alkotmányos párt, kiküzdvén
                    nagy nehezen a régi állapot visszahelyezését, az alkotmány ellen minden
                    megtámadást kancsal szemmel nézett és az ujítás kisérletében az országra uj
                    veszélyt látott. Hogy oszsza meg a nemesség jogait a nemtelenekkel! kiknek
                    véleménye szerint a parlamenti vitatkozások nem, egyedül forradalom segíthet. E
                    két párt között ő elveivel természetes, hogy elszigetelve állott, de meg levén
                    helyességükről győződve, azért erősen ragaszkodott hozzájuk.</p>
				<p>Midőn Szolarcsek szobájába lépett, úgy el volt a régi kéziratokba mélyedve, hogy
                    észre sem vette, midőn az ajtó megnyílt.</p>
				<p>- Mit tanulsz oly szorgalmasan, kedves Palim? - kérdé a belépő.</p>
				<p>- Magyarország parlamenti történetét, - válaszolt ez, s megjelzé a kéziratot. -
                    Mi hozott hozzám kedves barátom, hisz két hónap óta sehol sem vagy látható?</p>
				<p>- Elég ok arra, hogy ma eljöttem, - mondá Szolarcsek, - utolsó időben nagyon el
                    valék foglalva. De mit kutatsz a középkor emez elporosult íveiben, mi jó lehet
                    a sötétség e maradványaiban?</p>
				<p>- Ne becsméreld gyüjteményeimet, - mondá ő, - hidd meg nekem, hogy ez elsárgult
                    kéziratokban több politikai bölcsesség rejlik, mint vélitek. Mindnyájan
                    elcsodálkoznátok, ha tervem kivihetném.</p>
				<p>- S ez? - kérdé Szolarcsek.</p>
				<p>- Hiába szólok róla, hasztalan, tudom, nem sikerül, - folytatá ő. - Napjainkban
                    nem találkozik ember, ki pénzt és erélyt áldozna egy nemes czélra, még ha e czél
                    a nép felvilágosításának legfontosabb viszonyairól szól is. És ha egy vagy kettő
                    találkoznék is, határozott egyetemes működésről szó sem lehet, e nélkül pedig
                    mindez hasztalan.</p>
				<p>Szolarcsek figyelmessé lőn, azt hivé, hogy barátja oly hangulatban van, midőn
                    többet közölhet vele, azért megfogván kezét, szólt: Ne légy kislelkű. Tudod,
                    hogy van Magyarhonban elég férfiu, ki a népet szereti és javáért minden
                    áldozatra képes. És az általad kétségbe vont szervezés, ki tudja, nem létezik-e
                    már? hogy annak, a mi elmédet foglalkodtatja, merész, veszélytől nem rettegő
                    férfiak nem adtak-e már életet?</p>
				<p>Ő bámulva nézett Szolarcsekre, és szólt: «Ez lehetetlen, az ország minden
                    buvárával összeköttetésben állok, az egyetem- és az országos levéltárhoz is
                    folyamodám, a válasz mindenütt ugyanaz. A hazában a czenzura meg nem engedi,
                    hogy ez okmányok világot lássanak, külföldön pedig csekélyebb pártolásra lel,
                    semhogy valamely kiadó nagyobb összeget fektetne belé. Magyarország oklevéltárát
                    sem adhatjuk ki, daczára annak, hogy sok a jelenben fenforgó kérdés benne
                    találna megoldásra. Ne éljünk csalódásban, kedves Sándorom. E nyilvánosságra
                    tétel korunkban lehetetlen, és e kincsek, melyek e kéziratban fekszenek, még sok
                    ideig halva maradnak.»</p>
				<p>Szolarcsek látta, hogy barátját nem értette meg, s így minden kisérlettel
                    felhagyott, hogy őt a társulatnak megnyerje. Az ő követte irányt egészen
                    nevetségesnek tartá, meg nem foghatta, hogy egy eszes és szivélyes ember ily
                    száraz tanulmánynak adhatta magát, hogy kiindulásul az alkotmányt választotta,
                    mely tele lényeges ellenmondásokkal, csak a nemzet kisebb részét védi, és a
                    szabadságot a kisebbség kiváltságává teszi. E végből nem akart további politikai
                    vitatkozásba elegyedni, elégületlenül és lehangolva hagyta el barátját. Ezután
                    bármint megerőlteté is szorgalmát, nem tudott új szövetségest szerezni.</p>
			</div>
			<div type="chapter">
				<head>VII. A fölfedezés.</head>
				<p>Ilia a franczia nő meghagyása folytán Szolarcsek ajtaját mindig szemmel tartotta;
                    pipaszó mellett az ablakhoz támaszkodva gyakran órák hosszán bámult gondtalanul
                    az utczára. Természetesen ez senkinek sem tünt fel, mert minden nagy háznál
                    köröskörül ugyanazt látták. Jelentékeny kiséret, számos cselédség, melyet csak
                    kivételes alkalmaknál lehet foglalkodtatni, még mostanság is minden keleti
                    népnél a magasabb polgári állás jelvénye. De Ilia kémlelése hasztalan veszett,
                    Szolarcsek ritkán járt ki, s ilyenkor többnyire hivatalba a Révay-család
                    ügyvédjéhez, kinek segédje volt, vagy László báróhoz egy sétára, vagy pedig
                    átment Kovácshoz. Utolsó időben úgy látszék, embergyűlölővé lőn és a társaságot
                    még jobban kerülte, mint azelőtt.</p>
				<p>Hét hét után mult. Raimondné semmit sem tudhata meg és kezdé Szolarcseket szánni,
                    ki inkább tűri szeszélyeit hallgatag odaengedéssel, semhogy lelkének titkát,
                    mely véleménye szerint nem lehetett nagy fontosságú, felfedje. Szivesen kötött
                    volna most már vele végleges békét, ha e végett csak egy szót veszteget is; de
                    nem tevé. Kérő tekintete bármennyit monda is olykor, ajka szerelméről
                    hallgatott; érezte, mily nevetségesnek látszhatott, midőn benső érzelmeinek
                    legszentebb nyilvánítása után, kedvesének első kérelmét, mely oly ártatlannak
                    tetszett, meg kelle tagadnia. Végtelenül boldogtalan volt, de inkább szenvedte
                    volna a legiszonyúbbat, mint hogy ünnepélyesen adott szavához hűtelen legyen.
                    Raimondné pedig már régesrég megbánta, hogy kérdésével annyi szenvedést
                    halmozott rá; hisz nem a válasz volt főczélja, hanem hogy a beszédnek más
                    fordulatot adjon; mert bármily kellemes volt is szívének a tudat, hogy őt
                    Szolarcsek szereti, mind e mellett is inkább volt franczia, semhogy a szabályos
                    szerelmi vallomás páthosa kellemetlen nem leendett rá nézve, óhajtotta és
                    kereste e rokonszenvet, de rettegett minden valódi mély szenvedélytől, mert igen
                    jól tudta, hogy ez az egész életre maradandó befolyást gyakorol. Ámde mért vevé
                    mindezt Szolarcsek oly komolyan? gondolá gyakran; nem elég szomorú az élet
                    magában is, miért tegyük még szomorúbbá az érzelmek keresett fokozásával; - az
                    élet művészete abban áll, hogy az érzelmekkel játszszunk, de a szenvedélyt föl
                    ne ébreszszük. Szívesen mondott volna a fiatal embernek néhány vigasztaló és
                    bátorító szót, midőn ily szomorún látta; de női büszkesége ellenszegült, hisz ő
                    volt a megsértett, miután első szerelmét is megtagadta és ezenfelül sokkal jobb
                    szívű volt, mint hogy Szolarcsek szívében a szenvedélyt növelni akarja, miután
                    elég eszélyes volt belátni, hogy köztük az idősebb nő és az ifjúkort alig
                    túlhaladt férfi közt tartós szövetség úgy sem jöhetne létre, mely sok ideig
                    boldogíthassa; és mégis napról-napra mélyebb befolyást gyakorolt kedélyére. Már
                    szégyenlé magát Iliának adott felvigyázati megbizása miatt és ismételve mondá a
                    szerbnek, hogy fölös Szolarcseket tovább is szemmel tartani; de Ilia ezt
                    ügyetlensége miatti szemrehányásnak vette, hogy eddig semmit sem tudhatott ki,
                    hiúsága sértve lőn és kiváncsisága felélesztve, azt hivén, hogy a fiatal
                    emberrel valami titok van összekötve, melyet felfödni égő vágya volt.</p>
				<p>Az apát gyakran másoltatott vele leveleket, természettani vizsgálatokat,
                    politikai értekezleteket és más ehhez hasonlót, de Iliának fogalma sem volt
                    arról, a mit írt; keze gépszerűleg mozgott és figyelme nem irányult a szavak
                    értelmére, melyeket hallott ugyan, de nem értett; egyedül arra figyelt, hogy a
                    betűk olvashatók és gömbölyűk legyenek, és helyesírási hibák ne csúszszanak be,
                    mi végből az apát, valahányszor egy nehezebb szó fordult elő, az egyes betűket
                    is megnevezte. Már jó ideje írt, midőn egy tulajdon névre bukkant, mely
                    figyelmét megragadta; s e név Szolarcsek volt. Most úgy óhajtá megtudni, hogy
                    tulajdonkép mit írt, de minden erőlködése daczára nem volt képes az értelmet
                    kitalálni; majd úgy tetszett, mintha régi bölcsészeti tanárának felolvasását
                    hallaná a Jus naturae-ból, mert az beszélt ilyformán; majd megint, mintha az
                    apát egy történetet beszélne el. Gyanúsnak tartá, hogy ura, ki se nem deák, se
                    nem tanár, ily nehéz tárgyakkal foglalkozik. Figyelme még inkább növekedék,
                    midőn az apát az írás végeztével, botját és kalapját véve, sétára menendő,
                    közben azt kérdezte tőle, hogy nem megy-e a templomba, mert ma már nem lesz rá
                    szüksége. Az apát különben nem törődött vele, hogy irnoka templomba megy-e vagy
                    nem, miért kérdi éppen ezt ma? Ilia elhatározta magában, hogy mindent kikémel, e
                    végből az apáttal ő is távozott; de alig fordult ez be a szögleten, már is haza
                    sietett és rágyújtván, pipázott, mígnem lépteket hallott és midőn e perczben az
                    előszoba ajtaja felnyílt, gyorsan az apát ruhaszekrényébe rejtőzött az
                    előszobában. Alig húzta be az ajtót, midőn Martinovics belépett; néhány percz
                    mulva még négyen jöttek: Laczkovits kapitány, gróf Zsigray, Hajnóczy a kamarai
                    titkár és Szent-Mariay.</p>
				<p>Hajnóczy öreges férfiú, a kit József császár Bécsből nevezett ki Pestmegye
                    alispánjává, ő a megyét mérséklettel és igazságszeretettel kormányzá és József
                    rendeleteit következetességgel hajtotta végre. A midőn azonban a császár halála
                    előtt rövid idővel minden alkotmányellenes rendeletét megsemmisítette, hogy a
                    közvéleménynek elég tétessék, Hajnóczy kimaradt és állomása régi mód szerint
                    szabad választás utján tölteték be. De Lipót becsülvén a derék hivatalnokot, a
                    magyar udvari kamarához Budára titkárnak nevezte ki, azon szándékkal, hogy
                    mihelyt a volt uralkodót szolgáló tisztviselők elleni düh megszünik, tekintélyes
                    hivatallal ruházza fel. Ferencz alatt azonban hivatalos ügyességének daczára is,
                    mint valamennyit, kiket Lipót kitüntetett, gyanúval és mellőzéssel jutalmazák.
                    Ritkán járt az emberek közé, de mint mély gondolkodó és az apátnak személyes
                    barátja volt mindenütt ismeretes. Szent-Mariay fiatal ember volt, Ungmegyében a
                    magas műveltségű gróf Sztáray Mihálynak titkára, kinek házában sokat
                    foglalkozott a franczia irodalommal és ez által a franczia eszmék barátja
                    lőn.</p>
				<p>Mind az öten helyet foglaltak és Martinovics mondá, hogy: szükségesnek látta őket
                    ismét összehívni, mivel Szent-Mariay ép kerületéből jön és a társulatnak
                    tiszántúli állapotáról óhajt értesítést nyujtani. Szent-Mariay előadta, hogy
                    utasítása szerint a Katekismust elővigyázattal terjesztette, a József császár
                    korából való hivatalnokok a társulat czéljával tökéletesen egyetértenek, de
                    rajtuk még most is a közmegvetés súlya fekszik. Az alkotmányos párt egészen
                    mámoros és attól tart, hogy József kormányának elveivel az alkotmányellenes
                    rendszabályok is visszatérendenek, s a felvilágosult emberek is a reactióhoz
                    csatlakoznak, míg a megyék önkormányzatát meg nem sérti és az országgyűlést
                    törvényesen hívja össze, ők az újítást az időtől és a törvényhozó testülettől
                    várják. A mágnások nagy része ugyan nem tartozik az alkotmányos párthoz,
                    szeretik a franczia irodalmat, de nem a politikait, örömmel olvassák a franczia
                    regényeket, de nem azért, hogy belőle tanuljanak, hanem hogy szórakozzanak;
                    rájuk nem lehet számítani, utóvégre is az egyeduralmi udvari párthoz
                    csatlakoznak; - a nép tudatlan, dolgozik és fizeti az adót és mivel ez mérsékelt
                    és dologban nincs hiány, s most a paraszt csak kivételes esetben éhezik, nem
                    törődik a szabadság elveivel, egyedüli kivánsága, hogy kevesebb dologgal jobban
                    élhessen. A polgárok a nemesség elleni gyűlöletüket úton útfélen hirdetik míg
                    szegények, de ha meggazdagodtak, maguk is nemességet vásárolnak. Azon egyetlen
                    osztály tehát, a melyre számolni lehet, a nemtelen ügyvédek, a kikben becsvágy
                    van és születésüknél fogva a megyei és országos hivatalokból kizárvák és e miatt
                    a nemességet és az alkotmányt gyűlölik, továbbá a fiatal emberek, kik a mostani
                    viszonyokban eszményeiket hasztalan keresik, különösen azok, a kik írók is.
                    Különösen ezeket törekedett a társulatba vonni. Az ifjabb nemzedék megnyerhető,
                    az öregebb nem. Fáradozásai azonban nem maradtak eredménytelenül és sok
                    jelentékeny férfiú csatlakozott hozzá. A legjelentékenyebb Szulyovszky és
                    Kazinczy: az első már érett koru, vagyonos férfi, nagy tehetsége daczára
                    rendkívül szorgalmas, összeköttetései az egész Alföldön szétágaznak, általa
                    minden volt szabadkőművest meg lehetne nyerni, a kiknek a felföldön még most is
                    van egy titkos összejöveteli helyük. Kazinczy Ferencz a költő, országszerte
                    ismert név, önfejü, ügyetlen, gyakran gyermekes, de jellemes, a tettnek embere,
                    mint író fontos; azután még Dancsis, gróf Sztáraynak nevelője és Kazinczy
                    testvére csatlakozott hozzájuk.</p>
				<p>- Mily idős? - szakítá félbe Laczkovits a beszélőt.</p>
				<p>- Tizenkilencz, - válaszolá Szent-Mariay, - azután még Uraly, Szlávy,
                    Erdélyi.</p>
				<p>- Gyerekek ezek vagy férfiak? - kérdi újra a kapitány.</p>
				<p>Szent-Mariay kissé ingerülten felelt: Közülök még egy sem ért húsz évet, de
                    érettség- és erélyre mind férfiak, római jellemek. Bacsányival a költővel nem
                    beszélhettem, de ő a lantos, ki a franczia forradalmat dicsőíti, bizonyára
                    közénk tartozik, a nélkül, hogy Káténkat olvasta volna; a többiek különben
                    olvasták és látták.</p>
				<p>- Működésével meg vagyok elégedve, - mondá az apát, - három hónap alatt alig
                    végezhetett többet, különösen fontosnak tartom, hogy e vidék szabadkőműveseivel
                    összeköttetésbe lépett.</p>
				<p>- Lépni akart, - javítá ki Laczkovits.</p>
				<p>- Ausztriában is, - folytatá Martinovics a nélkül, hogy a kapitány szavaira
                    figyelne, - különösen a szabadkőművesek által terjednek el az ujkor eszméi. A
                    most hallott tudósítás szerint tehát a társulat tagjainak száma negyvenöt és ez
                    kezdetnek minden esetre elégséges, a Svájczban elég volt három férfiú
                    szövetkezése, hogy a szabadságot megalapítsa, korántsem rendelkezvén annyi
                    eszköz és összeköttetéssel, mint mi. Gróf Zsigray, - kérdé ehhez fordulva, -
                    mennyire haladt ön?</p>
				<p>- Feladatom volt, a franczia hadifoglyokkal összeköttetést létesíteni és
                    segélyükről biztonságot szerezni, - mondá a gróf, - bármily terhes volt is e
                    feladat a felettünk éberen őrködő vigyázat mellett, mégis azt hiszem, hogy
                    hozzájuk az út nyitva; de nem illenék e tekintetben kora lépteket tenni, nehogy
                    oly reményeket éleszszek fel, melyeket nem lehet egy hamar betölteni és melyek,
                    ha csalódásra virradnak, a hadifoglyok izgatottságát beszámítva, könnyen
                    felfedeztetéshez vezetnének. Nem ok nélkül sürgettem, hogy Szolarcsek
                    társulatunk tagja legyen, mert általa a francziákkal összeköttetésbe juthatunk.
                    Szerelmes Raimondnéba, ki atyjával, Decamps ezredessel naponként találkozik;
                    mihelyt látjuk, hogy az idő megérkezett, midőn társulatunk a tett terére léphet,
                    csak egy szavunkba kerül és 1500 köztársasági katona áll rendelkezésünkre.</p>
				<p>- Kétségkívül, - mondá Laczkovits, - mihelyt az Újépület kapuit betörtük, mert
                    jószántokból úgy sem nyitják fel.</p>
				<p>- Ennél nincs könnyebb, - folytatá a gróf, - csak azon farakást, mely az
                    újépületen felül a Dunaparton áll, kell felgyújtani, a katonaság tüstént
                    oltására siet, a figyelem más felé irányul és egy maroknyi elszánt ember elég a
                    foglyok megszabadítására.</p>
				<p>- Felségesen van kigondolva, - jegyzé meg gúnyosan Laczkovits, - de hagyjuk ezt
                    most, megegyezénk, hogy a kivitelről addig nem tervezünk, míg eszméink az
                    országban általánosan el nem terjednek és a francziák Olasz- vagy Németországot
                    fel nem ébresztik; óvakodjunk a kitörés előidézésétől, mely csak Magyarország
                    legnagyobb szerencsétlenségével és mindennemű szabadság elnyomásával végződnék.
                    Forradalmat Magyarország egyedül soha sem kezdhet, ez csak akkor sikerülhet, ha
                    egész Európa lángban áll és ekkor sem feladatunk a forradalmat szervezni, hanem
                    csak vezetni.</p>
				<p>- Ki jelölheti meg az események pályáját? - mondá Martinovics. - Igaz, hogy még a
                    tett ideje meg nem érkezett, de ki tudja, hogy nem fognak-e rövid időn a
                    francziák mint egy hatalmas folyam Német- és Olaszországban elözönleni, s azért
                    készülnünk kell, hogy az áradat váratlanul ne találjon, hanem Magyarország
                    földét megtermékenyítve járja be; mert különben az áradat mindent elsöpör, s
                    nemcsak az ártalmast. Összeköttetést kell mindenfelé szerezni és Európa minden
                    titkos szövetségével szorosan egyesülni, hogy megtudják, mi terveltetik. Ezt
                    azonban természetesen mint egyének teszszük és nem mint társulat. Hajnóczy! nem
                    kaptál Párisból értesítést?</p>
				<p>Hajnóczy komolyan felelt: «Aggódom; midőn megtudám, hogy Thugut a királyságnak
                    Robespierre általi felépítését terveli, tüstént írtam Thiebeaunak, hogy erről
                    barátait értesítse és Robespierret tartsák szemmel. A levél Konstantinápolyon
                    keresztűl ment Párisba és azóta nem kaptam tudósítást, hogy megérkezett-e?
                    Robespierre, a mint látszik, becsvágyó és ha sikerülend, akár saját, akár a
                    Bourbonok számára az egyeduralmat visszaállítani, akkor reményeinknek végük és
                    oly rabszolgaság vár ránk, mint az volt, midőn a bizanti kényuralom alatt
                    görnyedett a világ. És a levél még sem kerülhetett kézbe, mert azóta már
                    vizsgálatot kezdenek vala ellenem.»</p>
				<p>- Nem látom be okát, - mondá gróf Zsigray, - a lapokban ezer hasonló ujdonságot
                    olvasunk és a mi ezeknek szabad, miért lenne nekünk tilos?</p>
				<p>- Ez egyedül az önkénytől függ, - szólt Hajnóczy, - ha Németh úrnak, az
                    államügyésznek tetszik és azt hiszi, hogy pénzt csikar ki, akkor ily jegyzék
                    közlése felségárulási levelezésnek czímeztetik és mint vétség büntettetik, míg a
                    censor ugyanazt a megjegyzést a lapban meghagyja.</p>
				<p>Martinovics most előterjeszté, hogy legutóbbi tudósításai szerint tegnap Bécsben
                    befogatások történtek. Hebenstreit százados, a dolgozó-ház felügyelője,
                    Prandstetter a költő, Bécs város tanácsosa és Riedl tanár, ki a főherczegnek
                    órákat adott, szigorú felügyelet alatt van; a rendőrség egy messze szétágazó
                    összeesküvésről suttog; a mi azonban lehetetlen, ő, az apát, jól ismeri
                    Prandstettert és ha az Bécsben összeesküvést szervez, hihetőleg őt is beleavatta
                    volna. De úgy látszik, hogy az osztrák miniszterek szintén a rémrendszert
                    akarják életbe léptetni és mindenütt áldozatot keresnek, hogy a királyt
                    elnémítsák, ha netalán szabadelvű intézmények engedési vágya szállna meg. A
                    kormányok siettetik a részletes felkelést, hogy a népszabadság utolsó
                    maradványait kiirtsák. Hisz elleneink politikája ősidőktől az volt, hogy a
                    népeket lázadásra költsék és ezt elnyomván, a népet megtörhessék.</p>
				<p>Gróf Zsigray elsápadt, midőn az apát ezeket a legnagyobb közönynyel elmondá és
                    Hajnóczy megjegyezte, hogy szükséges, miként valaki közülök most Bécsbe utazzék,
                    hogy az ott történtekről biztos tudomást szerezzen.</p>
				<p>Martinovics megigérte barátainak, hogy szándéka még ma a fővárosba utazni; de a
                    gróf elsápadása nem kerülte ki figyelmét, e miatt hozzáfordulván, szólt: «A
                    foglyokat illető nézeteit tökéletesen osztom, azt hiszem, az idő megérkezett,
                    midőn Szolarcsekkel előlegesen értekezhet és megbizhatja, hogy az
                    összeköttetést megkezdheti, a nélkül azonban, hogy a kivitel részleteibe
                    bocsájtkozzék. Elég, ha a francziák tudják, hogy itt vannak barátjaik, kik, ha a
                    pillanat ütött, megszabadításukhoz segédkézzel járulnak.»</p>
				<p>Zsigray tüstént távozott, Szent-Mariay és Hajnóczy követték, egyedül a kapitány
                    maradt az apáttal a szobában.</p>
				<p>- Valóban szívtelen vagy, - mondá Martinovicsnak, - a bécsi befogatásokat Pesten
                    fogják folytatni és ha a bécsi politikának áldozatra van szüksége, mi leszünk
                    bizonyosan az elsők. Én, a mint tudod, mindig el valék erre készülve, de mért
                    terheled megbízással a grófot? ép e pillanatban, midőn a félelem szállotta
                    meg.</p>
				<p>- Mert gondolatainak más irányt kell adnom; még képes lenne elárulni és egyedül
                    tartásunk biztossága háríthatja el tőlünk a gyanút, - válaszolt az apát. -
                    Minket ezentúl még egy véd: Thugut terveinek nemcsak eszméink állnak útjában,
                    hanem az alkotmányos párt is, melyet Sándor főherczeg képvisel, ép oly
                    veszélyes, sőt még veszélyesebb. A reakció műve csak félig bevégzett, ha őt is
                    meg nem dönti és a császári ház egyik tagját megtörni nem merészli.</p>
				<p>- Igazad lehet, - válaszolá Laczkovits gondolkodó arczczal, - a pap tovább lát
                    mint a katona, de a katonának élesebb szeme van! Gondolj arra is, hogy Bécsben
                    mindent merészelnek, semmitől se ijednek vissza; mert a reakció nem ismer
                    akadályt. De mi mint férfiak halunk meg és a népnek példát nyujtunk, míg az az
                    ifjú ott a királyi várban nyomtalanul tünik el és el lesz feledve.</p>
				<p>- Hogy szállhatnak meg ily borus gondolatok? - kérdé mosolyogva az apát.</p>
				<p>- Borúsaknak látod? Én nem; mindig azt kivántam, hogy vagy a csatamezőn, vagy a
                    vérpadon haljak meg. Ép erőben, nyílt síkon, az égnek kék mennyezete alatt
                    meggyőződésemért és az emberiség szent ügyéért meghalhatni nem irigylendőbb-e,
                    mint törött egészséggel magának és övéinek terhül esve, lassan haladni a sír
                    felé? De azért mégsem mondom, hogy ennek meg kell történnie; hanem ha
                    megtörténik, sem váratlanul, sem akaratlanul nem jő.</p>
				<p>Megszorítá az apát kezét és mindketten távoztak.</p>
				<p>Mihelyt lépteik a távolban elenyésztek, a ruhaszekrényből Ilia kibujt. Ő mindent
                    hallott, de keveset értett és e keveset is hihetőleg rosszul értette, feje
                    szédelgett, nem tudta, mitévő legyen. Végül elhatározta, hogy anyjához fog
                    fordulni tanácsért és e miatt elindúlt a hosszú lépcsőn lefelé, mely a
                    várhegyről a vizivárosba vezet. Egy dunaparti kis ház alacsony szobájában ült
                    az öreg asszony; a falon egy Mária-kép függött aranyos alapra festve; fölötte
                    egy lámpa hinté sugarait és az alatta levő imaszék első pillanatra gyaníttatá,
                    hogy Ilia anyja gyakran fordul imáival a szent anyához. Boldog volt, hogy fia
                    közelében élhetett, de a lelkiismeret most is mindig gyötörte, hogy Ilia nem
                    függ tiszta szívvel a görög valláson és időről időre a pápista eretnekségbe esik
                    vissza.</p>
				<p>A mint a szobába lépett, sötét aggályos arczczal emelkedett fel székéről, elébe
                    sietett és e szavakkal simítá félre homlokáról fürteit: «Miért vagy oly szomorú
                    Ilia? Vidámnak kellene lenned, hogy Isten megtartott és megszabadított a súlyos
                    betegségből.»</p>
				<p>- Hagyd ezt anyám, - válaszolt ő és a kemencze melletti székre ült. - Kovács
                    orvos bár szintén magyar, de bűvész és azon víz, mely felett szavait mondá,
                    meggyógyított.</p>
				<p>- Ne káromold az eget Ilia, - kiáltá az öreg ingerülten; - mi történt, hogy
                    tüstént ily bűnös gondolatokat táplálsz! Isten és szent Éliás gyógyított meg
                    engem, nem a magyar orvos és ő csak azért tevé, hogy ellened vétkezzem és házába
                    küldjelek, melyet ezentul sem gyűlölni, sem elhagyni nem birsz. Atyád bűne
                    nehezedik rád! Jaj nekem, ha azon megnyugvás nélkül kell meghalnom, hogy a másik
                    életben nem látlak újra! és hogy jussak e meggyőződéshez, ha meg nem igéred,
                    hogy a katholikus templomot örökre kerülöd?</p>
				<p>- Hagyj békével anyám, - mondá Ilia nyersen, - igérem neked, hogy soha se
                    megyek.</p>
				<p>- Annyiszor igérted már és mindannyiszor megszegted szavad, - kiáltá szerető
                    szemrehányással.</p>
				<p>- Most szentül igérem, - mondá nyájasban, - de ne gyötörj tovább, tanácsodért
                    jövök.</p>
				<p>- Szólj, kedves fiam! Isten megvilágosítja elmémet, hogy meglássam az igazságot
                    és neked az üdvösség útját megmutassam.</p>
				<p>- Mit tegyek? egy titkot fedeztem fel, - ha elárulom, megrontok sok embert és
                    köztük egy férfit, kinek sok hálával tartozom; ha el nem árulom, sok embert
                    érhet nagy szerencsétlenség és köztük olyakat, kiket tisztelni tartozom.</p>
				<p>- Vannak köztük hitsorsosid? - kérdé az öreg, - szerbet nem szabad elárulnod.</p>
				<p>- Nincsenek anyám, mind magyarok és szlávok.</p>
				<p>- Akkor gyermekem gondolkodjál a felett, kinek tartozol több hálával és hogy
                    azok, kiket barátaidnak tartasz, valóban barátaid-e. Menj a templomba és
                    imádkozzál, míg a szentlélek meg nem világosít.</p>
				<p>- Igazad van anyám, - mondá most Ilia indulni készen, - megyek.</p>
				<p>Este lőn, mire hazaért, az apát utikocsiját felkészülve a kapu előtt lelte, erre
                    megijedt. Felsietett a lépcsőn és az apátot már utiasan öltözve, távozásra
                    készen találta.</p>
				<p>- Főtisztelendő úr! - szólítá meg, - könyörüljön egy szegény bűnösön, hallgassa
                    meg gyónásom.</p>
				<p>- Ilia ne légy bolond, - mondá az apát, - látod, hogy utazom, ne késleltess.</p>
				<p>- Főtisztelendő apát, lelki üdvösségem forog koczkán, - kiáltá Ilia és térdre
                    esett előtte, - hallgassa meg gyónásomat.</p>
				<p>- Talán megint a görög templomban voltál és e miatt furdal lelkiismereted?</p>
				<p>- Igen és hitem ingadoz, nem tudom, mi igaz és mi nem igaz. Az ördög kisért.</p>
				<p>- Ha véteknek tartod az odamenetelt, - mondá az apát komoly hangon; - úgy ne tedd
                    máskor, hanem menj szobádba, csukd be az ajtót és imádkozzál rejtekben az
                    Istenhez és imádságod az ördög kisértéseit meghiúsítja; most azonban légy
                    nyugodt és ne tartóztass tovább.</p>
				<p>- Tehát nem akarja meghallgatni gyónásomat? kérdé a szolga félelmesen.</p>
				<p>- Most nem, már mondám, hogy sem ideje, sem helye.</p>
				<p>Ilia felkelt, kebelében a harcz megszünt, már határozott. Az ablakhoz lépett és a
                    mint látta, hogy az apát már eltávozott, félig hangosan mormogá: «Ő nem
                    jóltevőm, mert nem akart bűnbocsánatot adni, gyónásomat meg nem hallgatá,
                    lelkiüdvömmel nem törődik. Ő rossz pap! Hadd veszszen.»</p>
			</div>
			<div type="chapter">
				<head>VIII. Államszolgai bölcselet.</head>
				<p>Németh úr Magyarhon királyi ügyésze, vagy hivatalos czíme szerint «Causarum
                    Regalium Magister», egy fiatal emberrel le s fel járt szobájában. Az államügyész
                    öreges férfi volt, sörte őszbe vegyülő hajjal, mely hátul tekercsben végződött,
                    éles fekete szemű, beesett arczájú, hegyes orrú és vékony szájszegélyű, mely
                    fölött bajusz nem vala. Bő violaszin felöltőt viselt, mely majd bokáig ért, mely
                    magyarosan volt zsinórozva, és felül rókabőrrel prémezve, ez alatt egy piszkos
                    sárgaszínű mellény volt, melyen a burnót nyomai látszottak, rövid nadrág, magas
                    ezüst sarkantyúval ellátott csizma egészíté ki öltözetét, mely egészben
                    elviseltnek látszott.</p>
				<p>A fiatal ember, kivel most társalgott, alattvalója lehetett, mert lépteit
                    szigorún az államügyész lépteihez mérte, megállt, ha ez megállott, és
                    előljárójának szavait ájtatos figyelemmel, a nélkül, hogy csak olykor is
                    megszakítani merészelné, hallgatta. Különben nagyobb izléssel volt öltözve, mint
                    az államügyész; hajporozott gazdag fürtei sajátszerű kaczérsággal voltak egy
                    széles szalaggal átkötve, széles nyakkendője művészi hanyagsággal vala
                    csokrozva. Széles fodrú fehér mellénye, a sárga gombú kék frakk, világoskék
                    nadrágja, és felhajtott vadászcsizmája az utolsó divat szerint készültek, melyet
                    Pest úgy, mint az egész szárazföld Páristól kölcsönzött akkor, midőn a
                    forradalmi eszmék mindenütt üldöztettek, és Európa szövetséges seregei
                    Francziaországot ostromolták. Bármennyire gyűlölték is Párist a különböző
                    kormányok államférfiai, daczára annak, hogy röpirataikban e város megbüntetését
                    és lerombolását tűzték a Francziaország ellen vezetett keresztes hadak czéljául,
                    mégis el kellett ismerni a mindennapi életben a franczia szellem túlsúlyát, meg
                    nem szabadulhattak sehogy a franczia szabók felsőbbségétől. Természetesen azt
                    mondák, hogy e ruhát csak a franczia menekült nemesség iránti rokonszenvből
                    viselik; azonban a számüzöttek a hontalanság nyomorait már most is érezték, és
                    miután Németország fővárosaiban az aristokratia vendégszeretetét nehéz próbára
                    tették, mindig tovább vándoroltak, és Magyarhon számos vidéki városában, sőt
                    falun is, hol a vagyonos földbirtokosok házánál találtak menhelyet, sajnálván a
                    barbárokat, a kik segíték, és nem álmodoztak másról, mint a mihamarabbi
                    visszatérésről a szép Francziaországba.</p>
				<p>- Úgy úgy, domine fráter Fekete, mondá az államügyész, ön is jobban tenné, ha
                    urias öltözetét egyszerűbbel cserélné fel. Most tiszteletbeli ügyészszé van
                    kinevezve, és ideje, hogy arról gondolkozzék, miként rendes hivatalnokká
                    legyen.</p>
				<p>- Domine magnifice! - válaszolá a fiatal ember hizelgő hangon, - tudom, hogy
                    kineveztetésemet azon magas pártfogásnak köszönhetem, melylyel tanácsos úr
                    elhalmozott, és nem lesz panasza ellenem, hogy minden jövőmet érdeklő tanácsát
                    el nem fogadom. De azt hivém, hogy a világ egy fiatal embertől megkivánja, hogy
                    a divathoz alkalmazkodjék, és a társaságban ne mint különcz jelenjék meg.</p>
				<p>- Domine fráter, ne kapassa el magát a szélverdi fiatal mágnások által, sem azok
                    által, a kik őket majmolják. Mit hí ön világnak? Mit nevez társaságnak? Csak nem
                    azon estélyeket, hol ön fiatal grófnőkkel tánczol és ifjú tisztekkel francziául
                    cseveg. Ezt abban kell hagynia; ott nem talál ön egyetlen egy embert sem, a ki
                    pályáján elősegíthetné. Ön az igazgatósághoz van kinevezve, nyilvános
                    hivatalnok, és e miatt más társaságot kell keresnie, és más világban forognia.
                    Nézze ön ez öltönyt, tiz év előtt készíttetém, és reménylem, hogy még tiz évig
                    hordozom. Vegye figyelemre a királyi és hétszemélyes tábla biráit, és mondja
                    meg, hogy talált-e csak egyet is köztök, kivéve a mágnásokat, a kin
                    meglátszanék, hogy tánczolt már életében? Nem érzi ön, hogy a birói hivatal
                    tekintélye komolyságot kiván, mely kisérője a mindennapi életben is. Mióta
                    Causarum Regalium Magister lettem, bizonyára mosolyogni sem látott senki. Nagy
                    úrnak, magas hivatalnoknak mindig haragosnak kell lenni, nehogy a nép kisértetbe
                    jőjjön vele bizalmassá válni.</p>
				<p>Fekete gondolkodóvá lett és mondá: Tanácsos úr! elkerülhetlenül szükséges
                    tekintélyünk fenntartására, hogy a világtól elszakadjunk? Hogy példát említsek,
                    nem kölcsönöz-e egy főitélőszéki tagnak állása, önzéstelen igazságszeretete és
                    teljes törvényismerete elegendő tiszteletet a világban?</p>
				<p>- Domine fráter! önnek még sokat kell tanulnia, - mondá a királyi ügyész,
                    miközben arany-burnótszelenczéjét kinyitotta és egyet szippantott. - Látszik,
                    hogy atyja meghalt, midőn ön még gyermek volt, és hugom, az ön anyja,
                    természetesen nem volt képes ily badar eszméket önből kiirtani! Hogy beszélhet
                    így? A törvény ismerete? önzéstelen igazságszeretet? Hol látta ön ezt?
                    Bizonyosan egy franczia könyvben, és nem Kittonicsban, különben emlékeznék e
                    jelmondatra: «Plus valet favor in judice, quam lex in codice!» Igen, az ifjúság
                    az ujabbkori kárhozatos eszmékkel egészen el van telve, még ön is, a szilárd
                    jellem, így beszél! Nehéz lesz ily eszméket kiirtani, de mégis kiirtjuk, ki kell
                    irtanunk, hogy az állam el ne veszszen. Tudja ön, hogy Bécsben a birák
                    kinevezésénél különösen arra van tekintet, hogy ne legyen a törvényszékeknél
                    nagyon sok jogtudós. Tökéletesen elégséges, ha az elnök és még egy-két tag
                    jártas a Corpus Jurisban. Néhány birót csak azért neveznek ki, hogy a kormánynak
                    tett politikai szolgálatait megjutalmazzák. Ez alkotmányos országban szükséges,
                    hogy a megyék befolyásosabb családait megnyerjük. A mágnásoknak gazdagságuk
                    daczára sincs befolyásuk a választásokra; de egy magas hivatallali kecsegtetés
                    kieszközli, hogy a nemes családok mindent elkövetnek a kormány czéljainak
                    előmozdítására. Azután néhány birószéknek szükségképen csendes, tudatlan
                    emberrel kell betöltetnie, hogy az elnök véleményét támogassák. Tudatlan biró
                    nem szavazhat ellene, különben az okokat is elő kellene számolnia, hogy mért nem
                    osztja az elnök véleményét. Domine fráter, ha tekintélyes családhoz tartozván
                    szolgálni akarunk, nincs jobb ajánlás, mintha nagyon középszerű tehetséggel
                    birunk, vagy ha épen ostobák vagyunk. Bécsben ily embereket sohasem gyanusítnak,
                    és ha valamelyik osztálynál hely nyílik, a hol még véletlenül nincs ostoba
                    hivatalnok, azt mondják, hogy egy nem árt. Ha már a testületben benn is vannak,
                    akkor pedig azt mondják, N. N. tanácsos sem tehetséges, és az ügyek még sem
                    akadnak meg.</p>
				<p>- Ez mégis szomorú - monda Fekete.</p>
				<p>- Koránsem! - szólt a koronaügyész, - ez bölcseség. A kormányzáshoz nem kellenek
                    lángeszű emberek, sem tudósak, hanem közönséges emberi elme és sok erély.
                    Láthatta, mit eredményezett, midőn József császár mindenütt a legügyesebb
                    embereket alkalmazta. Mindenik a maga elméletét akarta életre juttatni és az
                    egész országot felforgatták. Ha ön Domine fráter mindent, a mit az oskolában
                    tanult, el nem feled; ha talán regényeket és ujságokat olvas, ha társaságokba
                    jár: akkor sohasem fog boldogulni. Szorgalmasnak kell lennie, és minden
                    figyelmét hivatalára fordítani. A «Corpus Juris»-on és a Curia határozatain
                    kívül nem szabad könyvet olvasnia, és csupán csak pöröket tanulmányoznia. Így
                    szerencsés lehet.</p>
				<p>- Domine magnifice? ily körvonalozott állás nem elviselhetlen?</p>
				<p>- Miért lenne körvonalozott? Azt hiszi ön, hogy mi azon urakat és hölgyeket soha
                    sem látjuk, kiknek társaságát ön annyira látszik keresni? Az igaz, hogy nem a
                    bálokon és estélyeken, a hol pompában úsznak és a világ hizelgését és hódolatát
                    fogadják, hanem midőn mint alázatos kérelmezők hozzánk járulnak. Van-e
                    Magyarhonban csak egy jelentékeny család is, melynek a királyi táblánál pörei ne
                    lennének? És midőn ezek tárgyaltatnak, akkor a herczeg úgy, mint a legkisebb
                    nemesember személyesen jön hozzánk, hogy a pör tárgyát és azon pontokat, melyek
                    körül leginkább forog, szóval is elmondja. Ekkor a legbüszkébb mágnást is
                    megalázva halljuk beszélni, és az utasítások, a mint ön tudja, nem keveset
                    jövedelmeznek.</p>
				<p>A fiatal ember tudta, hogy ez szokás, de bámulta, hogy a királyi ügyész oly
                    nyugodtan szólt a megvesztegetésről, mintha ez volna a világon a legigazságosabb
                    eljárás; nem állhatta meg azon megjegyzést, hogy: a vesztegetés törvényesen el
                    van tiltva.</p>
				<p>- Domine fráter, fontolja meg jobban szavait, - válaszolt Németh. - Ki szólt
                    vesztegetésről? Mind a két részt kihallgatom, ha hozzám jönnek, elfogadom az
                    ajándékot, melyet hoznak, a nélkül hogy megnézném, csendesen zsebembe
                    csúsztatom, és este már nem tudom, melyiket kaptam A.-(Actor, vádló), melyiket
                    I.-tól (Incattus, vádlott). Bécsben ezt igen jól tudják, fizetésünk azért oly
                    csekély, a császári pénztárt nem igen terheljük, és a kinevezési okmányban
                    világosan ki van téve, hogy e hivatalra «cum omnibus sportalis et accidentiis»
                    neveztettünk ki. Félszázados gyakorlat azonban III. Károly, a dicsőséges Mária
                    Terézia atyjának uralkodásától kezdve rég megállapította, hogy e járulék alatt a
                    pörös pártok ajándékai értetnek. És nem kötelességünk-e családunkról
                    gondoskodni? A hivatalnoknak anyagi helyzete nem fényes. Harmincz év előtt
                    fiatal ember valék, mint ön: az iskolai pályát végzém és első valék valamennyi
                    osztályban. Szomszédom Schmidt Károly, egy nem katholikus, szepességi fiatal
                    ember volt. A mint iskolába jött, Fábernek nevezte magát: midőn az ügyvédi
                    pályára készült, megváltoztatta nevét, hogy üpszilonnal végződjék, és Fábrynak
                    írta magát. Szegény levén, és mint nem katholikus, természetes, hogy
                    kormányhivatalra nem számíthatott. E végből egy akkori ügyvédnél gyakornok lett,
                    később segédügyvéd, majd önálló. Most gazdag ember, a kinek két háza van Pesten,
                    és a kamarától jószágot szándékszik venni, hogy a nemességet megnyerje.
                    Hányszor irigyelte sorsomat, midőn mint segéd nyomoruságosan élt, mivel egy kis
                    tőkém vala, és így a tiszteletteljes államszolgálatot választhatám. Huszonhét
                    éves voltam, midőn tiszteletbeli királyi ügyészszé neveztettem, mint most ön.
                    Tíz évig dolgoztam fáradhatlanul, minden fizetés nélkül, és elköltém apámtól
                    örökölt vagyonomat. Midőn végre egy kis fizetést kaptam, megházasodám, és
                    családomnak szükségletei fizetésemet tökéletesen elnyelték, sőt adósságot is
                    kelle csinálnom: de fokról-fokra haladtam. Most Causarum Regalium Magister
                    vagyok, és fizetésem potom ezerötszáz forint! Megélhetek ebből? Nem vagyok-e
                    járulékra és ajándékra szorulva? Szememre vetheti valaki, hogy nyiltan
                    elfogadom, hogy ezáltal jövedelmemet jobbítsam? Ilyen az élet. Igaz, hogy
                    tanácsos vagyok, tekintélyes és befolyásos férfi; de ha meghalok, nem örökölnek
                    gyermekeim semmit, azért ügyekeznem kell, hogy még életemben hivatalba jussanak.
                    Fábry ellenben egyszerű ügyvéd, de ha meghal, gyermekeinek fekvő vagyont, biztos
                    jövedelmet hagy.</p>
				<p>Ezalatt besötétedett, és egy fiatal, egyszerű magyar ruhában öltözött ember, a
                    királyi ügyész gyakornoka lépett be az ajtón, két égő gyertyát hozván, mondá:
                    «Domine magnifice, künn a szászvári apát irnoka vár, önnel óhajt szólani.»</p>
				<p>- Vezesse be. - A joggyakornok kiment és Ilia zavart arczczal a szobába lépe.</p>
				<p>- A királyi ügyészszel van-e szerencsém szólhatni, - kérdé ez.</p>
				<p>- Az én vagyok, - mondá Németh.</p>
				<p>- Úgy egy nagyon fontos ügyben szeretnék önnel négy szem közt szólani.</p>
				<p>- Fekete úr is királyi ügyész, előtte bátran szólhat.</p>
				<p>- De igaz barátja-e ő is a császárnak? - kérdé Ilia lassan.</p>
				<p>Németh figyelmessé lőn, és nyomatékkal mondá:</p>
				<p>- Én vagyok a királyi ügyész, és a kit, hivatalos ügyekről levén szó, szobámban
                    tartóztatok, annak köteles minden ember hinni, a ki előttem valamit fel akar
                    fedezni. Mi mondandója van?</p>
				<p>- A császár ellen egy összeesküvést fedeztem fel, - mondá szünet mulva a
                    szerb.</p>
				<p>- Összeesküvést! - kiálta fel a királyi ügyész. - Domine fráter Fekete, üljön az
                    asztalhoz, vegyen tollat és papirost elő! figyeljen mindenre, mit ez úr mond, és
                    írja, a mit én mondok. - Azután e kérdéssel fordult Iliához: - Hogy hivják, hány
                    éves, micsoda vallású, mi a foglalkozása?</p>
				<p>- Nevem Spirtovics Ilia, huszonhat éves vagyok, irnoka a szászvári apátnak.</p>
				<p>- Vallása?</p>
				<p>- Nem hagyhatnók ezt ki, - kérdé Ilia?</p>
				<p>- Nem.</p>
				<p>- Tehát katholikus.</p>
				<p>- Domine fráter, - írjon, - mondá Németh a fiatal ügyésznek, - ez első hivatalos
                    foglalkozása. «Ezerhétszázkilenczvennégyben augusztus tizennegyedikén, esti
                    nyolcz órakor jött Spirtovics Ilia úr, huszonhat éves, római katholikus vallású,
                    főtisztelendő Martinovics Ignácz, szászvári apát irnoka, alulirtnak hivatalos
                    szállására, és következő jelentést tőn egy általa felfedezett rettentő veszélyes
                    összeesküvésről ő felségének szent személye és a nyilvános rend és biztonság
                    ellen.»</p>
				<p>Fekete csodálkozással tekintett a királyi ügyészre: «Ezek nem valának a feladónak
                    hű szavai.»</p>
				<p>- Önnek irnia kell, a mit én mondok - szólt szárazon a királyi ügyész. - Én
                    diktálom, s nem ezen úr, ki nem tudja, hogy mily alakba kell ily jelentékeny
                    okmányt öltöztetni.</p>
				<p>- Az összeesküvés nem ő felségének szent személye ellen van-e intézve? - kérdé
                    most a szerbet.</p>
				<p>- Igenis, - válaszolt ez, - iszonyú összeesküvés és bizonyosan a császár ellen.
                    Az urak nem tisztelik őt, ellenségei a császárnak, még császárnak sem
                    nevezik.</p>
				<p>- Irjon, mondá Németh: «Az összeesküvés czélja: ő felségét a tróntól
                    megfosztani.»</p>
				<p>- Nem akarják elismerni a császárt - folytatá Ilia, - és mindig csak királynak
                    nevezik. És azután arról beszéltek, hogy a nemességet és papságot ki kell
                    irtani; mert addig nem lehet szabadság, míg a nemesség és papság más nem lesz,
                    mint most.</p>
				<p>- «Az összeesküvők, - mondá Németh tovább - az alkotmányt és a társadalom alapját
                    támadják meg és az ország alaptörvényeit erőszakkal akarják
                    megváltoztatni.»</p>
				<p>- Ezt Spirtovics úr nem mondta, - jegyzé meg Fekete.</p>
				<p>A királyi ügyész megvető tekintetet vetett rá és e szavakkal fordult Iliához: -
                    Nem úgy van-e, mint iratom?</p>
				<p>- Szóról-szóra, - válaszolt Ilia, - iszonyú összeesküvés, és reménylem, hogy
                    jutalmam el nem marad, mivel a császár iránti hű ragaszkodásból felfedeztem;
                    mert én hű alattvalója vagyok a császárnak és becsületes szerb. Az urak továbbá
                    azt is mondák, hogy senkitől sem félnek; mert a francziákat az Ujépületből
                    kiszabadítják, és a fapiaczon levő farakást meggyujtják.</p>
				<p>- Az urak tehát összeköttetésben vannak a francziákkal.</p>
				<p>- Biz úgy kell annak lenni, mert különben nem akarnák megszabadítani őket.</p>
				<p>- «Az összeesküvők czélja, - diktálta Németh tovább: - Pestvárosát lángba
                    borítani, és ez alkalommal a hadifoglyokat megszabadítván, felfegyverzeni, és
                    velük a fővárost pusztítani, a békés polgárokat gyilkolni, hogy a haza romjain
                    átkozott tervüket felépíthessék. Felségárulási összeköttetésben vannak azon
                    gyalázatosokkal, kik jelenleg Francziaországban a kormányt bitorolják, pénzzel
                    segélyeztetvén tőlük.» Jól mondám? - kérdezé az ügyész, miközben ismét Iliához
                    fordult.</p>
				<p>- Tökéletesen - mondá Ilia; - mert ilyennek keresztülvitelére pénz szükséges, és
                    honnan kapnának, ha nem Francziaországból? Uram mindig azt mondja, hogy nincs
                    pénze, úgy van nagyságos úr, mint ön mondá, csakhogy én nem tudom oly szépen
                    kifejezni.</p>
				<p>- Láthatja Fekete, - mondá a királyi ügyész, - mily részrehajlatlanul járok el.
                    Mielőtt az összeesküvők czéljáról nem értesültem, a vétkesek neveit sem akarám
                    kérdeni. - Kik tartoznak az összeesküvéshez? - kérdé most megint az irnokot,</p>
				<p>- Először is, - válaszolt ez, - az én uram.</p>
				<p>- Irja a nevet ügyész úr, - mondá Feketének Németh.</p>
				<p>- Azután, Laczkovics kapitány, Hajnóczy úr és gróf Zsigray.</p>
				<p>- Mind szegény kópé, - jegyzé meg Németh, - ezektől nem sokat várhatok, József
                    császár pártja! e lelkiismeretlen emberektől nem is vártam egyebet.</p>
				<p>- Még egy ötödik úr is volt ott, de már elfelejtettem nevét, Ungmegyéből jött,
                    szenttel kezdődő neve van.</p>
				<p>- Ki lehet ez, - mondá a királyi ügyész, - és egy ideig gondolkodott; - nem
                    Szent-Mariay? - kérdé azután.</p>
				<p>- Igen, az, - válaszolt örömmel Ilia, - most már jól emlékszem nevére.</p>
				<p>- Gróf Sztáray ügyvéde. A gróf gazdag, reménylem, hogy ő is bele van bonyolódva.
                    Ez már többet ér, - gondolá Németh, és tovább kérdezte:</p>
				<p>- Kik a többiek?</p>
				<p>- Szent-Mariay úr sokat említett, de a nevekre nem emlékszem.</p>
				<p>- Irjon: «Az összeesküvés Ung, Szepes, Zemplén és Szabolcs megyében van
                    elterjedve.»</p>
				<p>Most folytatá a kihallgatást.</p>
				<p>- Hogy jutott e fontos felfedezéshez?</p>
				<p>- Uramra régóta gyanakodám, hogy nem jó ember, és e miatt az irószobájában levő
                    szekrénybe bujtam, míg az urak egymással értekeztek.</p>
				<p>- Gyakran ír az apát levelet?</p>
				<p>- Igen.</p>
				<p>- Kinek?</p>
				<p>- Azt nem tudom, hanem ma iratott egyet, melyben Szolarcsek úr neve is
                    előfordult.</p>
				<p>- Jegyezze Szolarcseket is az összeesküvők közé, - mondá Feketének Németh, - ő is
                    levelezésben van velük. Ez barátja a fiatal báró Révaynak, a báróné gazdag. Ez
                    hasznos lehet. Különben az összeesküvők mindnyájan jártak házához. Mit tud még?
                    - kérdé megint az irnokot.</p>
				<p>Ilia válaszolá: Az urak még sokat beszéltek, de én nem érthetém őket; csak azt
                    tudom, hogy a császár ellen összeesküdtek, a fát meg akarják gyujtani, a
                    hadifoglyokat kibocsájtani, és hogy nem félnek senkitől.</p>
				<p>Németh még többet is akart Iliától kitudni, de hasztalan; mert többet nem tudott.
                    A királyi ügyész most felolvasá, a mit Fekete irt, és újra kérdezé, hogy a
                    vallomás jól van-e fogalmazva.</p>
				<p>A szerb válaszolá: Igen jól.</p>
				<p>- Kész-e rá megesküdni?</p>
				<p>- Hogy ne esküdném, hisz egészen úgy van, a mint én gondoltam, csakhogy el nem
                    birtam így mondani.</p>
				<p>Németh most felszólítá, hogy vallomását irja alá. Megtevé és távozott, miután
                    mély titoktartást igért és a királyi ügyész biztosítá, hogy méltó jutalom lesz
                    bére. Németh meghagyá neki, hogy várjon az előszobában.</p>
				<p>Midőn kiment, jegyzé meg Fekete szerényen: - Azt hiszem Domine magnifice, hogy az
                    egész szóbeszédnél nem egyéb, melyet a tudatlan irnok meghallgatott. Gondatlan
                    és könnyelmű beszéd minden esetre, de nem áruló. Ily összeesküvés valóban csak
                    esztelenség lenne.</p>
				<p>- Domine fráter óvakodjék a felségsértőket oltalmazni - volt a felelet. - Ezen
                    urakat már rég éber figyelemmel kisérém, nagyobb a baj, mint ön gondolja. Az
                    igazság majd nyomába jut az egésznek. Az összeesküvéshez tartozók mindenesetre
                    ellenségei az alkotmánynak és az uralkodóháznak, és rettentő példára van
                    szükségünk, hogy a franczia eszmék elharapódzását megakadályozhassuk.
                    Áldozatoknak kell esni, hogy az európai társadalom nyugalmat élvezhessen azon
                    iszonyú események után, melyek utolsó években alapjaiban ingaták meg. Inkább
                    szenvedjen néhány ártatlan, mint az állam szétromboltassék. És ők nem
                    ártatlanok: mert ha talán nem ragadják is meg az égő fáklyát, hogy a fővárost
                    lángba borítsák: elveik ártalmasabbak, mint az égő fáklya, és az okozott kár,
                    melyet a létező alkotmány iránti bizalom megdöntésével eszközölnének, sokkal
                    nagyobb, mint ha a város hamuvá lenne. E felfedezés, Domine fráter, ép jó órában
                    jött. De nincs vesztegetni való időnk; ön most egy irnokkal elmegy az apát
                    szállására, és felnyitván a szekrényeket, minden iratot megvizsgál; a gyanusakat
                    elhozza és feljegyzi mindazok neveit, kik az apáttal leveleznek, még ha a
                    levelek ártatlanok is. Egyedül megy Spirtovics úrral, nehogy az összeesküvők
                    figyelmessé tétetvén, meneküljenek. Nem pecsételend le semmit, nem szabad
                    észrevétetnie, hanem a legnagyobb csendben végezze el a kutatást.</p>
				<p>- Tolvajként csúszszam idegen házba? - mondá Fekete, - felsőbbségi meghagyás
                    nélkül tartsak házmotozást? Megengedik ezt törvényeink?</p>
				<p>- Domine fráter, én mint Causarum Regalium Magister parancsolom. Felségárulás
                    rendkívüli eset, melynél a legnagyobb elővigyázat használandó, mire törvényeink
                    ki nem terjeszkednek. Az állam biztonsága első törvény, és ez esetben nem szabad
                    kora gyanut ébresztenünk. El kell őket altatnunk, mielőtt nyiltan felléphetünk.
                    Gondolja meg, hogy az ügyész elővigyázatától és ügyességétől, kire ez ügy bizva
                    van, sok függ, és ha ügyesen végzi, gyors előléptetésre számíthat. Jövője függ
                    mai eljárásától.</p>
				<p>Fekete mindezt belátta s bár fájó szívvel, mégis útnak indult Iliával.
                    Megvizsgálta az apát minden iratát, de természettani értekezéseknél és
                    jelentéktelen leveleknél nem talált egyebet. Miután három óráig hasztalanul
                    kutatott az iróasztalban, egy politikai tartalmú kéziratot lelt, czíme: «Káté
                    polgárok és emberek számára.» A többi iratot azon rendben, a hogy találta,
                    visszarakta, egyedül a kátét véve magához, a királyi ügyész lakására tért.</p>
				<p>Németh várta őt, és a belépőhöz így szólt: Domine fráter talált-e valamit?</p>
				<p>- Semmit, - mondá Fekete, - a mi legkevésbbé is gyanus lehetne, semmit, csak
                    Gerard «Catechisme de la revolution» czímű könyvének magyar fordítását. A
                    levelek jelentéktelenek, levelezőit összejegyeztem, nem sok fáradságomba került;
                    mert kevés volt.</p>
				<p>Németh a kéziratot elvette, néhány pillanatig figyelemmel olvasgatta és szólt:
                    Domine fráter üdvözlöm, nem sok időn valóságos ügyész lesz, a kézirat minden
                    lapja anyagot szolgáltat felségsértési perre. Ez elvek forradalmiak, a magyar
                    alkotmányt alapjában támadják meg, és egyes tételei az uralkodóház ellen
                    irányzottak. Semmire sincs szükségünk többé, sőt még az ostoba irnok vallomása
                    is fölös, czélunkra e könyv elégséges. Minden, ki olvasván e könyvet, a nélkül,
                    hogy bejelentené, felségáruló.</p>
				<p>- De a franczia eredeti is nagy számmal forgott kézen és nem akadályozák - jegyzé
                    meg a fiatal ember.</p>
				<p>- Mit sem tesz - mondá Németh - franczia nyelven e könyv a jelen történetének
                    egyik fejezete; mely hogy lefordíttatik, tanusítja, hogy vannak emberek, kik e
                    tanokat elfogadják és Magyarhonban terjeszteni iparkodnak. A vétek nemcsak
                    kezdett, hanem bevégzett; mert a felségárulási kisérlet ép oly büntetendő, mint
                    ha a kivitelt megkisértették volna. Meghiusítjuk és meg fogjuk büntetni.</p>
			</div>
			<div type="chapter">
				<head>IX. Egy értekezés.</head>
				<p>A mily lapályosan és egyformasággal vonul Pesttől a homokpuszta, a meddig csak a
                    szem lát: annál változatosabb a Budát környező vidék. A Dunának méltóságos tükre
                    elválasztja a síkot az erdőségtől. Azon völgy felett, mely a várhegyet
                    félkör-alakban övedzi, keskeny, köröskörül hullámvonalakban emelkednek a
                    szőlőhegyek, és éjszak felé a dombok jelentékenyebbé válva hegyekké olvadnak,
                    melyeket terebélyes cserfák diszítnek, itt-ott meredek mészsziklák emelkednek
                    ki. A völgy itt mindig keskenyebbé lesz, mig végre egy kövecses ösvényben
                    végződik, mely a sziklák közt vezet. Daczára, hogy ez út a város közelében
                    járhatlan, e vidék Budapest lakóinak mégis rendes ünnepnapi kirándulási helyük,
                    mert fáradságukat a magaslatról szemlélhető gyönyörű kilátás gazdagon
                    jutalmazza. Százados tölgyek árnyékában látható mindenek előtt a szép völgy;
                    távolabb a budai várpalota, mely alatt a hegy tövében a Duna széles
                    ezüstszalagként folyik el. Mint keskeny gát terül el a folyam mellett Pest és a
                    háttért a beláthatlan sík, mint egy zöld tenger foglalja el.</p>
				<p>Szép augusztusi vasárnap volt. A vendéglőkből, melyek a hegyen elszórva
                    fekszenek, zene hangzott. A völgyben gyermekek játszottak, a magaslaton sétáló
                    csoportok mozogtak. Kovács orvos is kijött Lenkével és Luizával, hogy Pest
                    nyomasztó hőségétől legalább néhány óráig szabaduljanak. Útközben Szolarcsek is
                    hozzájuk csatlakozott, örvendvén, hogy a franczia nőnek a szép vidéket
                    megmutathatja, de Raimondné, mint hontársainak nagy száma, nem sok rokonszenvet
                    érzett a természet iránt, és míg Lenke a gyakran látott és jól ismert tájon új
                    meg új szépségeket lelt, társnője hamar elfáradt, Szolarcsek e végből ama
                    sziklahasadékba vezette, hol egy kis kút van, melyből jéghidegségű forrás
                    csöppjei egy márvány vadkanfőn ömölnek ki. A hölgyek a kőpadra ültek le. Kovács
                    orvos néhány száz lépésnyire távozott, hol mészkőből képződő sajátságos
                    csepegőkő-alakulat vonta magára figyelmét, Luiza kérdezé, hogy mit jelentsen e
                    vadkanfő. Szolarcsek elmondta, hogy itt hajdanta királyi vadásztanya volt, a hol
                    Korvin Mátyás király egy vadkant önkezüleg ejtett el, ép midőn agyarával egy
                    vadász életét már-már halállal fenyegette. E vadkan tiszteletére e forrást most
                    is Disznófőnek hivják, és ama tölgyet a tetőn Mátyás király fájának.</p>
				<p>- Azonban ne higyje, folytatá Szolarcsek, hogy Mátyás egyedül bátorsága és ereje
                    által tünt ki. Ő a művészetek és tudományok védője volt, s korában a budai udvar
                    legfényesebb volt Európában, jóval túlragyogván XI-ik Lajos Plessi de Touri
                    udvarát. Könyvtára leggazdagabb volt, személyét költők és hősök környezték, a
                    klasszikus műveltséget ápolta, míg ugyanakkor a törököket és cseheket küzdötte,
                    és Bécset meghódította. E mellett a kereskedelem is virágzott birodalmában,
                    kincstára mindig tele volt, és népe boldog. Kormánya alatt a nemes ép úgy
                    fizetett adót, mint a nemtelen, ellenállás nélkül; mert a király az alkotmányt
                    soha sem sértette és mert azon erény diszesítette, mely egyedül nevezhető
                    királyi erélynek: Minden körülmények között bátor volt az igazságot gyakorolni!
                    A nép királyának minden hibát megbocsájt, ha igazságos, és ezért él a nép közt
                    most is Mátyás király emléke; minden paraszt száján hordja most is e mondatot:
                    «Meghalt Mátyás király, oda az igazság.» Ez az ő lerombolhatlan emléke, és
                    minden utódját fenyítő átok; mert a fejedelmek ebből megtanulhatták volna, hogy
                    sem fény, sem dicsőség nem képes a nép szeretetét megnyerni; mert semmit sem
                    kiván királyában annyira, mint az igazságot.</p>
				<p>- Ön oly kenetesen beszél - jegyzé meg mosolyogva Lenke, - hogy tiszta szívemből
                    kivánnám: a királyok hallanák önt.</p>
				<p>- Kivánsága teljesült - szakítá félbe egy hangzatos szó, - egy herczeg legalább
                    hallotta a leczkét és nem fogja elfelejteni.</p>
				<p>A hölgyek és Szolarcsek meglepetve tekintenek körül, és legnagyobb
                    csudálkozásukra a főherczeget láták, ki segédjével észrevétlenül termett
                    közelükben.</p>
				<p>- Hisz kegyed szép tánczosnőm, kivel báró Révayné estélyen tánczoltam, - szólt a
                    főherczeg, megpillantván Lenkét. - Ön nem a legjobban vélekedik a herczegekről,
                    de talán mégis csalódik.</p>
				<p>Lenke megzavarodott, bocsánatot kért, meghajtotta magát, azután Luizával és
                    Szolarcsekkel atyjához sietett, kit a távolban megpillantott. A főherczeg
                    segédjéhez, ki ép egy serleg vizet merített számára a forrásból, így szólt:
                    «Prózai időket élünk; azt hivém, hogy egy regényes kaland vár rám, és hogy
                    futnak előlem a bájos alakok, mihelyt megismertek.»</p>
				<p>- Császári fenség! ez oly illetlen megjegyzés után, milyet e fiatal ember tőn,
                    igen természetes, - jegyzé meg a tiszt. - Ezek azt hiszik, hogy a herczeg az
                    állam szolgája, nem pedig született ura, a kinek akaratja - törvény.</p>
				<p>- Mertens ezredes úr! - válaszolá tréfásan a főherczeg, - ön feledi, hogy
                    Magyarhon alkotmányos ország; ily beszéd Bécsbe való, és nem Budára.</p>
				<p>- Miért nem? Kardunk elég éles, hogy a «Corpus Juris»-t szétvághassuk.</p>
				<p>- Azt hiszem, eltompulna benne. De már ideje lesz haza menni; hozassa
                    lovainkat.</p>
				<p>Az ezredes intett, egy lovász két nyergest vezetett elő, és a jövő perczben a
                    lovak a város felé vágtattak.</p>
				<p>Alig egy órája, hogy a főherczeg megérkezett, midőn a királyi ügyész Buda utczáin
                    a vár felé sietett. Rendes öltözetében volt; de az oldalán lógó rövid ezüstös
                    kard mutatá, hogy hivatalos járatban van. Utána joggyakornoka ment, hóna alatt
                    egy csomag papirt vivén. A kapu alatt le s fel sétáló őrtől megtudakolá, hogy ő
                    császári fensége, a nádor honn méltóztatik-e lenni, s midőn ez kérdésére igennel
                    válaszolt, átvette a gyakornoktól az iratokat és őt az udvaron hagyván,
                    távozott. Midőn az előszobába lépett, hol a főherczeg segédtisztje az ablaknál
                    ülve szorgalmasan dolgozott egy lábvánkos himzésén (oly foglalkozás, mely
                    osztrák tiszteknél nem volt rendkivüli), Németh monda, hogy fontos ügyben óhajt
                    a főherczeggel szólni, mire a segédtiszt azon szobába távozott, hol a nádor gróf
                    Szapáryval sakkozott, mert Németh tisztán hallá e szavakat: «Sakk a királynak.»
                    A királyi ügyész tüstént előbocsájtaték. A főudvarmester és segédtiszt távozának
                    a főherczeg intésére, a ki felkelt székéről és nyájas leereszkedéssel kérdezte,
                    hogy e szokatlan látogatásnak mi tulajdonképen az oka.</p>
				<p>- Császári fenség - mondá ez, - kötelességem vezet ide, azon kötelesség, mely az
                    állam jogai, biztossága és az uralkodó, a mi urunk és királyunk személye fölött
                    őrködni parancsol. Míg császári felség egy játékkal mulat, melyben büntetlenül
                    lehet a királyt megsakkozni, addig vannak az országban gonosztevők, kik nem
                    játékban, hanem komolyan támadják meg a királyt, és ha hű alattvalói nem
                    volnának, kik a gyalázatos szándékot őrködésükkel meg nem tudják hiusítani, úgy
                    az állam biztonsága veszélyeztetnék.</p>
				<p>A főherczeg bámulva nézett rá, de Németh folytatá: Iszonyú összeesküvés
                    szerveződött itt a fővárosban, mely hálóit az egész országra kiterjesztette. Én
                    valék oly szerencsés, felfedezhetni és most eljövék császári fenségedhez, mint
                    az ország nádorához, hogy részletes jelentést tegyek, és felkérjem, hogy a
                    felségárulók ellen a kellő rendszabályok haladéktalanul megtétessenek.</p>
				<p>A főherczeg komolyan kérdezé: kik az összeesküvők?</p>
				<p>- Kik lennének, - válaszolá, - mint azon elméleti férfiak, kik mindig az
                    emberiség boldogságát hordozzák ajkukon, és e mellett gyilkolás- és
                    gyujtogatástól nem félnek, ha ez által czéljaik elérését vélik. A franczia, a
                    józsefi párt.</p>
				<p>- Tanácsos úr - monda a főherczeg méltósággal, - nem szeretem, ha egyesek bűne,
                    feltéve, hogy csakugyan létezik, egész pártnak tulajdoníttatik. Ön is kitünő
                    hivatalnoka volt József császárnak, és rendeleteit pontosan teljesíté. József
                    császár hivatalnokai nagyrészt eszes és becsületes férfiak voltak.</p>
				<p>- Császári fenség jelentésemre nem nagy sulyt fektet, és emberszerető nemes
                    szíve, eltelve azon szelidséggel, a mely a magas császári családnak mindig
                    tulajdona volt, kész kétkedni egy összeesküvésben.</p>
				<p>- Igen, - szakítá meg a főherczeg, - én kételkedem. Összeesküvés nem fekszik a
                    magyar jellemben, melynek nyiltsága Európában közmondássá vált. Ragaszkodnak a
                    királyhoz és alkotmányukhoz, és e miatt a trónért legnagyobb áldozatra készek.
                    Ha törvényeiket megsértik, szintén készek föllázadni, de alattomos utakra soha
                    sem térnek. Jelentésében talán most is túloz. Ön tudja, hogy a titkos társulatok
                    korunk jellemző vonása, és hogy gyakran oly férfiak, kik megengedett czélból
                    egyesülnek, csupa jelentőség-vadászatból a titok leplébe burkolóznak.
                    Reménylem, ki fog tünni, hogy ez esetben sincs bűnös szándékkal kapcsolatban.
                    Hadd lássam a jelentést.</p>
				<p>- A bűnösök, mondá a királyi ügyész, miközben néhány iratot nyujtott a
                    főherczegnek, császári fenségedben hű ügyvédre, és hihetőleg szelid biróra is
                    találtak. De Bécsben ez ügyet szigorubban vehetik. Ez iratok másolatát ez éjjel
                    a kanczellár ő excellentiájának és gróf Thugut ő excellentiájának megküldém.</p>
				<p>- Hogyan, mielőtt velem közlötte? - kiálta fel csodálkozással a főherczeg.</p>
				<p>- Nem volt veszteni való időnk, mert az összeesküvés feje, Martinovics apát
                    Bécsben van, s ott kell elfogatni, mielőtt itteni társainak sorsát megtudná.</p>
				<p>A főherczeg Ilia vallomását gyorsan átfutotta és mondá: Csak ez? - Ez a
                    Spirtovics őrültnek látszik; mert bár Martinovicsot épen nem szeretem, és minden
                    merényre képesnek tartom, de ily esztelenségre nem. Pestet felgyujtani és
                    kirabolni! Erőszakos lázadást szervezni az országban, a nemesség és trón ellen
                    egy időben! Ez még Zsigray ábrándos képzelődését is meghaladja! És a túlbizott,
                    de éles eszű Laczkovics, és a tevékeny, szorgalmas Hajnóczy is részesek
                    lennének! Lehetetlen. Ha nincs egyéb, mint ez egyszerű feladás Domine Magnifice,
                    akkor nem tudom, mint fogja vádját indokolhatni.</p>
				<p>- Császári fenség, más okmányok birtokában is vagyunk, melyek e vallomást
                    igazolják. Az apát iróasztalában egy erkölcstelen, veszélyes könyv is volt,
                    melyet Istent káromolva Katekizmusnak czímezett. Az összeesküvők elveit
                    tartalmazza, és senki sem fogja állítani, hogy ez a Corpus Juris és Tripartitum
                    körén túl esik.</p>
				<p>A főherczeg a kéziratba tekintett és arcza elborult: Meggondolatlan bolondok,
                    szólt, a kik nem látják be, hogy hasztalan a franczia forradalom tanait
                    könyvekkel oltani a nép szivébe, mely olvasni sem tud. Ép elég okot nyujtanak a
                    gyanura és elkeserítésre, s nem a szabadság, hanem a zsarnokság kezére
                    dolgoznak. - Igaza van, szól a királyi ügyészhez fordulva, e könyvet el kell
                    tiltani és terjesztését akadályozni.</p>
				<p>- Az elfogatási parancsot aláirás végett elhoztam, - monda a királyi ügyész.</p>
				<p>- Hogyan, elfogatási parancs? A vádlottak ne védelmezzék magokat szabad lábon? Ön
                    tudja, hogy az 1723-iki törvényczikk értelmében még Nota infidelitatis esetében
                    sem szabad a vádlottat itélet nélkül elfogatni.</p>
				<p>- Császári fenség, a vád nem Nota infidelitatis, hanem összeesküvés, tehát
                    felségsértés.</p>
				<p>- A büntetés tehát, melyet a vádlottakra kér: halál.</p>
				<p>- Törvényeink mást nem tudnak.</p>
				<p>- Legrosszabb esetben a hétszemélyes táblának joga van a törvény betüitől
                    eltérni, és nemcsak az igazságot, hanem a méltányosságot is venni tekintetbe, -
                    mondá sóhajtva a főherczeg. - Ez emberek esztelensége nagy, de büntetésük
                    szigorú lesz, ha az itéletet börtönbe kell bevárniok és magukat szabad lábon nem
                    védhetik. Adja ide a befogatási parancsot, hadd irjam alá.</p>
				<p>Németh egy halmaz papirost nyujtott át. A főherczeg az asztalhoz ült: a királyi
                    ügyész azonban megjegyezte, hogy mind hasontartalmú. A nádor az első alá
                    jegyezvén nevét, e szavakkal nyujtá vissza Némethnek: Martinovics sorsát el nem
                    kerülhette, nem fogja meglepni; de Bécsben van, mint mondá.</p>
				<p>- Visszatérhet, császári fenség.</p>
				<p>- Laczkovics, - mondá a főherczeg, miközben nevét újra aláirta, - jobb sorsra
                    érdemes. Kár, hogy elővigyázóbb nem volt. Gróf Zsigray, - e híg elméjüt
                    képzelete ragadta el, sajnálom családját; - Hajnóczy hű szolgája volt atyámnak.
                    Reménylem, fogsága nem lesz tartós, és ártatlanságát bebizonyítandja. -
                    Szent-Mariay! nem ismerem. Hallom, hogy ügyes ember. De mi ez? - kérdé
                    csodálkozással, - hisz még több befogatási parancs is van?</p>
				<p>- Minden részest feljegyzék, császári fenség.</p>
				<p>- Honnan tudja, hogy részesek? Spirtovics Illa, az alacsony feladó, világosan
                    mondja, hogy az említett nevekre nem emlékszik.</p>
				<p>- Mindnyájan leveleznek az apáttal, - monda Németh, - és a ki felségárulóval
                    levelez, annyira gyanus, hogy a rövid fogság igazolható lesz. A vizsgálatokból
                    ki fog tünni, ki fogassék pörbe, és ki bocsájtassék mint ártatlan szabadon.</p>
				<p>A főherczeg megvizsgálta a leveleket. Kazinczy! Bacsányi! Verseghy! ezek
                    Magyarország legjobb költői és nyelvészei. Azt akarja ön, hogy a börtön a most
                    tervezett tudóstársaság gyűlésterme legyen? És ez báró Révay László! hisz ez
                    gyermek és nem felségáruló. E befogatási parancsokat nem irom alá. Meg nem
                    engedhetem, hogy a kormány ily eljárás által a nemzet gyülöletét magára vonja és
                    e mellett még nevetségessé is váljék. Oly kormány, mely éretlen gyermekeket is
                    veszélyeseknek tart, nem számíthat a világ tiszteletére.</p>
				<p>- Császári fenséged méltóztatik tudni kötelességét, valamint én is tudom, mit
                    parancsol az enyém, - válaszolá Németh, - nekem oda kell törekednem, hogy az
                    uralkodó szent személye és az ország alaptörvényei elleni minden kisérlet a
                    törvény szigorával büntettessék. E kötelesség teljesítése gyakran vérzi a
                    szívet; de én teljesítem, a mit hivatalom parancsol, tekintet nélkül arra, hogy
                    népszerű-e vagy sem. Lépteimet nem politikai, hanem jogtani okok irányolhatják.
                    Császári fenségednek állása sokkal magasztosabb, és én nem bátorkodom azon
                    kérdésbe bocsájtkozni, mennyire terjed a nádor kötelessége; azonban
                    csodálkozásomat el nem titkolhatom, hogy felségárulási ügyben fenséged vele
                    született jószívű kegyessége által annyira el hagyja magát ragadtatni, hogy az
                    aláirást is megtagadja, melyet én, a királyi ügyész az állam biztossága
                    érdekében elkerülhetlenül szükségesnek tartok. Nincs kétség benne, hogy a
                    veszély nagyobb, mint első pillanatra gondolnók. Az összeesküvés hihetőleg
                    nagyon elágazott felfelé úgy, mint lefelé. De én császári fenséged határozatától
                    várom a teendők meghatározását. Néhány nap mulva úgyis veszszük ő felségének
                    egyenes parancsát.</p>
				<p>A főherczeg érezte a királyi ügyész alázattal elmondott szavainak egész sulyát,
                    eszébe jutott a gróf Szapáryval folytatott beszéde, - de arczán legkisebb
                    változás sem volt látható, és mosolyogva mondá:</p>
				<p>- Igazán mondja tanácsos úr, hogy ő felségétől rövid időn egyenes parancsot
                    kaptunk. Ily fontosságú ügyben véleményem szerint elég, ha a vezetőket
                    befogatjuk. Vallomásaikból kiviláglik, hogy vannak-e társaik és kik azok.
                    Okaimat ő felsége elé terjesztem, hogy miért vonakodtam a többi befogatási
                    parancsot aláirni. Ön tudja, hogy az ajándék és járulék rendszerét nem
                    szeretem, és felségárulási vádban, midőn az elfogatás a törvényes eljárást
                    megelőzi, ez könnyen nagy összegre nőhetne. Vigyázatossága tanácsos úr, egyéni
                    érdekeinek ép oly előnyös lehet, mint az államnak!</p>
				<p>Németh örömest válaszolt volna, boldognak érezvén magát, hogy egyéni érdekei az
                    állam érdekeivel soha sem ütköznek össze. De a főherczeg hidegen bólintott
                    fejével, egy lépést hátrált, jelül, hogy az audientiának vége. A királyi ügyész
                    tehát elhallgatott, meghajtotta magát mélyen és távozott. A mint elment, Szapáry
                    visszatért a szobába. A főherczeg elébe sietett és megszorítá kezét.</p>
				<p>- Igaza volt kedves gróf, hogy a bécsi miniszterek és itt Budán alacsony szolgák
                    gyanusítanak. Ép most győződém meg róla. A szászvári apát és barátainak
                    gondatlan eljárásuk által a királyi ügyésznek ürügyet nyujtottak egy
                    felségárulási pör megindítására, és most szándoka az ország minden jelentékeny
                    embereit belevonni, hogy tőlük váltságdíjt csikarhasson ki. Ön ismeri Némethnek
                    önző, pénzszomjas jellemét. Szándokát átértettem, mihelyt a befogatási
                    parancsokat előmbe tette; s ezért csak ötöt irtam alá, habár ezeket sem tartom
                    eléggé igazoltaknak. De mit tehettem? Bécsben úgyis neheztelni fognak rám, hogy
                    mind a huszonötöt alá nem irtam. És midőn vonakodtam Németh pénzszomjának
                    eszközévé alacsonyítani magamat, elég vakmerő volt mondani, hogy az
                    összeesküvés, a mint látszik, felfelé is elágazott. Természetesen feleletemből
                    megértheté, hogy tervét ismerem. A hitvány nem mert válaszolni és távozott.</p>
				<p>- És felségednek egygyel több ellensége van, ki Bécsben ellenünk áskálódni fog és
                    bizalmatlanságot hint. Nincs veszélyesebb, mint egy aljas lelket lealázni, ha
                    megsemmisíteni nincs erőnk. A jövő felett aggódom, - mondá a gróf.</p>
				<p>- Én is, - jegyzé meg a főherczeg. - Ez a hid, és most Thugut megragadja az
                    alkalmat, a császárt a reactio pályáján magával tovább ragadni. Testvérem
                    kedélye a bizalmatlanságnak nyitva áll. Thugut összeesküvéssel fogja rémíteni,
                    kizsákmányolván azon körülményt, hogy Bécsben Prandstetter a költő és Riedl
                    tanár, valamint itt is néhány iró, többé kevésbbé bele van keverve. Bebizonyítja
                    a császárnak, hogy a felvilágosodás, tudomány, nyilvános oktatás oka a
                    forradalomnak, és mindazt, a mit nagybátyám és apám népeik kiképzésére tőnek,
                    rendszeresen összerombolják. Azt fogják mondani, hogy az államnak nincs
                    tudósokra, hanem jó polgárokra szüksége, az ország- és megyegyűléseket
                    elnyomják, és lépcsőről lépcsőre fognak haladni a nép elbutításában. S mi lesz
                    mind ennek a vége?</p>
				<p>- A folyam ellen nem evezhetünk, - mondá Szapáry, - hagynunk kell azt, a min nem
                    változtathatunk. De én felségednek személyét, vagy legalább állását féltem.
                    Thugut tudja a magyar alkotmányosság és az osztrák kényuralom közötti
                    különbséget. E két rendszer egymás mellett meg nem állhat, vagy el kell
                    Magyarországnak ismerni a császár korlátlan uralmát, vagy Ausztriának kell
                    alkotmányossá lenni. Ez utóbbit Bécsben nem akarják, és háromszáz év óta
                    működnek az elsőt életre juttatni. A nádor pedig állásánál fogva az alkotmány
                    képviselője, míg a házi, udvari- és államkanczellár Bécsben a kényuralomé. Mi
                    Thugutot nem buktathatjuk meg, és így ő ront meg minket, ha császári fenséged
                    nyiltan szót emel Magyarhon és az előhaladás érdekében. Csak folytonos
                    tétovázás, a bécsi alkotmányellenes nézetek látszólagos elfogadása, mely azonban
                    a gyakorlati kivitel elé sok akadályt gördít, csak a halasztás és napolás
                    rendszere alkalmazható a nádori állásban, és nem nyilt, elves ellenszegülés; -
                    az idő aztán megtermi gyümölcseit. Császári fenséged nem szereti a hátralékot és
                    minden tárgyat szorgalommal elvégez. Ez nagy előny alárendelt hivatalnoknál, míg
                    ily magas álláson talán hiba. Németh a mai értekezlet után nyilt ellenünk lőn.
                    Ha császári fenséged őt kihallgatja, a nélkül, hogy helyeslő, vagy roszaló szót
                    veszteget; ha azt mondja neki, hogy előbb az iratokat gondosan és figyelemmel át
                    óhajtja lapozni, s ha legmagasabb megelégedését nyilvánítja őrködése felett: úgy
                    mindenek előtt időt nyerünk, és császári fenséged a befogatási parancsok
                    alájegyzéseért nem von magára neheztelést. Holnap az utasítások Bécsből úgy is
                    leérkeztek volna, és a felelősség le és fel magától elmarad.</p>
				<p>- Igaza van, mint mindig, - mondá a főherczeg meghatottan, - ön igaz barátom. De
                    mit tehetek róla, ha mindig nyilt vagyok, ha nem lehetek kétszínű. Az őszinteség
                    és igazságosság igaz, hogy utóvégre is tönkre tesz.</p>
				<p>A gróf, bár ismeré a herczeget, és tudta, hogy az őszinteség nem első tulajdonai
                    közé tartozott; azonban a szeretetreméltó herczegnek őszinte hive volt, és az
                    ifjú érzelem e fellobbanását tartós lángnak vélte és ezért szíve mélyéből
                    mondá:</p>
				<p>- Császári fenséged bármily körülmények között feltétlenül számít reám.</p>
				<p>A főherczeg most kihuzta óráját. «Nyolcz óra, - mondá, - az éj közelg, és majd
                    elfeledjük, hogy a kertben már a tűzjáték kész, egy hétig dolgoztam rajta.
                    Menjünk gróf, véleményem szerint jól sikerülend. Hadd lássa Thugut, hogy egy
                    «összeesküvés felfedezését és a társadalom megmentését» méltóan
                    megünnepelem.»</p>
				<p>A mint a kert sűrüjéből az első röppentyű sziporkázva a magasba szállt, a Duna
                    mindkét partján összegyűlt a nép. Mindenki ismerte a főherczeg kedvencz
                    mulatságát és ízlését, melylyel a lángcsoportnak oly remek szinvegyületet tudott
                    adni, melyből a nagy kertnek egy sétánya, majd a régi Corvin-palota falai, majd
                    ismét az új vár mint varázsütésre bontakoznak ki a sötétségből és a tűzjáték
                    festői hatását növelék. Valahányszor tehát a várkertből a röppentyűk a magasba
                    szálltak, mindannyiszor Buda és Pest lakói a Dunapartra gyűltek, hogy e látványt
                    bámulják. Ily alkalommal Zsigray sem hiányzott. Ő annál illetékesebb biró volt,
                    mivel a festészet mellett örömest rendezett tűzjátékot is. A bámuló tömeg
                    közepett lóháton egy hintó mellett, melyben néhány hölgy állt, bámulván az
                    utolsó mutatványt, Zsigray elemezte szépségeit a mutatványnak, mely Budavárát
                    tünteté elő kicsinyben, midőn a császárt seregek megveszik és a törökök a nagy
                    puskaporos tornyot légbe röpítik. Most hirtelen egy fiatal ember tör utat a
                    közönségen és halkan megszólítja: «Catilina.» Zsigray lehajolt és a sötétben is
                    megismeré az ifjú Hirgeistot, ki e szavakat mondá neki: Laczkovicsot és
                    Szent-Mariayt ép most fogták el. A gróf szemlátomást megrettent, de mielőtt a
                    fiatal embertől a részleteket megtudhatá, eltünt. Zsigray el sem búcsuzván a
                    hölgyektől, sarkantyúba kapta lovát, mely egy ugrással utat nyitott a tömeg
                    közt, és nyargalva vágtatott el a Dunapart hosszában a bécsi országúton, a
                    nélkül, hogy világosan tudná, miért. Ha menekülni akart, a Törökország felé
                    vezető utat kell választania; az alföldi rónán a törvény kezét könnyebben
                    kikerülheti, és a Dunán túl már bizton volt. Mégis oda tartott ösztönszerüleg, a
                    hol Martinovics volt. Oly bizalmat helyzett az apátban, hogy közelében magát
                    biztosságban vélé. Azonban midőn reggel felé Ujfaluba ért, honnan lova fáradsága
                    miatt tovább nem mehetett, ekkor vette csak észre, hogy az ijedség első
                    rohamában elfelejtett pénzről gondoskodni. Tárczájában annyi sem volt, hogy
                    Bécsig a postadijt kifizethette volna. Nyergét nem akarta eladni, mert ezáltal
                    gyanut ébreszthetne. Hogy e teendőkről csendben gondolkozhassék, egy szobába
                    vonult.</p>
				<p>A vendéglős délben kopogott ajtaján, jelentvén, hogy az étel már kész. Zsigray az
                    ebédlőbe ment, és alig foglalt helyet, midőn új vendég, egy kereskedő, ki
                    üzletügyben utazott Pestre, lépett a szobába.</p>
				<p>- Fogadós úr, - szólt ez, - kaphatok gyorsan ebédet? Sietek, csak addig várhatok,
                    míg a gyorskocsi átfog.</p>
				<p>- Nagyságos uram, leves és marhahus paradicsommal és ugorkával kész, a kappan
                    tüstént megsül és jó kolbászos káposztával is szolgálhatok.</p>
				<p>- Csak sebesen, - monda a kereskedő, - mindent eszem, de sietnem kell.</p>
				<p>- Mi ujság Bécsben? - kérdé Zsigray, ki az idegen kiejtésén és étvágyán tüstént
                    észrevette, hogy bécsi.</p>
				<p>- Semmi - válaszolt ez. - Az egész világ falun van, a várszinház üres. A városban
                    most sem hangverseny, sem mulatság nincs, örülünk, ha messze vagyunk tőle.</p>
				<p>- Nem szült izgatottságot, - kérdezé a gróf, - hogy Prandstettert és társait
                    bebörtönözték?</p>
				<p>- Tüstént látszik, - monda a kereskedő, - hogy a magyar urak szabadabbak, mint a
                    bécsiek; itt nem fizetnek fogyasztási adót, a bor és dohány olcsó, s úgy
                    beszélhet az ember, a mint szájára jő. Nálunk senki sem merészeli egy
                    bebörtönözött nevét kimondani.</p>
				<p>- De Prandstetter városi tanácsos, Bécsben jelentékeny egyéniség volt?</p>
				<p>- Potomság - monda a kereskedő - hisz én azt sem tudtam, hogy tanácsos volt. Egy
                    tanácsossal különben sem sokat törődünk, nekünk csak a polgármesterrel és
                    kapitánnyal van közünk, mert ezek vannak a rendőrminiszterrel közvetlen
                    érintkezésben. Hogy Prandstetter tanácsos volt? Miként lehetett oly bolond, hogy
                    a politikába avatkozzék, ha jól folyt dolga, a mely nem tartozik hozzá? De ő
                    olyan iróféle is volt; ezek a firkászok csak nem is lehetnek békében.</p>
				<p>- Kivüle még sokat fogtak el?</p>
				<p>- Ki tudhatja? Mi bécsiek ilyennel nem igen törődünk. Nem lármázunk, ha valaki
                    sötétre jut, mi nem vagyunk kiabálók, mint a magyar urak. Most megint lármát
                    ütnek, ha megtudják, hogy tegnap délben egy előkelő magyar urat a «Vad embernél»
                    elfogtak.</p>
				<p>- Hogy hivják? - kérdé a gróf és elsápadt.</p>
				<p>- Nem tudom, - válaszolá, - hisz a magyar mind olyan kimondhatlan név, hanem azt
                    tudom, hogy pap volt.</p>
				<p>Zsigray felkelt, kifizette a számadást és lovát felnyergeltetvén, lassan
                    gondolatokba mélyedve, visszatért Budára. Tehát Martinovics is el van fogva!
                    Közel éjfél volt, midőn haza ért. Szolgája értesíté, hogy a királyi ügyész
                    Fekete úr kereste, és minden iratot lepecsételt. A gróf megparancsolá, hogy
                    gyorsan fogjanak be, mialatt leborotválta szakállát, nőruhát öltött és Győr felé
                    hajtatott, a hol családja időzött. Az úton még egyszer megváltoztatta tervét.
                    Veszprémbe futott a ferencziekhez, hol a guardiántól menhelyet kért, de az
                    elővigyázat oly rosszul volt tervezve, hogy menhelyét tüstént fölfedék. Alig
                    volt két nap Veszprémben, midőn a kolostorban elfogatott.</p>
			</div>
			<div type="chapter">
				<head>X. Egy felolvasás a nőnevelésről.</head>
				<p>Az elfogatás híre villámgyorsan terjedt és a fővárost félelemmel tölté el.
                    Általános volt a tudat, hogy a reactio kevés áldozattal meg nem elégszik és nem
                    tudhaták, meddig akar terjeszkedni, mert gyaníták, hogy az önkénynek a törvény
                    nem fog határt szabhatni. Az alkotmány eltörlése József alatt még mindenkinek
                    emlékében élt és ha az alaptörvényeket is meg lehet büntetlenül sérteni, úgy a
                    Corpus Juris magánjogi törvényei nem nyujthatának biztosítékot. De midőn az
                    egész város félelemmel és nyugtalanul nézett az új befogatások elébe, a
                    Kovács-ház mitsem tudott azon ingerültségről, mely a városban uralgott; az orvos
                    sohasem járt emberek közé és a városban kevés ismerőse volt, betegei szegény
                    emberek voltak, a kik a nyilvános ügyekkel nem igen törődtek; politikai vétségek
                    túlmentek tudatkörükön; mely a felségárulás természeténél fogva nem a szegények
                    és tudatlanok vétke, hanem a középosztály- és aristokratiáé.</p>
				<p>A nélkül, hogy gyanítanák, mily sors éri azt, ki szíveiknek legkedvesebb volt,
                    nyugodtan ült Luiza és Lenke a varróasztalnál, Lenke tarka gyapotból takarót
                    kötött Descamps ezredesnek, míg Raimondné művészi ízléssel fűzött szebbnél szebb
                    virágokból koszorút, hogy Lenkét ékesítse.</p>
				<p>Kedves látvány volt e két nőt egymás mellett látni; Lenke szőke fürteivel és
                    lehelletszerű arczszínével, mely oly könnyen borult lángba és a jellemzettebb
                    vonású, dús barna hajzatú franczia nő. És mint vonásaikban, úgy beszédeikben
                    kitünt a különböző jellem; Lenke tartózkodó és mindig hallgatag volt, de ha
                    szólt, zengzetes hangjában a meggyőződés szólt, mely tanúsítá, hogy, a mit
                    mondott, érzelmének kifejezése, míg Luiza örömest és sokat csevegett. A szólást
                    ép úgy szükségelte, mint barátnője a gondolkodást.</p>
				<p>- Valóban sajátságos - monda ő, - mennyi szabadságban részesít titeket magyar
                    lányok a szokás. Te annyiszor látogatod meg barátnőidet, mennyiszer tetszik,
                    atyád háza nyitva áll minden fiatal embernek, a ki azon társaságban él, melyhez
                    te tartozol; azt hiszem, atyád azzal sem törődik, hogy kivel levelezel, fel sem
                    bontja a hozzád érkező leveleket, csak azt kérdi meg, ki írta.</p>
				<p>- Nem tartanád igazságtalanságnak, válaszolt Lenke, ha egy, nevem alatt érkező
                    levél, a mely tehát tulajdonom, más által nyittatnék fel, még ha atyám által is;
                    - kételkedhetnék bennem? Mindig megmondom neki, hogy ki írt és mit írt, titkom
                    előtte nincs. De hogy bízhatnám benne, ha ő sem bíznék bennem? Gyermekségem óta
                    mindent megmondék neki, a mi szívemet nyomta, vagy a mit kivántam; anyámat soha
                    nem ismerém, meghalt, midőn még bölcsőben feküvém és atyám oly jó, hogy komoly
                    foglalkozásai daczára örömmel hallgatá gyermekes csevegésemet. Tanítóm volt,
                    oktatván a tudományokban, míg egy öreg nevelőnétől nyelveket, zenét és női
                    munkát tanultam. Szeretem őt mint atyámat, tanítómat, drága barátomat, ki előtt
                    lelkem nyitott könyv.</p>
				<p>- Mindent megmondasz neki? - kérdé tréfásan Luiza.</p>
				<p>Lenke elpirulva mondá: Mindent, mihelyt kérdez; és ha egy lenne is, melyet vele
                    nem közlenék, tudnám, hogy az bűnös és e gondolatot kiverném fejemből és
                    szívemből kitépném.</p>
				<p>- Te valóban nagyon jó gyermek vagy, kedves Lenkém, - kiálta Luiza, megszorítván
                    kezét, - megvallom, kell, hogy ily viszony atya és gyermek közt boldogítson, de
                    meg nem foghatom, mint állhat fenn.</p>
				<p>- Francziaországban más viszonyban élnek!?</p>
				<p>- Kérdésed igazán gyermekded, - monda nevetve Raimondné. - A társasélet Párisban
                    mesterkélt, műveltségünk más és életmódunk a tietektől egészen elütő. Látom,
                    hogy igaza volt Rousseaunak, mondván: a művelődés növekvése a tudósságot
                    kisebbíti. Nálunk nincs családélet, a nap óráit férfiaink a kereseti ügyek
                    végzésére szentelik és este mulatniok kell. Elmegyünk a színházba vagy
                    hangversenyre, vagy estélyre, a hol szellemdúsnak kell lenni; kinek maradna itt
                    ideje gyermekneveléssel foglalkozni? És azután estélyeink fiatal leányoknak nem
                    ajánlhatók. Nincs az életnek oly változata, nincs oly tudomány, melyről minden
                    tartózkodás nélkül nem szólanánk. Vallás és társadalmi szokások iránt nem
                    viseltetünk mi oly tiszteletteljes félelemmel, mint ti, mely által a
                    köztársalgás tárgya megszünt lenni; szellemmel és szabadon szólhatunk mindenről,
                    a szellemdús franczia csak egy határt ismer, melyet sohasem szabad átlépnie, és
                    ez: hogy soha unalmassá ne váljék s ezért mi csak felszínét érintjük a
                    tárgyaknak, mélyébe ritkán hatunk. E könnyűség csupán a francziának adatott,
                    társaskörünket a világ utánozhatlan példányává teszi s franczia szellem
                    túlsúlyát biztosítja. És mégis érzem, hogy más, Francziahonnal műveltségre nem
                    versenyezhető országok viszonyaiban több egyéni boldogság rejlik. De a franczia
                    nemzet, nagyságának és dicsőségének örömest hoz minden egyes áldozatot. És ezért
                    az idegen nem gyaníthatja, hány megtört szív, még a forradalom előtt is, vérze
                    el a vidám franczia társaskörökben. Társaséletetek unalmasabb, de ti
                    boldogabbak vagytok. - E szavaknál Raimondné mélyet sóhajtott.</p>
				<p>- Ez megfoghatatlan, - mondá Lenke. - Te is szereted atyádat, mint én, elhagytad
                    hazádat, idegenek között bolyongsz, csakhogy sorsán könnyíts; és mégse léteznék
                    köztetek az a viszony, mely köztem és atyám közt?</p>
				<p>- Már mondám, Lenkém, hogy nálunk a társasélet más alapon nyugszik, mint nálatok,
                    hisz itt nem ritkaság, hogy az anyák, mint a szerecsenek, maguk szoptatják
                    gyermekeiket; nálunk tüstént dajkának adják át, ki a városi rosz levegőt
                    elhagyva, falura vonúl; megkiméljük azáltal füleinket a süketüléstől. A gyermek
                    ott marad, míg csak el nem választják, midőn már járni és beszélni tud.</p>
				<p>- Hisz ekkor gyermekeiket a szülők sem ismerik, - szólt csodálkozva Lenke.</p>
				<p>- Természetesen, sír egy keveset, ha dajkájától megválik, de néhány bonbon
                    kibékíti új helyzetével. Hét-nyolczéves korukig a gyermekek szülőik házában
                    maradnak egy bonne felügyelete alatt, ki tanítja és játszik velük. A csemegénél
                    bejönnek az étterembe, csinosan öltözve, hajuk fürtökbe kötve, és a szülék
                    gyermekeik szépségében büszkék, a kik igazán olyanok, mint kis bábok. Én mindig
                    eleven valék, de egyre sírtam, midőn öt órakor felöltöztettek és hajamat
                    fésülték, hogy úgy felcziczomázva szüleimhez menjek: e szép ruhában nem
                    mászkálhattam a földön és az asztal alatt, de vigaszul rendesen czukrot vagy
                    gyümölcsöt kaptam, és kibékültem hosszú fürteimmel, melyek minden szegben
                    megakadtak, ha a szobában ugráltam. Később a fiúk egyetembe, és a leányok
                    zárdába küldetnek neveltetni.</p>
				<p>- Ez iszonyú élet lehet, magas falak, rostélyzott ablakok és az örökös együttlét
                    oly lényekkel, kik sorsukkal elégületlenek; mint megfagyaszthatják a gyermek
                    szívét és mennyire sérthetik érzelmeit!</p>
				<p>- Im itt a kis hugenotta nő - szólt Luiza - ti protestánsok azt hiszitek, hogy
                    egy kolostor börtönnél nem egyéb és minden apácza a papi cselszövény szabadulni
                    törekvő áldozata; részemről elmondhatom, hogy a kolostorban sok jó napot tölték
                    és még most is gyakorta visszavágyom. Huszan, harminczan voltunk, mind víg
                    lányok, nyolczévestől kezdve tizenhatig, egész nap mulattunk, csereberéltünk,
                    nem sokat törődtünk a kolostort környező magas fallal, mert a kert játékra elég
                    tágas volt. Mindenikünknek volt egy virágágya, melyet magunk műveltünk,
                    öntöztünk s ha a virágok kinyíltak, koszorút köténk és a kolostorkápolnában a
                    szentek szobraira aggatók, a ki pedig legszebben tudta a virágokat rendezni, azt
                    kitüntettük azzal, hogy a szűz anya szobrát koszorúzta fel. Tanulással nem igen
                    háborgattak; a kátét természetesen tudtuk könyv nélkül, énekelni szent dalokat
                    tanultunk s mint örülénk, ha zöldcsütörtökön megtelt a templom és a
                    Misereré-nél mindnyájan a karzatra néztek, a hol mi énekeltünk. Számadásra,
                    földleírásra és franczia nyelvre az apáczák tanítottak és gyóntatóatyánk, egy
                    nyájas szerzetes, a ki mindig czukrot hozott csuklyájában és lopva kiosztotta
                    köztünk; ez minden héten kétszer bejárt vallástanra; ő adta elő a
                    világtörténelmet is, természetesen a szent történelmet kimerítőleg, sokkal
                    jobban tudtam Juda és Izrael viselt dolgait, mint saját nemzetemét és míg Sorel
                    Ágnes és Maintenonról alig hallottunk valamit, Athalis és Jesabel életét
                    részletesen ismertük, habár ez nem igen épületes. Tartózkodás nélkül mondta el,
                    hogy bölcs Salamonnak háromszáz neje volt, hisz ez kézikönyvünkben meg volt írva
                    és midőn egyik elmés tanulótársunk kérdezé, hogy lehet ez? zavarodás nélkül
                    válaszolta, hogy udvarhölgyei voltak. XIV. és XV. Lajosról pedig azt tanultuk,
                    hogy legnagyobb, legerényesebb és legjobb fejedelmek valának minden uralkodott
                    fejedelmek közt. A főtárgy, a mire az apáczák oktattak, volt, hogy a világ a
                    legkisebb porczikájáig romlott, a kolostor falain kívül bűn és vétek uralkodik
                    és azoknak, kik a világban élnek, ritkán sikerül az örök kárhozattól
                    megszabadulni. A vétekre, mondák, annyi alkalom nyílik, hogy a legjobbak is alig
                    állhatnak ellent az ördög kisértéseinek és az egyház törvényeit megszegik. A
                    szülői házban alig kerülheti el a leány, hogy a bőjtöt meg ne szegje, bálokba és
                    színházba ne járjon. Ellenben arra is oktattak, hogy a vétkek megbocsájtatnak,
                    ha lelkiatyánknak mindig meggyónjuk és benne feltétlenül bízunk, csupán csak ő
                    adhat tanácsot, mint teljesítsük szüléink iránti kötelességeinket és később a
                    férjeinkhez való kötelmeket, hogy egyesítsük azokkal, melyek lelki üdvünket
                    eszközlik. Azonban, úgymond, a kik a világtól elválva, távol a világ
                    kisértéseitől és gondjaitól a kolostorban folytathatják, sokkal boldogabbak;
                    lelkük meg van mentve és földi életük hasonlít a csendesen folyó patakhoz, mely
                    kristálytiszta csöppjeivel a kertet öntözi. Egy sem volt köztünk, ki a
                    kolostorélethez ne vonzódott volna és mindnyájan megigértük, hogy szüléinket
                    kérni fogjuk, hogy engedjék meg a szerzetbe lépni. Sokan közülünk meg is kapták
                    az engedelmet, leginkább azok, kiknek sok testvéreik voltak és szépek nem
                    valának. Családjuk örült, hogy gyermekük el van látva és örömest fizették azon
                    összeget, melyet az egyház minden jegyesének adni kell és a mely a
                    jegyajándoknál ritkán volt nagyobb.</p>
				<p>A kolostorban neveltetvén, a nélkül, hogy a világban lett légyen, most nevelőné
                    lőn és mi tapasztaltuk, hogy azon apáczák, kik gyermekségüktől nem hagyták el a
                    kolostort, szóltak a világ romlottságáról leghevesebben, míg mások, kik keserű
                    csalódások után késő nyugalmat és csendet keresve jöttek a czellába, sokkal
                    kevesebbet beszéltek a világ ellen és az apáczaélet boldogságát fejtegetvén,
                    hozzákapcsolák, hogy: különben a családi életben is boldogok lehettek és jók
                    maradhattok, de őrködjetek és imádkozzatok, nehogy kisértetbe essetek.</p>
				<p>- Kedves Luizám, - válaszol Lenke - mindemellett is unalmas lehetett az a
                    kolostori élet.</p>
				<p>- Nem épen, - mondá a franczia nő, - több mulatságunk volt. Az évi vizsgák
                    ünnepélyek valának. Fehér ruhában ültünk ott, szüléink és gyámjaink örülve
                    hallgaták feleleteinket, jutalmakat osztottak; a kik ájtatosság és
                    engedelmesség által kitüntek, Mária leányaivá fogadtattak és mi azt hivők, hogy
                    most a szűzanya különös pártfogása alatt állunk; e fölött még egyéb
                    kitüntetésben is részesültünk; én is grand cadeau de sagesse valék és világoskék
                    szalagot viseltem ruhámon, melyen egy emaillirozott Máriakép függött; szüléink
                    ezen végtelenül örültek és este nagy tánczestély vala.</p>
				<p>- A kolostorban?</p>
				<p>- Igen, de nem férfiakkal, hanem egymással tánczoltunk. Azután még más
                    mulatságunk is volt. Néha-néha meglátogattak régi játszótársaink, kik, kilépve a
                    kolostorból, férjhez mentek, csakhogy ezek rendesen az apáczákkal voltak, a
                    fejedelemnő sohasem hagyott velük egyedül és így meg nem kérdezhettük, hogy
                    milyen a világ, habár a kiváncsiság örökösen szerfelett foglalkoztatott. - Ily
                    látogatásnak mégis örülénk, mert legalább az utolsó divatot láthatók, hisz
                    mindnyájan hiúk valánk és meg vagyok győződve, hogy az egyháznak sok jegyese
                    volna, ha egy törvény így hangzanék: öltözködni a legutolsó divat szerint kell.
                    A bérmálás és első gyónás is nagy esemény volt még életünkben. A bérmáló püspök
                    aranynyal hímzett díszruhában állt előttünk, koszorúk köríték fejünket,
                    homlokunk egy fekete keresztes kendővel födve, mindez oly mély benyomást
                    gyakorla a képzeletre s ha még az előkészületeket is hozzá gondoljuk, a tanítás,
                    böjtölés, mindez egy üres érzést támasztott keblünkben, melyen azonban az öröm
                    sugara is áttört, olykor gondolván, hogy ezentúl nem kis gyermekeknek, hanem
                    felnőtt leányoknak tartatunk. Később mindig nagy tanulmány volt, hogy mit
                    gyónjunk, ilyenkor az apáczák a tanuló szobában magunkra hagytak, hogy elménket
                    összeszedhessük és a szent gyónásra készüljünk, sokáig törtük fejünket, mit
                    gyónjunk meg és az ült diadalt, a ki legtöbb vétket össze tudott keresni!
                    Hányszor valék szerencsétlen, midőn láttam, hogy játszótársam már nyolcz bűnt
                    jegyzett papirra, míg én négynél tovább nem juthattam s mint örültem, ha
                    bűnjegyzékemet befejeztem és barátnőmnek segítheték. Ezt nem is volt nehéz,
                    gyónásunk majd mindig egyre ment, hogy hanyagok, figyelmetlenek voltunk,
                    veszekedtünk, egymást irigylők, vagy, hogy az álom imádság közben megszállt;
                    mást nem tudtunk gyónni, de az öreg lelkiatya oly komolyan hallgatá, mintha a
                    legnagyobb vétkeket mondanók és bűnbocsánatul az olvasót kelle leimádkoznunk.
                    Lenkém! ezek boldog napok voltak! nem ismerém a szenvedélyt, örömmel valék a
                    kolostorban és midőn elhagyám, keservesen sírtam. Elbúcsúztam játszótársaimtól
                    és a jó apáczáktól, kik az útra is áldással kisértek s megigérték, hogy
                    mindennapi imájukba zárnak. A fejedelemnő egy ametist-olvasóval ajándékozott meg
                    és mondá: ha valaha az életben boldogtalan lennék, a kolostor menhelyül mindig
                    nyitva áll előttem. Szegény! midőn a kolostorokat feloszlaták, ő is száműzött
                    lőn és most valahol Németországban tengődik.</p>
				<p>- Nem tehetek róla, - jegyzé meg Lenke, - de nem térítettél meg, a kolostori élet
                    gyönyörködtető ecsetelésed daczára legkevésbbé sem tetszik nekem; a szüléktől
                    elidegenitették kedélyeteket, az élet álképével foglalák el, hisz szavaid után,
                    fogalmatok sem lehetett arról, hogy mily állást töltötök be egyszer az életben,
                    mik lesznek kötelességeitek és mi lesz rendeltetéstek. Bábként bántak veletek
                    és mindent elkövettek, hogy ne legyetek mások, mint lelkiatyátoknak öntudatlan
                    eszközei. Nevelési rendszerünket sokkal észszerűbbnek tartom, hol a szüléktől
                    sohasem válunk el, már mint gyermekek betanulunk a háztartásba és ha több
                    testvér van, a nagyobb a kisebbet oktatja, őrzi. És azután a kolostorból az
                    életbei gyors átmenet kedélyedben forradalmat idézhete elő?</p>
				<p>- Igenis - folytatá Raimondné. - Ép tizenhetedik évemet töltém, midőn atyám
                    kihozott. Első napokban nem száríthatta fel könyeimet, daczára annak, hogy
                    szépen butorozott szobám sok örömben részesített és az ízlésteljes öltözékek,
                    melyeket szobaleányom, egy csinos és ügyes párisi nő rendezett, nem kevéssé
                    hizelegtek hiúságomnak s ezenkívül életemben először volt valakim, a kinek
                    parancsolhaték. Anyám meghalt kolostorban létem alatt, atyám tehát bemutatván a
                    cselédeknek, így szólt: a mit Luiza kisasszony parancsol, olybá vegyék, mintha
                    én parancsolnám, ő a háziasszony. Kedd volt, midőn a szülői ház küszöbét újra
                    átléptem és már félig-meddig vigasztalódtam, midőn pénteken észrevettem, hogy
                    atyám nem böjtöl. Főfájást vetvén okúl, egy harapást sem ettem, de végnélkül
                    boldogtalanított, hogy atyám, ki engem annyira szeretett, az egyház törvényeit
                    megveti; én nem tudtam a böjtmegszegésnél nagyobb bűnt! Másnap még rettentőbb
                    volt. Reggel szobámba jött, megcsókolta homlokomat és mondá: Reménylem, Luizám,
                    hogy új helyzetedhez alkalmazkodni fogsz, a barátnőidtőli elválás első napjaiban
                    nem akartam gyászodat zavarni, de már le kell törleni könyeidet és a kolostori
                    szokásoktól megválnod. Öltözködjél ma csinosan fel, ízlésed jó, Francziska
                    segítend, jól ért hozzá, mert estére színházba megyünk. Megcsókolám kezét, de
                    könyeimet alig fojthatám el. A jó fejedelemnőre emlékezém, a ki annyiszor mondá,
                    hogy a világ kisértéseinek nehéz ellenállni. Kötelességemnek ismertem, atyámnak
                    engedelmeskedni, de a kolostorban szüntelen hallám: színházba menni vétek. Mit
                    csináljak! Egész délelőtt sírtam és elhatárzám, hogy a szinházban nem fogok
                    mulatni, hanem titokban elviszem a fejedelemnőtől ajándékozott ametist-olvasót
                    és ájtatos imádságomat semmi által sem hagyom zavartatni. Az este eljött,
                    atyámmal kocsiba ültünk. Első emeleti páholyunk volt, a fényes világítás, jó
                    zene meglepett, mégis, midőn a függönyt felhúzták, lesütém szemeimet, a
                    színpadot nem akartam látni, lassan kihúztam olvasómat, zsebkendőm alá rejtvén,
                    egyik szemet másik után csúsztaték le ájtatos ima közt. Racine Phädráját adták s
                    bármint akartam is süket lenni, a hangzatos versek fülembe hatottak, akaratlanul
                    hallám, sírhattam volna, hogy bennük gyönyörködtem, ájtatosságom megzavartaték,
                    nem imádkozhatám és szegzett figyelemmel kezdem hallgatni az előadást, mely
                    iránt érdekeltségem nőve nőtt; a színpadon kívül nem láttam semmit és így azt
                    sem vettem észre, midőn a páholyajtó felnyílt s rajta egy fiatal ember lépett be
                    s atyámmal beszédbe ereszkedett; de elragadtatásomban kicsúszott kezemből az
                    olvasó ép azon perczben, midőn a függöny legördült, a fiatal ember, kinek
                    jelenlétét nem tudám, előbb lehajolt, fölemelte és egy bókkal nyujtotta át.
                    Atyám bemutatta e fiatal embert, Raimond Károlyt. «Mit csinálsz ezen olvasóval a
                    színházban?» mondá mosolyogva atyám. Karperecz, leesett kezemről, mondám és
                    iparkodtam minden áron megerősíteni. Atyám a fiatal emberhez fordulva mondá:
                    Raimond úr, ön láthatja, hogy leányunk szépen halad, csak négy napja hagyta el a
                    kolostort, ma először van színházban és már tudja, hogy az olvasó a női
                    öltözékhez tartozó divatszer. Könnyek tolultak szemembe és Raimond, a ki látta,
                    atyám szavai mennyire sebzenek, érdektelen beszédbe elegyedett velem a
                    szinészetről, hogy izgatottságomat eloszlassa, végtelenül le voltam kötelezve.
                    A mint azonban a függönyt újra felvonták, érdekeltségem egész erővel
                    odairányult, úgy érezém, mintha egy hatalmas erő venne körül és bármily
                    vétkesnek látszott is a mű cselekvénye, mégis rendkívül vonzott. Haza érve
                    azonban, midőn ágyamba feküdtem, a mámor elrepült, a fejedelemnő élő alakja állt
                    szemeim előtt, bármennyire csuktam is le; sírtam, azt hivén, hogy nagyot
                    vétkeztem. Bűnbánatot akartam tartani; másnap egész komolysággal behintém
                    kenyeremet hamuval és bánatos szívvel fogyasztám el, azután atyámhoz mentem,
                    könyörögvén, hogy ereszszen vissza a kolostorba az apáczaesküt letenni, mert én
                    képtelen vagyok a világ kisértéseinek ellentállni. Atyám azonban kinevetett és
                    mondá: rendeltetésem nem égi-, hanem földi menyasszonynyá lennem és
                    kinyilvánítá, hogy Raimondhoz, azon fiatal emberhez, kit tegnap a szinházban
                    láték, fogok nőül menni. A két család már rég elhatározá és reményli, hogy mint
                    jó gyermek, nem teszek balga ellenvetéseket.</p>
				<p>- Istenem, hisz ez magasztalt műveltségetek daczára, - mondá Lenke, - nagyon
                    erkölcstelen: oly férfihoz menni nőül, a kit nem ismerünk, a kit nem
                    szeretünk.</p>
				<p>- Mi pedig, kedves gyermekem, igen természetesnek tartjuk, hogy a szülék
                    gyermekeik jövőjéről maguk gondoskodnak és a nagyfontosságú férjválasztást nem
                    bízzák gyermekeik vak szenvedélyére, mely oly hamar vezethetné tévútra. Sőt
                    nagyon helytelennek tartjuk, ha egy lány szülői engedély nélkül megy
                    férjhez.</p>
				<p>- Ezt mi is rosznak tartjuk, - válaszolt Lenke, - a szülői akarat ellen nem vét
                    egy lány sem, a ki szülőit szereti, de árúczikk gyanánt eladatni mégis sok.
                    Helyettem senki se válaszszon, még atyám se. És ti az ily eljárási tűritek;
                    látszik, hogy a kolostornevelés megtörte akaratotokat.</p>
				<p>- Nem annyira, mint gondolod; ha férjnél vagyunk, Francziaországban akaratunkat
                    szabadabban érvényesíthetjük, mint itt, - jegyzé meg mosolyogva Luiza.</p>
				<p>- Mit mondál atyád meglepő szavaira?</p>
				<p>- Semmit, sorsomban örömmel megnyugodtam, mert Raimond fiatal, szellemdús és
                    szeretetre méltó férfi volt; összekelésünk néhány hónap mulva megtörtént és
                    oldalánál tökéletesen boldog valék. Fényes estélyeket adtunk, Páris
                    leghírnevesebb írói jártak hozzánk és sok volt azon férfiak közül gyakori
                    vendégünk, kik az utóbbi napokban hírre vergődtek. Raimond mindennel
                    elhalmozott, a mit gazdagság az élet édesítésére nyujthat, előzékeny figyelemmel
                    volt irántam, csak egyet nélkülözék, - szerető szívet. E miatt gyakorta tevék
                    szemrehányást, de ő türelmetlen lőn, szerelmem untatá, sokszor mondá, hogy csak
                    egy hibám van s az, hogy érzelmeimnek nagyon átengedem magamat: «ha engem csak
                    legjobb barátodul tekintenél, mindketten boldogabbak lennénk, te nem lennél oly
                    izgatott s én kevésbbé gyötört.» Könnyen vette az életet, miután ifjúságának
                    többszörös csalódásai kiábrándíták; örömest mulatott és minden rózsának
                    megörült, melyet életútján lelt. Sorsomat először atyámnak panaszlám el, azután
                    barátnőimnek, de valamennyien nevetségesnek tarták, hogy csak azért érezem
                    magamat boldogtalannak, mert egy férj, ki annyi gyöngédséggel és
                    szeretetreméltó figyelemmel előzi meg kivánságaimat, de nem egyedül engem
                    szeret; azt mondák, hogy boldogabb vagyok, mint az asszonyok nagy többsége, sőt
                    néhány barátnőm sorsomat irigylendőnek látta. Így lassankint ebbe is beleszoktam
                    és elégült valék, míg a forradalom kitörése mindent megváltoztatott. Raimond,
                    mint szabadelvű, az események örvényébe dőlt, daczára, hogy társadalmi helyzete
                    az ellenkező táborba utalá. De nemes, önzéstelen lelke a meggyőződés szavát
                    követé. Június 14-én véletlenül a bastillák terén volt és midőn az erődöt
                    megtámadták, a nép élére állott. A harczban elesett. Midőn hideg, vérző
                    hulláját, mellén a halálos sebbel, haza hozák: ekkor éreztem csak a veszteség
                    egész súlyát és megbántam, hogy szerelmemmel annyiszor gyötrém, de már késő
                    volt. Ez legiszonyúbb napom vala. - Mélyet sóhajtott és Lenke kendőjével
                    felszárítván könnyeit, szólt ez: - Nevezzetek csak minket barbároknak,
                    műveltségtöket nem irigyeljük! Mily szegény, szerelem nélküli élet, minden fénye
                    daczára!</p>
				<p>- Midőn később a forradalom vagyonom nagyobb részétől megfosztott - folytatá
                    Luiza - e csapást könnyebben viseltem. A szabadság szeretete volt a
                    legértékesebb hagyomány, melyet Raimondtól örököltem. Azonban midőn atyám
                    elfogatásának hírét meghallottam, nem maradhattam többé Francziahonban, siettem
                    hozzá és itt forróbb szíveket leltem, mint hazámban.</p>
				<p>Kezét Lenkének nyujtá, a leány barátságosan megszorítá és szólt: «Forró szíveket,
                    melyek érted vernek! Kedves Luizám és talán azt a boldogságot is megtalálod,
                    melyet Párisban hasztalan kerestél.»</p>
				<p>E szavaknál megnyilt az ajtó és azon Szolarcsek lépett be.</p>
			</div>
			<div type="chapter">
				<head>XI. Bebörtönzés.</head>
				<p>- Isten hozta barátom, - üdvözlé Lenke a belépőt. - Ép önt emlegettük, de mért
                    oly bús? - kérdé Szolarcseket, halálsápadt komoly arczára tekintvén.</p>
				<p>- Búcsuzni jöttem, - mondá ez.</p>
				<p>- Ha csak ez a baj, - szólt Luiza, - akkor kár emlegetni is. Ön minden
                    kicsinységet nagyon komolyan vesz. Arczáról azt hivém, hogy valami nagy
                    szerencsétlenség érte, és most hallom, hogy az egész csak rövidke elválás. Hová
                    utazik? - tevé hozzá kérdőleg, - meddig lesz távol, hány napig? mert sok időre
                    teendői miatt nem távozhatik, mint gyakran említé.</p>
				<p>- Alkalmasint hosszú, hosszú időre búcsuzom, - talán örökre, - mondá halkan. - De
                    önök, úgy látszik, a városban történtekről mitsem tudnak. Rettegés uralg
                    mindenütt, az embereket fogdossák, senki sem tudja, mi vár rá.</p>
				<p>- Az Istenért, - szólt Lenke, - atyámat is be mernék záratni?</p>
				<p>- Nyugodjék meg kisasszony, - mondá Szolarcsek. - Atyja kevésbbé van
                    összeköttetésben az emberekkel, hogy ő is gyanuba eshetnék. Most barátaimat
                    üldözik. Laczkovics kapitány és Martinovics apát be vannak börtönözve, már gróf
                    Zsigrayt is kutatják, és holnap talán engem.</p>
				<p>- Ön hiszi ezt, és még itt? - szólt szenvedélylyel Luiza, - meneküljön,
                    meneküljön tüstént.</p>
				<p>Szolarcsek fejét rázta.</p>
				<p>- Ha a barátságnak csak legkisebb szikrája él szívében: meneküljön. Még most
                    szabad: ki találja meg a nagy tiszai rónaságon, a török határ közel, néhány sort
                    adok önnek hazámfiaihoz. Meneküljön kérem!</p>
				<p>- «Est-ce qu’on emporte la patrie a la semelle de ses souliers?» Dantonnak e nagy
                    mondata, mely önt elragadá, nem alkalmazható-e rám is? - válaszolt nyugodtan
                    Szolarcsek.</p>
				<p>- Ne legyen gyermek! - szólt Raimondné, egy tekintetet vetvén rá, melybe félelem
                    és szeretet vegyült. - Ha magáért nem, tegye meg a mi kedvünkért. Megöl a
                    félelem, ha önt veszélyben látom!</p>
				<p>- A veszély csakugyan oly fenyegető? - kérdé Lenke valamivel nyugodtabban, habár
                    szemlátomást rettegett.</p>
				<p>- Bűn lenne, - válaszolt az ügyvéd, - önöket ok nélkül ijesztenem. Egy
                    állítólagos összeesküvést fürkésznek, és elfogják azt, kiről gondolják, hogy a
                    mostani állapotot nem tartja legjobbnak. Házmotozást tartanak és iratokat
                    zárolnak le olyanoknál is, a kikre a gyanú árnyéka sem eshetik.</p>
				<p>- Az Isten szerelmére, tüstént figyelmeztetém atyámat, hogy semmisítse meg
                    iratait, melyek gyanusíthatnák! - mondá Lenke és az ajtó felé sietett.</p>
				<p>- Legyen nyugodt, - válaszolt Szolarcsek - Kovács úr sohasem törődött a
                    politikával és a tudomány forradalmai a Causarum Regalium Magister hatáskörén
                    túl esnek.</p>
				<p>Azonban a leányka nem engedett és atyjához sietett a dolgozószobába.</p>
				<p>A mint Lenke távozott, Raimondné Szolarcsekhez közeledett, szemébe tekintett
                    mélyen és szólt:</p>
				<p>- Jól értettem-e? Ön egy összeesküvés tagja, mely elárultaték, élete veszélyben
                    forog. Ne tagadja; ha igaz, a mit mondott, ha igazán szeret! Még nincs későn,
                    még szabad, és ha elég bátor és eszét el nem veszti; könnyen megmenekülhet. Jól
                    értettem, vagy sem? Szóljon gyorsan és határozottan, nincs veszteni való
                    időnk.</p>
				<p>- Én ugyan egy titkos politikai társulat tagja vagyok, de nem összeesküvésnek.
                    Törvénytelen tettet nem bizonyíthatnak ránk; de hihető, hogy roszakaratú emberek
                    agyarkodásait meghallgatták. A társulat fejei befogattak, és a befogatási
                    parancs felségárulóknak mondja őket. Ha sorsukat nekem is meg kell osztanom,
                    nyugodtan nézek pöröm elé. Igazolandom tetteimet egy szálig. Belátja most, miért
                    nem válaszolhattam kérdésére azon a napon, melyen, midőn hivém, hogy szivem
                    kivánságának netovábbját elértem, rögtön oly boldogtalan lettem, és ön előtt
                    minden becsülést elveszíték azon pillanatban, midőn szerelmét esdém.</p>
				<p>- Ön meggondolatlan, kedves barátom, - válaszola a franczia nő, - néhány
                    odadobott szavamra oly súlyt fektet és önbiztosítására semmit. Társulatuk akár
                    veszélyes, akár nem, fel van födve és ön gyanus. Ez elég, hogy elleneitől
                    megszabadulni iparkodjék. Oly kevéssé ismeri a jelen történetét, hogy azt sem
                    tudja, miszerint elég a gyanú a büntetésre? Azt hiszi ön, hogy a fejedelmek nem
                    fogják a rémítés rendszerét úgy felhasználni, mint a köztársaság? Ön még most
                    éli az élet tavaszát, ne hervaszsza el könnyelműn. Küzdje le a keblében élő
                    hiúságot, mely azt susogja: vértanunak lenni dicső! Ön nemesebbre van teremtve,
                    mint hogy a reactio áldozata legyen. Menekülnie kell, most tüstént; néhány percz
                    mulva minden meglesz.</p>
				<p>Raimondné az asztalhoz ülve, nagy sebesen néhány sort irt, azután összehajtva
                    lepecsételte, az íróasztalon megnyomott egy rugót, és egy titkos fiókból egy
                    okmányt vett elő. Útlevél volt. Az izgatottság pirral vonta be orczáját és a
                    belső megindulás szép vonásainak új bájt kölcsönzött. Szolarcsek bámulatába
                    merülve hallgatagon állt előtte.</p>
				<p>- Itt van, - szólt ő, - egy osztrák útlevél látomásozva Törökországba;
                    tökéletesen jó, nem kimélve fáradságot szerezem meg; reméltem, hogy egykor talán
                    atyám használhatja. Csak Szerbiában mutatja elő; egy kis borravaló a káplárnak,
                    a ki átveszi, elégséges, hogy túljusson a határon. Ha már Törökországban van,
                    akkor helyzete biztos. Az odajuthatási eszközök készen vannak, és onnan az út
                    Francziahonba tárva-nyitva áll. Távozzék! Esdem önt, siessen. Ne térjen többé
                    vissza szállására, talán már ott keresik. Ha nincs pénz önnél, fogadja el ez
                    erszény aranyat, elég lesz Konstantinápolyig, és barátjai gondoskodni fognak
                    önről, mihelyt a határon túl lesz. El! el!</p>
				<p>- Köszönettel tartozom, - szólt kaczagva Szolarcsek, - hogy annyira iparkodik
                    magától eltávolítani. De hasztalan, én maradok! Miért meneküljek? Barátaim
                    börtönben, hazám elnyomva, és én kitaszítva a világba, idegenek közt bolyongjak,
                    hitet vesztve a jelenben, reménytelenül a jövőben! Nem, életem nem érdemes rá,
                    hogy óvjam! Mit bánom, ha meghalok is! Kegyed egy részvétkönnyet ejtend értem,
                    mint többi barátjai vagy ismerőseiért, kik a vérpadon vesztenek. Ily iszonyú
                    idők, mint most járnak, eltompítják az érzékeket; megszokjuk az erőszakos halál
                    gondolatát és barátaink úgy is hamar elfelejtenek. Miért meneküljek?</p>
				<p>- Ne kínozzon Sándor, - mondá Luiza szeliden. - Ön nem tudja, mennyire sebez! Ki
                    kell-e mondanom, hogy ön szívemnek drága kincse, - hogy önt szeretem! - folytatá
                    elpirulva. - Nem tapasztalá, hogy megbántam, hogy kora kiváncsiságom által önnek
                    fájdalmat okozék?</p>
				<p>Szolarcsek térdre esett előtte és elragadtatva mondá: «Most már örömmel meghalok,
                    nem éltem czéltalanul! Szebb pillanatot nem nyujthat az élet, - boldog vagyok!
                    Mit törődöm azzal, ha ez lesz a legutolsó is. Luizám, kedves Luizám, mondd még
                    egyszer, hogy: szeretsz.»</p>
				<p>- Szeretlek, - susogá, - de most menekülj. Szerelmünkre kérlek, menekülj
                    Francziahonba. A foglyok sorsa végre eldől. Atyámat vagy kiváltják, vagy csel és
                    vesztegetés szabadítja meg. És akkor követlek szép hazámba és egyesülve
                    boldogságban élünk. Menekülj, parancsolom: menekülj, esdelek, - kiálta lelki
                    félelmében.</p>
				<p>Szolarcsek forró csókot nyomott ajkára, és azután határozottan mondá: hasztalan
                    minden! Nem juthatunk az igéret földére, legfeljebb álmainkban láthatjuk. Ne
                    szólj azon boldogságról, hogy veled egyesülten élhetek, ez sok nekem. Én nem
                    mehetek, ez vétek volna barátaim ellen.</p>
				<p>- Miként? - kérdé Luiza, - barátaid be vannak börtönözve és te sorsukon semmit
                    sem segíthetsz, ha elleneitek kezébe játszod magad. Menekülj, veszteglésed
                    megöl.</p>
				<p>- Becsületem tiltja; barátaimat nem árulhatom el. Bűnt nem bizonyíthatnak ránk;
                    de ha menekülök, azt mondják, hogy a bűntudat űzött és menekvésem vád lenne
                    ellenük. Ha itt maradok, vallomásom talán használhat nekik, ha menekülök, jobban
                    gyanusítom. Bármily boldogság intsen is a távolból felém, kötelességem itt
                    maradni készt, áruló lennék, ha nem maradnék.</p>
				<p>- Szerencsétlen ámítás! - sóhajta Raimondné könnyzápor között. - Magadat és
                    engemet veszélybe dönt a becsületrőli ferde fogalom! Nem bűnvád, hanem
                    politikai vétség miatt üldenek. Nem idéznek pörbe, feláldoznak, mert az
                    elrémítés kivánja, sorsotok nem vallomástoktól függ, - előre el van döntve. Nem
                    is védhetitek magatokat; meg nem engedik, hogy védjétek.</p>
				<p>- Az lehetetlen, törvényellenes, - mondá az ügyvéd.</p>
				<p>- Balga, ha azt hiszed, hogy politikai kérdésben a törvénynyel is törődnek. Ha
                    barátaid becsületét meg akarod menteni, menekülj. Csak külföldön álczázhatod le
                    elleneink rosszaságát, s megbélyegezheted őket és barátaid ártatlanságát
                    bebizonyíthatod. Az idő halad és minden percz közelebb hozza a veszélyt. Igérd
                    meg, hogy menekülsz.</p>
				<p>Szolarcsek majdnem ingadozó lőn, Luizának utolsó érve nagy befolyással volt rája;
                    de tüstént mondá újra:</p>
				<p>- Nem lehet! Gyávaság volna a törvényt futnom. A felségárulási pör többé nem
                    titkos küldöttség által végeztetik; az 1790-iki országgyűlés a végzést az
                    országos törvényszékre ruházta, felettünk a királyi és a hétszemélyes tábla
                    itél. Hogy hihetnének egy oly ember szavának külföldön, ki törvényes birái elől
                    fut, a kinek nincs bátorsága védelemre szállni.</p>
				<p>- Istenem, miért nem áldál meg oly ékesszólással és annyi észszel, hogy most
                    meggyőzhetnélek! Miként nem láthatod be, hogy bizalmad eszélytelen, hogy a
                    birák mindnyájan, még ha jellemök tiszta volna is, párttá lesznek, hogy ők az új
                    kor eszméi, társulatotok czélja, s nem ellenetek küzdenek! - több már nem jut
                    eszembe, hogy idétlen határozatodat megingassam, de bízzál szívem sugallatában,
                    mely nem csal meg; hallgass rám, és teljesítsd parancsomat!</p>
				<p>A lépcsőn léptek hallatszottak: «Már késő», - sikolta fel - jőnek! kiragadnak
                    karjaimból, könyörülj rajtam! Fuss el a hátulsó lépcsőn!</p>
				<p>- Légy nyugodt! - mondá Szolarcsek, - Kovács jő Lenkével.</p>
				<p>- Segítsetek, - szólt hozzájok, midőn a szobába léptek, - segítsetek e hóbortos
                    fiatal embert megtéríteni, a ki nem becsüli életét, mert becsét nem ismeri.</p>
				<p>- Nagyon is jól ismerem, - monda Szolarcsek.</p>
				<p>- Hallgassa meg öreg barátjának tanácsát, a ki higgadtabban nézi a viszonyokat,
                    mint barátnőnk, a ki önt már a vérpadon látja! - jegyzé meg Kovács. - Sorsa
                    hihetőleg hosszas vizsgálat, és azután több évi várfogság. Ez mindenesetre
                    súlyos, és őrült az, a ki nem ragad meg minden eszközt, hogy tőle szabaduljon.
                    Én tudom, hogy a száműzetés keserű kenyér, de bizonynyal kellemesebb Páris,
                    Londonban, sőt még Konstantinápolyban is három, négy évet eltölteni, mint itt az
                    Újépületben vagy Kufsteinban. Rövid időn mégis csak megváltoznak a viszonyok,
                    azon politikai körülmények, melyek most ön és elvbarátainak üldözését okozzák,
                    megszünnek és akkor politikai elveik megtagadása, vagy előbbeni életük
                    meghazudtolása nélkül visszatérhetnek. Biztosítsa egyéni szabadságát! ezért sem
                    elveit fel nem áldozza, sem becsülete nem szenved sérülést, s jellemtelenséget
                    soha nem tanácslanék, meg lehet győződve. Előlegesen azt tanácslom, hogy csak
                    Budapestet hagyja el, vonuljon a thuróczi hegyekbe, míg egy kissé elcsendesül,
                    talán nem lesz szükséges a hazát elhagynia, s csak ki kell térnie ellenségei
                    elől; én mindenesetre tudósítandom a fővárosi eseményekről, s megüzenem:
                    visszatérhet-e; vagy a török határra kell sietnie. Azt hiszem, ennél jobbat nem
                    tehet.</p>
				<p>- Ha szavamnak van önnél valami becse, - mondá zavartan Lenke, - kövesse atyám
                    tanácsát, ön nem hiszi, hogy határozata mennyi fájdalmat hozó, mily
                    boldogtalanná teszi általa barátait, - szólt, miközben Luizára tekintett, ki
                    zokogva rogyott a pamlagra, de e pillanatban felugrott, és lázas ingerültséggel
                    mondá: Későn van már, hallom messziről a katonák lépteit.</p>
				<p>Lenke és Kovács az ablakhoz siettek; Luizának igaza volt, a lenyugvó nap vöröses
                    sugarai egy század szuronyán törtek meg, mely a ház felé közelgett.</p>
				<p>- Bujjék el gyorsan a pinczébe, mondá Lenke Szolarcseknek, ott senki sem leli
                    meg. </p>
				<p>Raimondné zokogva tördelé kezét.</p>
				<p>Szolarcsek és Kovács nyugasztalták Luizát, és biztosíták, hogy nem oly veszélyes,
                    mint a milyennek látszik, ki tudhatja, hogy a fogság nem lesz-e rövid tartamú.
                    De minden sikertelen volt, a franczia nőnek szemei előtt lebegtek a hazájában
                    átélt vérjelenetek.</p>
				<p>Néhány percz mulva a katonák a házat körülfogták, már a lépcsőn hallatszott a
                    csörtetés, az ajtó felnyilt és négy gránátos szuronyos fegyverrel, utánuk egy
                    kapitány egyenruhában és végül egy magyarruhás fiatal ember. Fekete, a
                    tiszteletbeli királyi ügyész lépett a szobába.</p>
				<p>- Szolarcsek Sándor úr, - mondá a fiatal ügyvédnek, - ön a király és törvény
                    nevében foglyom.</p>
				<p>- Viseltessék legalább a hölgyek iránt kimélettel, - válaszolt ez, - és rendelje
                    ki a katonákat, csak nem hiszi, hogy ellenszegülök.</p>
				<p>A tiszt egy kémkedő pillanatot vetett a szobára, és midőn a síró nőket meglátta,
                    a nélkül, hogy az ügyész válaszát bevárta volna, kiparancsolta a katonákat, a
                    lépcsőn állítván fel.</p>
				<p>- Szabad kérnem azon parancs előmutatására ügyész urat, mely önt e lépésre
                    jogosítja? Ön tudja, hogy ehhez jogom van, - szólt nyugodtan Szolarcsek.</p>
				<p>- Mint gondolhatja ön, - válaszolá Fekete, - hogy önkényüleg cselekszem,
                    kötelességem teljesítése soha sem volt súlyosabb, mint ép e pillanatban, ön
                    tudja, hogy aláirt befogatási parancs nélkül a katonaság nem leendett
                    rendelkezésemre; különben a parancsot előmutathatom.</p>
				<p>Egy nagy ív papirost huzott ki zsebéből. Szolarcsek megnézte az aláírást és
                    szólt: «Tehát nem a főherczeg aláirása, hanem a bécsi udvari kanczelláré!
                    sajnálom önt Fekete úr, ön most a bécsi policziának eszköze és nem a magyar
                    törvény szolgája. Kérdezhetek még valamit: ki volt a feladó?»</p>
				<p>- Nem titok, - mondá Fekete, - Spirtovics Ilia úr, a szászvári apát irnoka.</p>
				<p>A mint Raimondné e nevet meghallotta, a rémület kitörésével rogyott a földre
                    ájultan. Lenke és Kovács a divánra emelték. Szolarcsek hozzásietett, fájdalmasan
                    tekintve végig arczán, aztán jéghideg kezét ajkához emelte, és szólt: «Isten
                    veled», - majd Feketéhez fordulva: szolgálatára állok.</p>
				<p>A kapitány lekisérte a lépcsőn, mellé ült a zárt kocsiba, mely az ajtó előtt
                    állt, őt egy altiszt követte, egy gránátos a kocsis mellé ült, a másik a bakra
                    állott, a kocsi azután elrobogott, és a katonák a hadnagy parancsszavára
                    visszavonultak.</p>
				<p>Fekete a szobában maradt, segíteni akart Lenkének és atyjának, kik Raimondné
                    ápolásával valának elfoglalva, de midőn közeledett, Lenke e szavakkal utasítá
                    vissza: «Távozzék rögtön, mérges kéz ne érintsen; nem szégyenli magát, hogy e
                    tettre képes volt?»</p>
				<p>Fekete sóhajtva mondá: Sajnos, hogy hivatalos kötelességem vala.</p>
				<p>- Jellemes ember nem vállal el oly hivatalt, mely ily kötelességet ró rá, -
                    válaszolt Lenke hevülten, egy megvető tekintetet vetvén rá.</p>
				<p>Fekete a szoba egyik szögletébe vonult, míg Kovácsnak és Lenkének sikerül
                    Raimondnét ájultából feléleszteni, azután a mellékszobába vezeték, félre
                    beszélt.</p>
				<p>Néhány percz mulva az orvos visszatért és nyugodtan mondá:</p>
				<p>- Tudom, hogy nem ok nélkül maradt itt, szolgálatára vagyok, végezze, a mit
                    hivatala parancsol.</p>
				<p>- Eltalálta uram, - válaszolá Fekete; - parancsom van iratait megvizsgálni.</p>
				<p>Kovács két kulcsot huzott ki zsebéből és átadta az ügyésznek: «ez dolgozó szobám,
                    ez pedig iróasztalom kulcsai».</p>
				<p>- Hagyja el, - mondá Fekete, - megelégszem, ha kérdéseimre nyiltan válaszol:
                    van-e birtokában levél vagy más irat a szászvári apáttól, Laczkovics kapitány,
                    Hajnóczy, Szent-Mariaytól vagy Szolarcsektől?</p>
				<p>- Nincs! - válaszolt Kovács, - vagy igen, irataim közt van valahol egy levél
                    Hajnóczytól, melyet mintegy nyolcz év előtt írt, megköszönvén benne, orvosi
                    fáradtságomat; akkor Pestmegye alispánja volt.</p>
				<p>- Ez ártatlan levél, - mondá mosolyogva Fekete, - erre nincs szükségem. Megvan-e
                    a «Polgári és emberi hittan» vagy olvasta-e?</p>
				<p>- Nem birom, sem nem olvastam. Gerard Catechisme de la revolution-ját azonban
                    ismerem.</p>
				<p>- Ezt nem kérdeztem, és ha még egyszer kihallgatják, kérem önt, hogy kérdezetlen
                    ne mondja. Becsületszavát adhatja nekem, hogy a felségárulókkal nincs
                    összeköttetésben és a katekizmust nem ismeri?</p>
				<p>- Igen.</p>
				<p>- Ez nekem elég, - mondá most az ügyész, - nagyon sajnálom, hogy kötelességem
                    kényszerített családi nyugalmát ily kellemetlenül háborgatni. Reménylem, hogy
                    kedves leánya jobban fog egykor rólam vélekedni, mint most, és akkor azon sebző
                    szavakat, melyek nekem igen fájnak, visszaveszi. Legyen meggyőződve, hogy
                    elkövetek mindent azon sebek hegesztésére, melyeket akaratlanul ütöttem.</p>
				<p>E szavak után ajánlá magát.</p>
			</div>
			<div type="chapter">
				<head>XII. Egy magyar nő.</head>
				<p>Feketét a látott jelenetek megrázták; - a királyi ügyész beszédéből és Ilia
                    feladásából jobban tudhatá, mint bárki más, hogy Szolarcsek, a kit ép most
                    fogatott el, nem bűnös, hogy a most szervezett felségárulási pörben egyedül
                    politikai czél tüzetett ki, és a birák nem a vádlott ártatlanságát vagy
                    bűnösségét fogják mérlegül használni, hanem a népre gyakorlott hatást; azonban
                    öntudatát azzal igyekvék megnyugtatni, hogy ő előljáróinak tetteiért nem
                    felelős, s csupán csak hivatalos kötelességét teljesítette. De egy belső hang
                    megint azt mondta, hogy e szép lány izgatottsága daczára oly tanítást adott
                    neki, mely magának is eszébe juthatott volna; igaza volt, midőn mondá, hogy:
                    jellemes ember nem vállal oly hivatalt, mely meggyőződésével ellenkező tettre
                    késztetheti. Való az, hogy ifjuságától fogva azon gondolatban nőtt fel, hogy
                    kormányhivatalnok lesz. Anyja, ki özvegye volt egy tanácsosnak és húga a
                    Causarum Regalium Magisternek, gyakran emlegette, hogy a hivatalnoki állásnál
                    tisztességesebbet nem ismer, a hivatalnok teljesíti a hazája iránti kötelességet
                    és magának is állást biztosít a világban. Ki számíthat a hivatalnokon kívűl
                    rendes és biztos jövedelemre? Az ő jövedelme nem függ sem politikai
                    viszonyoktól, sem az év termésétől; kereskedelmi válságok nem háborgatják, és ha
                    kötelességét szorgalmasan teljesíti s sokáig él, akkor a korrendszer mellett
                    rangbani emelkedése sem maradhat el. S ha végre 40 évig szorgalmasan látogatta
                    irodáját, akkor egész fizetését nyeri nyugdíjul és élte fogytáig biztosítva van
                    minden gondtól és szükségtől, ezenfelül pedig gyermekeit és rokonait oly
                    állásra segítheti, a milyenben maga volt. Azután meg felelősség sem terheli; míg
                    alárendelt hivatalnok, addig előljáróinak parancsát teljesíti, s ha végre udvari
                    tanácsossá lőn, akkor a gyűlésben szavaz, de a többség dönt, és határozatát, még
                    ha ellene szavazott is, teljesíti. A hivatalnok sorsa legjobb, mondá gyakran
                    anyja, és életem legboldogabb pillanata lesz, ha téged hivatalban látlak.</p>
				<p>Ily beszédek nagy befolyással voltak Feketére, midőn még gyermek vala, habár igen
                    unalmasnak és egyhangúnak találta, egész életét rendszeresen 10-től 3-ig az
                    irodában oklevelek lapozásával tölteni; neki sokkal jobban tetszett a megyei
                    tisztviselő állása, kinek foglalkozása több oldalú, ki hivatalos teendőiben a
                    megyét átutazta, és a néppel folytonos érintkezésben volt, és e mellett mind
                    igazgatási, mint birói állásában függetlenebb, mint a kormányhivatalnokok, kik
                    előljáróik rendeletét gépszerüleg végezik. De ha azt anyjának elmondta és
                    kivánságát nyilvánítá, hogy a megyénél szeretne szolgálni, azt nyerte mindig
                    válaszul: Fiam, ez nem biztos kenyér, minden 3-ik évben tisztviselőválasztás
                    van, és ezért valamely politikai párthoz kell csatlakozniok, melylyel vagy
                    emelkednek, vagy esnek, és aztán minden tettük szóba fordul a gyűlésen, a
                    pártszenvedély mindent álfényben tüntet elő. Helyzetük fényesebbnek látszik,
                    mint a kormányhivatalnokoké, de oly súlyos, hogy alig van egy is köztük, kit, ha
                    kormányhivatallal megkínálnak el nem fogadná.</p>
				<p>József császár alatt először a választás, azután a megyei gyűlések is megszüntek,
                    és e fiatal ember beletörődött azon gondolatba, hogy hivatalt kell vállalnia, e
                    végből Fekete is a királyi ügyész pártfogását keresé, hogy hivatalba jusson,
                    mert ezt sokkal előnyösbnek vélte, mint fáradtsággal keresni kenyerét. Nagyon
                    megörült, midőn tiszteletbeli ügyésznek kinevezték, de első társalgása Némethtel
                    kiábrándítá, s ezentúl a hivatalnoki pályát nem tartá oly felségesnek. Azon
                    czinizmus, melylyel ily magas hivatalnok a megvesztegetésről szólt, azon mód,
                    melylyel Ilia szavait készakarva elferdítette, a leendő fiatal hivatalnokot
                    elidegenítette, bár nem volt elég bátorsága a királyi ügyésznek nyiltan
                    ellenmondani. Jelleme nélkülözte az erélyt és határozottságot, «nemet» nem
                    mondott soha; észtehetségének fényes kiképzése mellett is mindig szenvedő
                    szerepet játszott; kormányhivatalra volt teremtve. Németh egészen a lelkébe
                    látott, és mivel mint rokona jóakarója volt, alkalmat akart neki nyujtani a
                    kitüntetésre, hogy gyorsan emelkedjék s ezért használta őt a befogatásoknál is.
                    De Feketének alapjában nemes jelleme ily eljárásra felháborodott; kedvetlenül
                    fogadta e megbizást, de nem birta magát elhatározni, hogy egyenesen eltávolítsa,
                    mivel tudta, hogy az elodázás úgy sem használna semmit, miután akármelyik
                    pályatársa elfogadná, még pedig nagyon szivesen, s talán kevesebb elővigyázattal
                    járna el, mint ő. Azon bánásmód azonban, melyben a szép Lenkétől - mert hogy
                    szép, első pillanatra észrevette - részesült, megerősíté határozatában, hogy
                    többé eszközül nem használtatja magát, s ezen kívül, hogy a foglyok
                    megszabadítására mindent elkövet.</p>
				<p>Ily gondolatokkal eltelve ment át a királyi ügyészhez Budára és jelenté, hogy
                    megbizatásában eljárt: Szolarcsek iratait lepecsételte, őt magát pedig Kovácsnál
                    elfogatta, az orvosnál tarta házmotozást is, de ez semmiféle összeköttetésben
                    sincs az összeesküdtekkel, valamint a katekizmus sincs birtokában.</p>
				<p>- Alkalmasint ott sem vizsgálódott jobban Domine fráter, mint a felségáruló
                    Martinovicsnál, a hol a katekizmust ugyan felfedezte, mert ez érdemét nem
                    vonhatom kétségbe, de e kis darab papirost, - Németh az asztalon fekvő papirosra
                    mutatott, - ezt elnézte, én találtam meg ma, midőn az iratokat átvizsgáltam; ez
                    a névjegyzék, tevé hozzá nyomatékkal, és e csillagok nem jelenthetnek mást, mint
                    összeesküvőket, vagy legalább az összeesküvők egy részét, mert ily hatalmas
                    összeesküvésnek jobban szét kell ágazva lenni: le és fel oly magasra, hogy e
                    felett még gyanunkat sem nyilváníthatjuk.</p>
				<p>- Igaza lehet, Domine Magnifice, - válaszolá a fiatal ember, - hanem ez csak azt
                    bizonyítja, hogy hivatalomnak politikai teendőit nem birom betölteni. És ép
                    azért kérem öntől, mint irántam több ízben tanusított jóságának új
                    bizonyítványát, hogy ezentúl a befogatások és házmotozásoknál ne alkalmaztassam,
                    ily hivatalos teendő több tapasztalatot igényel, mint a mennyivel én birok, és
                    félek, hogy e téren soha sem vívhatnám ki megelégedését.</p>
				<p>- Domine fráter - ön látszólag megzavarodott, - mondá a királyi ügyész, - a
                    szerencsét készakarva elutasítja ajtajától; mert ily nevezetes érdemeket
                    szerezni, mint most, nem lesz többé alkalma. Igaz, hogy az összeesküvők egész
                    napot nyertek az által, hogy a főherczeg csak öt befogatási parancsot akart
                    aláírni. A főbbek befogatása figyelmezteté a résztvevőket, és míg a parancs
                    Bécsből leérkezett, irataikat megsemmisíthették. De mindamellett sok gyanú
                    meríthető oly jelentéktelen levelekből is, és a tiszteletbeli ügyész, ki a
                    bizonyitékokat kikutatja, melyeken az itélet alapulhat, gyorsan fog haladni
                    pályáján és irigylendő állásra számíthat, biztosítva lesz, és bizonynyal fényes
                    jövő áll előtte; azért választám önt a vizsgálatra.</p>
				<p>- Bocsásson meg, - válaszolá Fekete komolyan - jövőmet nem építhetem mások
                    boldogságának romjain; még egyszer kérem, bízzon meg mást társaim közül e
                    teendővel, én képtelen vagyok teljesíteni.</p>
				<p>Németh mereven tekintett rá, és résztvevő mosolylyal szólt: Látszik, hogy még
                    fiatal: idővel majd megváltozik, és ez elkövetett lépést megbánja, igaz, hogy
                    már későn lesz, de boldogságra nem erőltethetem, cselekedjék belátása szerint.
                    Ily jelentékeny megbizást nem szeretnék másra ruházni, azonban nincs veszteni
                    való időnk. Holnap az elfogatási parancsokkal egy tiszteletbeli ügyészt a felső
                    megyékbe küldök, ha ön nem megy, másra bizom. Ha okos ember volna, azt is tudná,
                    miként lehet ily alkalommal szép összeg pénzt szerezni, de ha önnek a
                    különczségben kedve telik, úgy nem segíthetek önön. A megbizatást, melyet ön
                    visszautasít, Völgyi szivesen elvállalja. De még itt van báró Révay László,
                    Landerer és Hirgeist befogatási parancsuk; még az éjjel el kell fogatniok, mert
                    nappal nagy zajt ütne, a katonaság már értesítve van és a szükséges segélyzet
                    tüstént rendelkezésére áll.</p>
				<p>- Megujíthatom még egyszer kérelmemet Domine magnifice, - szakítá félbe Fekete a
                    királyi ügyészt, - én nem tehetem, meggyőződésemmel ellenkezik.</p>
				<p>- Csodálatos, - szólt ez ingerült hangon, - nem volt meggyőződése ellen öt
                    felségárulót elfogatni, hanem nyolcz elfogatása már tönkre teszi meggyőződését.
                    A fiatal emberek logikája elüt a miénktől! a főherczeg sem akart, csak öt
                    elfogatási parancsot aláírni, úgy látszik, hogy az ötös nálatok szent szám. Nem
                    tagadhatja, hogy mindent megtevék önért, a mit egy jó rokon tehet. De most ne
                    háborgasson többé; hozza el holnap az irásbeli jelentést, mint járt el
                    küldetésében, és küldje tüstént hozzám társát, Völgyit.</p>
				<p>Fekete távozott, jól tudta, hogy Németh kegyét elvesztette, s előléptetése, mely
                    már a küszöbön állott, nagy messzeségbe taszíttaték nyilatkozata által, de
                    először érezé magát megint nyugodtan azon estétől fogva, midőn Ilia vádját kelle
                    feljegyeznie; jellemének ingatagságát, mely eddig határozatában akadályozá,
                    leküzdve érezé most, hogy az őt környező háló szálait széttépni képes.</p>
				<p>Az ijedség, melyet az első befogatások a fővárosban keltettek, még fokozódott,
                    midőn másnap reggel azon hír kelt szárnyra, hogy minden éjjel növelendi az
                    áldozatok számát. A fiatal báró Révay elfogatása mindenkit rémülésbe hozott; ki
                    lehete még biztosságban, midőn gyermekeket is börtönbe hurczoltatnak?</p>
				<p>Révay László különben férfiasan viselte magát, legkevésbbé sem ijedt meg, midőn
                    Völgyi három katona kiséretében a szobába lépett és álmából felkölté. Gyorsan
                    felöltözött és csaknem örült, hogy személyének ily nagy fontosságot
                    tulajdonítanak, egyedül arra kérte az ügyészt, hogy engedje meg s legyen
                    türelemmel, míg anyjának néhány megnyugtató sort ir. Megtagadtaték kérelme.</p>
				<p>«Nem, monda ő, nem tesz semmit, a nélkül is megtudja anyám, és meg van győződve,
                    hogy fia olyat nem tesz, a mi nevére szégyent hozna.»</p>
				<p>Szolgája azonban, mihelyt urát elvitték, a családi ügyvédhez futott és elmondá
                    ijedten a történteket. Az ügyvéd nem veszte időt, tüstént befogatott, és még
                    napfelkelte előtt elindult Turócz megyébe a bárónéhoz, nehogy e gyászhír
                    hamarább érjen oda, mint ő.</p>
				<p>Szürkületkor érte el a váczi hegyet, mely a pesti rónát környezi, és a Duna
                    óriási kanyarulataira néz, mely lábainál mintegy nagy kapun átlép a végtelen
                    alföldi róna ölébe. Útja a hegyvölgyes Nógrád- és Hontmegyén vezetett át; éjre
                    Selmeczre ért, s másnap reggel már a turóczi határon volt. E megye a Fátra
                    hegyvonal által körítve, melynek magaslatait borókafa fedi, míg lejtőit óriási
                    fenyők és tölgyek ékesítik, hasonlít egy kerthez; közepét egy kedves völgy
                    foglalja el, melyben a növényzet éjszaki fekvése daczára sokkal dúsabb, mint a
                    szomszéd megyékben, mert a magas hegyfalak az éjszaki szél dühöngő hatalmát
                    megtörik. Délben az ügyész elérte a Révayak ősfészkét, és gyorsan hajtatott az
                    ódonalakú vár felé, mely egy magaslaton emelkedett. Az úton hemzsegett a nép:
                    az aratást ép most végezték el, és az aratók egy szalagokkal ékesített
                    búzakoszorút hoztak a várba. A férfiak testhez tapadó fehér vászonból készült
                    öltözékben, kis karimájú kalapjukban és fűzött bocskorban nem oly elbájoló, de
                    nem kevésbbé festői látványt nyujtottak, mint a lányok és asszonyok, kik fejükön
                    vörös és sárga kendőt, bíborszín arany vagy ezüsttel hímzett vállat, sötét
                    gyapjú szoknyát és kékes kötényt viseltek, fehér ingvállal, mely a karokat
                    fedetlen hagyta. Énekes táncz között vonultak a várba és a koszorút, mint jó
                    termés jelét, átnyujtották a bárónénak, ki, midőn a víg csoportot közeledni
                    látta, az udvarra jött. A czigányok már megérkeztek volt, és vígabbnál vigabb
                    nótákat húztak; ujongva forogtak a párok, és a várbeli cselédek egy üveg bort és
                    egy negyed kenyeret nyujtottak fejenkint.</p>
				<p>A báróné már ma nem maradt oly sokáig, mint különben, aratói között; aggódva tért
                    szobájába vissza, mert már tudta, hogy Laczkovics barátja több ismerősével
                    együtt be van fogva. A midőn most pesti ügyvédét, ki ritkán távozott Pestről, a
                    szobába lépni látta, sejtelme rosszra fordult: «Szomorú hírt hoz nemde?»</p>
				<p>- Sajnos, mondá ez, báróné eltalálta, László báró -</p>
				<p>- Az isten szerelmeért, mi történt vele?</p>
				<p>- Tegnap virradóra bebörtönözték.</p>
				<p>A báróné csengetett, s az inas belépett a szobába. «Fogjanak, parancsolá, tüstént
                    utazunk Pestre. A szobaleány pogyászoljon, csak rövid ideig maradunk. Egy kissé
                    pihenjen meg, - mondá az ügyvédnek, - mindjárt indulunk, csak még a
                    legszükségesebb végzendőket intézem el; a kocsin elmondja a többit.» Egy óra
                    teltén készen volt minden, és a báróné ügyvédjével már kocsin ült. Az aratók víg
                    csoportja még az udvaron vala, midőn a báróné ügyvédjétől kisérve a kocsiba
                    lépett, és a mint hallották, hogy Pestre utazik, úrnőjöket háromszoros éljennel
                    üdvözölték, valamint László bárót is, és a falu birája, egy 80 éves aggastyán,
                    előlépve kérte a bárónét, hogy fiatal urukat hozza vissza magával, hadd lássa,
                    jobbágyai mint szeretik, és hadd szokjék hozzá közöttük élni s nem a fővárosban.
                    A báróné meg volt indulva, felszárítá könnyeit, és intett a kocsisnak, hogy
                    hajtson.</p>
				<p>Az úton mindent elmondott az ügyvéd, a mi Pesten történt és a mit az
                    elfogottakról beszélnek. Bizonyosat természetesen senki sem tudott mondani,
                    csodás hirek terjedtek szét, minden nap új gyanítások merültek fel, de mindenki
                    meg volt győződve, hogy politikai vétség, és hogy a befogatások a kormány, s nem
                    a megyei hatóság részéről történnek. Ez volt oka, hogy az ügyvéd arra akarta
                    birni a bárónét, hogy egyenesen Bécsbe utazzék, boruljon a császár elé és kérjen
                    fia számára kegyelmet; de a báróné határozottan felelt: kegyelmet nem esdek,
                    mert fiam ártatlan; bízza csak rám; feltétlenül követem tanácsát, ha jogi
                    kérdésről van szó, hanem hogy kell az emberekkel bánni, ahhoz jobban értek
                    én.</p>
				<p>Az ügyvéd erősíté, hogy Budapesten senki sem tehet semmit, maga a főherczeg sem,
                    mert kezei kötvék, a befogatási parancsokat is a kanczellár írta alá, és nem a
                    nádor. A báróné figyelve hallgatá, minden részletről tudakozódott, de terveit
                    még ügyvéd barátjának sem árulta el.</p>
				<p>Pestre érve, nem saját házába, hanem az ügyvédhez szállott, hogy figyelmet ne
                    ébreszszen, és meghagyá szolgájának, hogy minden perczben készen legyen, mert
                    nem időznek sokáig. Haladéktalanul bérkocsiba ült és a királyi ügyészhez
                    hajtatott, a ki, mint rendesen, dolgozó szobájában ült. Fekete pedig előtte állt
                    egy csomag okmánynyal, és egy rábízott polgári pört adott elő. A joggyakornok
                    báró Révaynét jelenté.</p>
				<p>- Domine fráter, - mondá Németh, - vonuljon a szomszéd szobába és tanulmányozza
                    át az Y alatti okmányt jól, a jószágot illető követelés leginkább azon alapul:
                    látni akarom, hogy jogi ügyekben használhatóbb-e, mint politikai pörökben?</p>
				<p>Fekete elhagyta a szobát és báró Révayné belépett.</p>
				<p>A királyi ügyész felkelt székéről és e szavakkal közeledett a bárónéhoz:</p>
				<p>- Nagyságos báróné, jövetelének czéljáról nem lehet kétségem. Hivatalomnak egyik
                    szomorú kötelességét kelle e napokban teljesítenem, de báróné biztos lehet, hogy
                    fia sorsának könnyebbitésére mindent elkövetek. Méltóztassék helyet foglalni. A
                    gyors utazás kifáraszthatta.</p>
				<p>A báróné a zófára ült, a királyi ügyész pedig előbb egy széket vonván közelebb,
                    szintén helyet foglalt.</p>
				<p>- Tudtam, hogy anyai aggodalma tüstént hozzánk vezeti, de alig tartám lehetőnek,
                    hogy már ma legyen szerencsém.</p>
				<p>- Ügyész úr, kérdé a báróné, megtudhatom mint anya: miért fogaték el fiam?</p>
				<p>- A vád felségárulásról, egy összeesküvésbeni részvétről szól, - válaszolá
                    Németh.</p>
				<p>- Tizenhat éves fiu és felségáruló!</p>
				<p>- Törvényeink csak a vétség büntetéséről szólnak, s nem egyszersmind a korról is,
                    mely e vétségre képes.</p>
				<p>- Ehhez nem kell törvényhatározat, az egészséges ész elegendő annak felfogására,
                    hogy egy oly összeesküvés, melynek tagjai között gyermekek vannak, az államot
                    nem veszélyeztetheti.</p>
				<p>Németh vállat vont.</p>
				<p>- Milyen bizonyítványai vannak László ellen? mi terheli?</p>
				<p>- Megbocsájt báróné, hogy csak a hivatalom által megengedett tartózkodással
                    felelhetek kérdésére. Mindennapos társalgása a felségárulókkal ismeretes, és ez
                    már elegendő leendene befogatását igazolni.</p>
				<p>- Különben lehetséges, hogy a vizsgálat alatt a fiatal báró ártatlansága
                    kiviláglik, különösen sok függ a vizsgálat vezetésétől. A vizsgálatot kizárólag
                    segédeimmel végzendem, ezért sokáig tarthat, mert kevés ehhez alkalmazható
                    egyénünk van, és az összeesküvésben résztvevők nagy száma a sietést
                    lehetetlenné teszi. Ehhez az is járul, hogy először még a főbbek ügyét be kell
                    fejeznünk, azután térhetünk csak a kevésbbé vétkesekre.</p>
				<p>- S fiam addig börtönben marad?</p>
				<p>- Látom, hogy a báróné ismeri a dolgok menetét, és így azt is tudja, hogy mily
                    költséggel járna, ha a vizsgálatot különös tekintetből mindjárt kezdetben László
                    báróra is kiterjesztenők: egy külön ügyészt kellene kineveznem, kinek, hogy az
                    ügyet mielőbb tisztázza, több utat is kellene tenni: s hogy mihamarabb
                    felmentessék, nemcsak hivatalos óráit, melyekben úgyis egészen el van foglalva,
                    hanem magán idejét is fel kellene használnia. Egy szóval: ez csak nagy
                    költséggel történhetnék, azonban én kétkedem, hogy midőn fiáról van szó, ezt
                    báróné csak tekintetbe is vegye.</p>
				<p>- Mennyire rúgnának a költségek? - kérdé a báróné.</p>
				<p>- Nem számíthatom ki egy szálig, válaszolt a királyi ügyész, de azt hiszem, hogy
                    előlegesen elég lenne 300 arany, néhány hét mulva meglátnók, hogy mit kell még
                    tennünk.</p>
				<p>A báróné ekkoráig csendesen hallgatta, arczának legkisebb izma sem árulta el
                    benső felindulását. De most haragjában szeme villámot szórt, felkelt helyéről és
                    hangosan kiálta:</p>
				<p>- Ön tehát fiam szabadságát áruba akarja bocsájtani! Becstelen kereskedést akar
                    űzni a hatalommal, melyre hivatala jogosítja? Ünnepélyesen nyilvánítom önnek,
                    hogy fiamért nem adok váltságdíjat.</p>
				<p>- Szabad kérnem egy kis mérsékletre, - szakítá félbe Németh, - a szomszéd
                    szobában meghallhatnák; ne vakíttassa el magát a szenvedély által. Mert bármely
                    befolyása van itt és Bécsben az udvarnál, a velem kezdett harcz csak hátrányával
                    végződhetnék; végezzük el az ügyet békességben.</p>
				<p>- A harczot elfogadom! - szólt ingerülten a báróné, - és nem törődöm vele, ha
                    megtudja az egész világ; - azonban az udvarnál nem panaszlom be. Ön tüstént
                    kiadandja a parancsot, hogy fiam szabadon bocsájtassék, vagy három nap mulva itt
                    leszek e helyen, minden jobbágyaimmal, kik fegyveres erővel kényszerítendik
                    önt, hogy uruk szabadságát visszaadja. Ha a férfiaknak nincs már bátorságuk a
                    visszaélést megakadályozni, lesz egy asszonynak! És ha hegyeimből kivonulok,
                    seregem lavinaként fog növekedni; s ön nem láthatja e lázadás határát. Talán a
                    katonaság elnyomja, de annyi bizonyos, hogy ön lesz az első áldozat! Mért néz
                    rám oly bámészkodva? Kételkedik ön szavaiban vagy elhatározottságában egy
                    Révaynénak? A választás öné: vagy szabad lesz fiam e pillanatban, vagy engem is
                    bebörtönöztet, a mi önre nézve szintén veszélylyel járhatna. - Egy pisztolyt vőn
                    elő.</p>
				<p>A királyi ügyész egy perczig gondolkodott, azután magában mormogá: «Képes lesz
                    megtenni.» Báróné, folytatá hangosan, ne gondolja, hogy megijesztett, de én
                    osztom anyai fájdalmát, hisz atya vagyok; családja iránti tekintetből és a
                    vádlott ifjúsága miatt most az egyszer a hivatalom parancsolta szigortól
                    eltérek.</p>
				<p>Gyorsan néhány sort írt, azután a mellékszobába kiáltott:</p>
				<p>- Domine fráter Fekete! Ön a bárónét elkiséri a Ferencziek zárdájába, a hol
                    László báró fogva van, itt e parancs, hogy tüstént szabadon bocsájtassék; ez
                    aztán szíve szerinti megbizatás, nemde? - Azután a bárónéhoz fordulva szólt:
                    Reménylem, meg van velem elégedve, és nem fog ezután a hivatalnokok
                    szívtelensége ellen panaszkodni.</p>
				<p>- Németh úr, - szólt a báróné büszkén, - közöttünk bővebb felvilágosításra nincs
                    szükség, eléggé ismerjük egymást, s azért fölös önt biztosítanom, hogy
                    értekezésünk titok marad. - Ezzel kézcsókra nyujtá kezét.</p>
				<p>- Domine Magnifice, - mondá most Fekete, - e megbizatásért, jóakaratának e
                    bizonyítványáért végtelen köszönettel tartozom, de most a báróné jelenlétében
                    kinyilvánítom, hogy ez lesz utolsó hivatalos járásom, meg ma benyujtom
                    elbocsájtási kérvényemet.</p>
				<p>- Stulte! - válaszolt Németh, - eljátsza jövőjét! azonban akarata, lemondását
                    elfogadom, csak a titoktartás esküjére figyelmeztetem, melyet mint tiszteletbeli
                    ügyész letett.</p>
				<p>A báróné e szavakkal fordult a fiatal emberhez: - Ön jellemes férfi, és hogy
                    lemondását sohasem bánhassa meg, még ma ügyvédemmé nevezem, és báró Révaynét
                    szolgálni nem lesz hátrányosb, mint az államot. Most pedig siessünk a
                    börtönbe.</p>
				<p>A báróné kocsija a kapu előtt várt, néhány percz mulva a kolostorban valának,
                    mely most börtönül szolgált. Feketének alig maradt ideje, hogy köszönetét és
                    csodálatát kifejezze a báróné iránt; hallotta Némethteli párbeszédét.</p>
				<p>A zárdába érve, a királyi ügyész parancsát előmutatta, László tüstént szabad lőn,
                    és anyja karjaiba rohant, a ki sírt örömében. Megkérdezé tüstént, szabadon
                    bocsájtását hogy eszközlék ki, és midőn hallá, hogy a királyi ügyész ifjúságát
                    tekintve bocsájtá szabadon, szomoruan sóhajta: Tehát négy nap óta
                    megifjodtam?</p>
			</div>
			<div type="chapter">
				<head>XIII. Egy bűnbánó.</head>
				<p>Az ügyvédet nagyon meglepte a báróné visszatérése László és Fekete kiséretében,
                    miután alig félórával előbb távozott Budára. «Nagyságos báróné, szólt
                    örömtelten, mily meglepetés! Hogy sikerülhetett László bárót ily gyorsan
                    megszabadítani? Szabadon bocsájtatásának hire sok családot megnyugtat; hiszen
                    záloga lesz, hogy egyik sem fog sokáig szenvedni.»</p>
				<p>- Kedves barátom, válaszolá a báróné, ne kérdezze, mint sikerült; ennek nagy
                    ideig titokban kell maradnia, sőt az is fölös, hogy ittlétemet többen megtudják.
                    László megszabadulásához se csatoljon reményeket, ily módon csak ő, más nem
                    szabadult volna meg. Ha lehetőnek látom barátaim megszabadítását, nem sinlenének
                    már börtönben. Most elég lesz tudomásul, hogy Fekete többé nem ügyész, hanem az
                    ön segédje kétszeres fizetéssel. Vezesse be mielőbb ügyeimbe, mihelyt
                    lehetséges, nagyobb hatáskört akarok számára kijelölni thuróczi jószágaimon;
                    mert bizalmamat teljes mértékben megérdemli. Sziveskedjék megtenni az
                    intézkedést, hogy kora reggel elutazhassam; míg Lászlóm Mosóczon nincs, nem
                    tartom biztosságban, de most az utóbbi napok izgatottsága után, legalább is egy
                    órai nyugalomra van szükségem. Neked sem árt, kedves Lászlóm.</p>
				<p>Fekete most legbensőbb köszönetét nyilvánítá azon bizalomért, melylyel őt
                    ismeretlenül megajándékozta, s biztosítá, hogy folytonos törekvése lesz e
                    bizalom növelése. De a báróné félbeszakítá: «Ne vesztegessük a szót, elhiszem,
                    hogy őszintén mondott, csak arra figyelmeztetem, hogy nagyobb örömet nekem nem
                    szerezhet, mint ha előbbeni összeköttetései folytán, a szegény Szolarcsek
                    megszabadításához valamivel járulhat. Ha pénz kell e végből, ne feledje, hogy
                    pénztáram ön előtt tárva áll; most Isten önnel.»</p>
				<p>- Anyám! - szólt László, - kitaláltad legforróbb kivánságomat, addig nem lehetek
                    vidám, míg Sándor nem szabad. Nemde, Fekete barátom, - kérdé ezt, - szabadságát
                    kieszközleni nem lesz oly nehéz? - Fekete vállat vont és mondá: «Csak annyit
                    igérhetek, hogy kivánságának betöltéseért, mely enyém is, mindent
                    megmozdítok.»</p>
				<p>Másnap a báróné Lászlóval ép oly gyorsan utazott vissza Thuróczba, mint jövet, és
                    mivel Fekete el nem árulta, miként szabadítá meg a báróné fiát, azt hivék
                    Pesten, hogy a kormány az önkény útját nem folytatja tovább, és már itt-ott
                    megnyugodtak, midőn a megyékből azon lesujtó hír érkezett, hogy a fővárosban
                    megszünt befogatások ott kezdődnek.</p>
				<p>Ezalatt az ügyvéd új segédjét beavatta a család ügyeibe; de ez bármennyire meg
                    vala is elégülve állásával, melyben nem csak anyagilag, hanem arról is
                    biztosítva volt, hogy többé meggyőződésével nem kell összeütközésbe jönnie;
                    mégis elégületlen vala magával, míg a Kovács-családot ki nem békítheti.</p>
				<p>Gyakorta sétált az Újépület felé, mindig azon szándékkal, hogy az orvos házába
                    betér; de valahányszor közelébe ért, eszébe jutott azon alacsony szerep, melyet
                    ott játszania kelle.</p>
				<p>E végből csak az ajtónál kérdezősködött Raimondné egészségéről, még névjegyeit
                    sem akarta átadni, nehogy a nőkben kellemetlen érzést ébreszszen. Midőn utóbb
                    néhány nap mulva hallá, hogy jobban van, bár még mindég gyengélkedő, bejelenteté
                    magát, és elfogulva a szobába nyitott. Raimondné a szofán ült, sápadtan és
                    mereven, mint egy márványszobor; arczán az utolsó napok küzdelmeinek nyomai
                    látszanak, minden rugékonyságot elveszte, mely azelőtt leginkább jellemzé és a
                    fájdalom nyugalma megnemesíté arczát. Lenke nyíló virágként, mint mindig,
                    barátnője mellett ült és olvasott, de midőn Feketét megpillantá, alig küzdhette
                    le megvetését; Kovács nyugodtan járt le s fel a szobában, és midőn a vendéget
                    meglátta, csodálkozva állapodott meg. E hallgatag fogadtatás Fekete zavarát csak
                    növelte.</p>
				<p>- Megjelenésem kínos emlékeket idéz vissza, - mondá a háziúrnak, - ezt
                    természetesnek látom, és mégis kötelességemnek tartám megjelenni.</p>
				<p>- Szivesen elhiszem, - válaszolt szeliden az orvos, - hogy kötelességének
                    teljesítése gyakran terhére esik; de meg kell vallanom, hogy a legnagyobb
                    kimélettel járt el. Hihetőleg meg van bizva, hogy irataimat még egyszer átnézze
                    és lezárolja, tüstént átadhatja.</p>
				<p>- Most az egyszer csalódik ön, - mondá Fekete, - már megszüntem államügyész
                    lenni, lemondék hivatalomról, mert elveimmel össze nem egyeztethető
                    kötelességeket rótt rám.</p>
				<p>Lenke bámulva tekinte rá és Kovács csodálattal mondá: «Korunkban ritka példa oly
                    hivatalnok, ki meggyőződéseért feláldozza jövőjét! Legyen házamban üdvözölt!
                    Hogy határozhatta el magát? Hisz ön a királyi ügyész öcscse, a ki mindig
                    pártolta! Lenke, szólt leányához, köss békét Fekete úrral, te őt megsértéd.»</p>
				<p>A leányka elfogulatlanul közeledett és e szavakkal nyujtá Feketének kezét: -
                    Örülök, hogy önben csalódtam; bocsásson meg hirtelenkedésemért, reménylem, hogy
                    nem vette fel.</p>
				<p>- Ellenkezőleg, mondá Fekete, kegyednek köszönettel tartozom, hogy tartózkodás
                    nélkül tudatá velem gondolatát. Ha barátaim, kik nézeteimet ismerik, szintén így
                    járnak el, akkor kevesebb időt vesztek vala és sok keserűségtől szabadultam
                    volna meg. Csak midőn ön mondá, hogy szégyeljem magam oly hivatalt viselni, mely
                    kémmé aljasít, lőn tüstént világossá, hogy úgynevezett kötelességérzetem
                    gyávaságnál nem vala egyéb. Öntudatra ébredék, és kiragadtam magam azon
                    viszonyokból, melyek géppé tőnek.</p>
				<p>- Azok becsülése, a kik az emberi méltóságot tisztelik, bőven jutalmazandja, hogy
                    a reménylett udvari tanácsos czímről örökösen lemondott, - jegyzé meg Kovács. -
                    Foglaljon helyet, - folytatá - és hagyjuk a multat nyugodni; beteg barátnőnkre
                    az utolsó események emléke fájdalmasan hat.</p>
				<p>- És a jövő még borúsabb mint a jelen, - suttogá Luiza.</p>
				<p>- Azt hiszem, hogy csalódik, - mondá Fekete, - és talán én is segédkezet
                    nyujthatok önnek. Rendelkezzék velem, talán nem egy összeköttetésem van, melyet
                    felhasználhat.</p>
				<p>- Nem, nem, - mondá ingerülten Luiza, - már elég az áldozat; a ki rajtam segíteni
                    akar, veszélybe rohan.</p>
				<p>- Ne izgassa fel magát, kedves barátnőm, - csendesíté az orvos. - Óvakodjék az
                    előitéletektől. Helyes itélete, világos belátása eléggé mondják önnek, hogy az
                    elővégzetben hinni nem szabad.</p>
				<p>- Ki segíthetne most rajtunk! - mondá Feketének Lenke. - A katonai hatóságokkal
                    nincs összeköttetésben, s még ha volna is, akkor sem segíthetne rajtunk. Hisz ön
                    már tudja, hogy a foglyokat jövő héten elviszik Pestről, és az ország különféle
                    váraiba osztják szét. Descamps ezredest, barátnőnk atyját, Temesvárra viszik.
                    Alig üdült fel Luiza az iménti betegségből, midőn ez iszonyú hír erejét végkép
                    megtörte. Ily állapotban nem bocsájthatjuk útra. Temesvárott nincsenek
                    ismerősei, a kik ápolnák, és a vár körüli mocsárok e helyet egész Magyarhonban a
                    legegészségtelenebbé teszik. A nedves levegő és az atyjáért való aggodalom ott
                    bizonyosan sírba vinnék.</p>
				<p>- Ereszszetek el atyámmal - sóhajta Raimondné, - nem lesz rám szerencsétlenség,
                    ha idegenek között lelem is meg síromat; e világban nyugodalmat többé úgy sem
                    találok!</p>
				<p>Lenke szemébe könnyek tódultak, barátnőjére borult és megcsókolta homlokát.</p>
				<p>- Feladatom tehát csak abból áll, - kérdé Fekete, - hogy kieszközöljem, miszerint
                    Descamps ezredes ne vitessék Temesvárra?</p>
				<p>- Úgy látszik, - jegyzé meg Kovács, - hogy ön azt épen nem tartja nehezen
                    kivihetőnek. Félek, hogy reményei vérmesek.</p>
				<p>- Meglátjuk, - szólt Fekete, és Lenkéhez fordult. - Kisasszony, hibámat
                    kötelességem jóvá tenni. Én önt akaratlanul nagyon megsebzém. Most lássa, hogy
                    legalább akaratom van önnek szolgálni. Itt a kezem, hogy Descamps ezredest, ha
                    barátnője tanácsomra hajt, nem viszik Temesvárra.</p>
				<p>Raimondné, a ki eddig óvakodott a fiatal emberre nézni, most egy gyanakvó
                    pillantást vetett rá. Meg nem foghatta, miként ajándékozhatják meg bizalmukkal e
                    férfit, ki eddigelé jellemgyöngeségnél nem tanusított egyebet. Először kémmé
                    lesz, mert nincs elég bátorsága a királyi ügyészszel szemben meggyőződését
                    kimondani, azután szögre akasztja hivatalát, mivel egy szép lány, a kit először
                    lát életében, tulcsigázott ingerültségében neki szemrehányásokat tesz. Azonban
                    midőn Feketének nyilt arczát és becsületes tekintetét látta, tüstént eszébe
                    jutott, hogy mégis gyöngéd érzelem bizonysága, miszerint még egy egyenes kérdést
                    sem intéze hozzá, kiméletből, hanem csak Lenke közbenjárásával közeledik. Ezért
                    barátságosan kérdezé: Mit tanácsol tehát?</p>
				<p>A franczia nő Feketét helyesen itélte meg. Jelleme különbözött Szolarcsek
                    határozott, ifjú lelkesedésű jellemétől. Egyetlen gyermeke levén egy özvegynek,
                    ki folytonosan féltékeny szeretettel őrizte, jelleme ellágyult; a befolyásokat
                    könnyen magába ölelé, ritkán bátorodva határozott ellenszegülésre. E helyett
                    azonban gyöngédebb érzelmű vala, mint sok kifejlett jellem. Ösztönszerűleg látva
                    mások kedélyében a sebeket, melyeket még baráti kézzel sem szabad érinteni, és
                    környezőinek hangulatába mindig betalálta magát. Ezért ha első tekintetre nem
                    tetszék is, tartamosb jelenléte soha sem hatott kellemetlenül, és a mint
                    észrevette, hogy bizalmat ébresztett, mindjárt nagyobb biztosságot és
                    határozottságot nyert. Megértette most is teljes jelentőségét ama tekintetnek,
                    melylyel Raimondné végig mérte, és lelke tökéletesen megnyugodott, midőn
                    hangjának szelidségét hallotta; látá, hogy ő is kibékült vele.</p>
				<p>- Tudtára kell adni, - válaszolt Fekete - tüstént az ezredesnek, hogy azonnal
                    jelentse magát betegnek és őrizze az ágyat.</p>
				<p>- Oh, - mondá Luiza, - ez hamar megtörténhetik, de az orvos jól tudja, hogy
                    egészséges, és ily ámítás úgy sem tarthat hosszabb ideig.</p>
				<p>- Nem ismeri kormányrendszerünket, - felele Fekete. - A fődolog, hogy most
                    bajtársaival el ne vitessék, ha aztán itt maradt, nem törődik többé vele senki,
                    hol van, és sok kellemetlenséggel jár egy foglyot katonai fedezet alatt
                    Temesvárra szállítani. A haditanács egyenes rendelete nélkül nem is
                    történhetnék, és mi tudjuk, meddig tart, míg valamely ügy ott eldöntetik. Azért
                    ne aggódjék. A foglyokat most elszállítják, hogy a nagy tömeg hitelt adjon ama
                    mesének, miszerint erővel meg akarák szabadítani és forradalmat szítani. A czél
                    el van érve, ha a legnagyobb elővigyázat mellett: egy ezred gyalogság és két
                    század lovasság fedezetében Pest utczáin végig vezetve Temesvárra, Aradra és
                    Péterváradra szállítják. Hogy aztán Descamps ezredes köztük van-e vagy nincs, az
                    a menetet nem teszi hatásosabbá és viszont; valamint az sem növelné a hatást, ha
                    néhány héttel később egy magányos foglyot utánuk küldenének. Szavamat adom, hogy
                    nem háborgatják.</p>
				<p>- Tökéletesen igaza van, - jegyzé meg mosolyogva Kovács, - nincs más hátra, mint
                    egy orvosi bizonyítvány, hogy az ezredes beteg. Szerezhet?</p>
				<p>- Reménylem, hogy szerezhetek, - válaszolt Fekete, - de fölös e felett a szót
                    pazarolni, tüstént elmegyek a katonaorvoshoz, hogy a hölgyeket bizonyosról
                    tudósíthassam.</p>
				<p>Lenke bizalmasan nyujtá a távozónak kezét, és Raimondné barátságosan kiálta
                    utána: «Ön derék ember.»</p>
				<p>Könnyebbült szívvel sietett Fekete az Újépületbe az ezredorvoshoz, ki az első
                    emeleten lakott. Az ügyvéd első pillanatra meggyőződék, hogy feladata könnyen
                    megfejthető, mert a mellékszobában egy három teritékű asztal állott, és minden
                    teriték előtt egy butella pezsgő és egy butella tokaji.</p>
				<p>Doktor Obermüller, az ezredorvos, kedélyes osztrák férfiú volt, a ki nem titkolá,
                    hogy a jó asztalt minden földi élvezet között a legtöbbre becsüli. Fekete mondá,
                    hogy fontos ügyben jár; de doktor Obermüller félbeszakitá; Kérem, hagyja el az
                    előszót; ebédre két barátot várok; ezek nagyon pontos emberek, és három percz
                    mulva itt vannak a szakácsnő már kész, és ön tudja, hogy nincs kellemetlenebb,
                    mint ha a tészta összeomlik, vagy a pecsenye megég. Mi baja van?</p>
				<p>- Épen semmi, - válaszolt Fekete, - de egy szivességre kérem önt; rövid
                    leszek.</p>
				<p>- S mi az? - kérdezé az ezredorvos.</p>
				<p>- Érdeklődöm, - mondá az ügyvéd, - egy franczia fogoly iránt, szeretném ha itt
                    maradna, és ne szállíttatnék az egészségtelen Temesvárra - ott meghal. Adjon
                    neki bizonyítványt, hogy beteg és nem szállítható.</p>
				<p>- Ez aztán őszinte beszéd! - szólt a doktor. - Én nekem tetszik; tehát hamis
                    bizonyítványnyal szolgáljak? Ez meg van tiltva.</p>
				<p>- Mi jutott eszébe, doktor úr! Hisz nem adja legjobb barátja kárára, hanem
                    hasznára.</p>
				<p>- Ha, ha, ha! - kaczagott Obermüller úr, - önnek igaza van. De mit kapok
                    érte?</p>
				<p>- Egy kövér szarvast, melyet a Révay-vadászkertből most kaptam, egy strassburgi
                    ludmájpástétomot és egy kosár pezsgőt.</p>
				<p>- Kötve az alku, - mondá az orvos. - De melyik fogoly az, a ki beteg legyen?</p>
				<p>- Descamps ezredes.</p>
				<p>- Aha, az az öreg úr, a kinek az a szép lánya van, a ki őt oly szeretetteljesen
                    ápolja; érette kétszeres örömmel cselekszem. - De ne feledje el igéretét, és
                    sziveskedjék holnapután nálam ebédelni. Ön víg czimborának látszik, és ezt
                    kétszeresen szeretem.</p>
				<p>Örvendve tért most Fekete Kovácshoz vissza, és az ajtót kinyitván, szólt: -
                    Diadal! az első próba sikerült. Doktor Obermüller megirja a bizonyítványt, az
                    ezredes itt marad. Reménylem, hölgyeim, hogy jövőben több bizalmat helyeznek
                    bennem. Első megbizatásom megoldása ugyan könnyű volt, de talán szerencsés
                    lehetek, nehezebbeket is megoldani. Csak parancsoljanak velem.</p>
				<p>Kovács nem vala a szobában, és Lenke vizsga szemmel nézé Luizát, a ki ugyan az
                    ügyvédnek a tett szolgálatért szives köszönetét nyilvánítá, és elmondatta az
                    ezredorvossali párbeszédét, de Szolarcseket egy szóval sem említé. Azonban két
                    hét óta ma volt először vidám, nevetett, tréfált mint rendesen, hisz legforróbb
                    vágya teljesítve lőn: atyja közelében maradhatott, és egyszersmind közel
                    szerencsétlen barátjához. Az első siker bizalmat kelte szivében, és még sem
                    bátorkodott Feketét új szivességre, reá nézve az elsőnél nem jelentéktelenebbre
                    szólítani.</p>
				<p>Lenke örült barátnője vidorságán, habár a szemében égő tűz még igen bágyadt vala;
                    csodálkozék, hogy Fekete ajánlatát észrevétlenül elmellőzte, de egyszersmind
                    azt is érezte, hogy barátnője részéről a Szolarcsek érdekében tett megbizás
                    nyilt bevallása lenne szerelmének. Bár Lenkének is küzdenie kellett, hogy
                    barátja nevét pirulás nélkül mondja ki, de végre mégis megkérdezte Feketét:</p>
				<p>- Hiszi ön, hogy lehetséges a francziák zárdájában levő foglyokkal érintkezésbe
                    jutni?</p>
				<p>Fekete e kérdést rég várta, bár nem Lenke ajkáról: Reménylem, monda ő, hogy
                    sikerül, bár sok akadálylyal van összekötve. Ha valamiről értesítést akarnak
                    adni, adják át a levelet és én bejuttatom a nélkül, hogy a királyi ügyész
                    kezeibe jutna.</p>
				<p>Raimondné egy kis levélkét vont elő kebeléből és átnyujtá Feketének; czimezve nem
                    volt, de fölös is leendett minden, Fekete úgy is tudta, kinek szól.</p>
				<p>Lenke elbámult, hogy barátnője, ki szüntelen temesvári útjáról szólt, és egészen
                    reménytelennek látszott, - még sem monda le kecsegtető terveiről. Fekete
                    mosolylyal vevé a levelet és mondá: - Reménylem, hogy egy hét mulva átadhatom a
                    választ. Addig nem látnak.</p>
				<p>- Hiszem, hogy sikerül, - válaszolt Raimondné, - de örvendünk, ha szives
                    szándékának betöltése előtt is meglátogat. Mondja el majd kisérleteit még a nem
                    sikerülteket is. Megnyugtató lesz ránk ha tudjuk a dolgok menetét. Igérje
                    meg.</p>
				<p>- Legnagyobb örömmel! - szólt Fekete. - Eszközük akarok lenni, miként a királyi
                    ügyészé voltam. Mindenesetre könnyebb és kellemesebb jót tenni és kegyeteknek
                    engedelmeskedni, mint nagybátyámnak.</p>
			</div>
			<div type="chapter">
				<head>XIV. A börtönben.</head>
				<p>A budai vár északi oldalán egy nagy ódon épület áll, két sor rostélyozott
                    ablakkal. Első látásra rámondaná az ember, hogy kolostor, még ha nem volna is a
                    templommal összeépítve. Izléstelen homlokzata, sok czifrázatával maradványát
                    tünteti fel az elromlott építészetnek, mely XIV-ik Lajos uralkodásának vége felé
                    egész Európát elárasztotta és melyet némely műitészek joggal neveztek el
                    paróka-irálynak. A kolostor előbb a ferenczieké volt; de mivel nem volt
                    iskolával összekötve, mint többnyire és a szerzetesek rendszabályaik által a
                    koldulás, az úgynevezett «questára» utasítva nagyon henye életet éltek, ezért
                    József császár, ki a koldulószerzeteket, melyeknek nem volt határozott
                    teendőjük, minden tekintet nélkül eltörülte. Az épület az állam birtokába esett
                    és mivel még nem volt bizonyos, mire alkalmazzák, az egyik részét magtárul
                    használták, a másik része pedig üresen állott.</p>
				<p>Midőn most az úgynevezett felségárulók befogatása napirenden vala, nem akarták
                    őket a megyebörtönbe záratni, mert ez, úgymond, tele van bünösökkel; de
                    tulajdonképen azért, mivel tudták, hogy a megyei tisztviselők a politikai
                    foglyok menekülési kisérletét elősegítenék. Az Újépület, melyet József Pest
                    bastillájának szánt, 1790-ben még nem volt elég tágas, mert a franczia foglyok
                    is ott voltak és így a ferencziek zárdáját használták börtönül. A kapu
                    közelében az ablakrostélyzat ugyan gyönge vala, de a magasságot elég akadálynak
                    hivék a menekülés meggátlására, annál is inkább, mert egy őr mindig fel- s
                    lejárt a fal hosszában és a kötél segélyével történhető menekülést természetesen
                    észre kellett volna vennie. A zárda czellái igen alkalmasak valának börtönül.
                    Egy hosszú vonalban minden szögleten egy-egy gránátos állott és ha sikerülende
                    is valamely fogolynak az őr vigyázatát kijátszva a folyosón és lépcsőn lejutni,
                    ekkor még csak az udvarban lett volna, melyből ki egyetlen kapu vezetett, s
                    ennél két gránátos álla őrt.</p>
				<p>A vigyázatra fordított gondosság mutatá, hogy mily fontosságot tulajdonítanak a
                    foglyoknak, kiknek száma naponként növekedett. Különben nem nagy szigorral
                    bántak velük; egymással gyakorta találkoztak, mert minden másodnap az udvarra
                    vezeték sétálni két óra hosszát, ekkor zavartalanul értekezhettek, mivel a
                    porkoláb kényelmesen elhelyezkedve a padon, kedélyesen szítta pipáját. A
                    felügyelő tiszt pedig ritkán maradt köztük néhány percznél tovább. Ezen udvari
                    sétáknál mindig látták, hány bajtárssal szaporodott számuk és megtudák azt is,
                    hogy befogatásuk óta mi történt a világon; mert különben az összeköttetés
                    ismerőseikkel igen meg vala szorítva.</p>
				<p>Tinta, toll és papiros nem volt ugyan tőlük megtagadva, de minden levél Völgyi,
                    az államügyész kezén ment keresztül, a ki felpüffeszkedett fiatal ember lévén,
                    e felügyelet által ráruházott, személyének tulajdonított nagy jelentőségét
                    éreztetni kivánta a foglyokkal. Sem levél, sem ujság, sem könyv nem juthatott a
                    zárdába az ő helybenhagyása nélkül és szeszélyében olykor a legártatlanabb
                    közleményt is visszatartóztatta, csakhogy a foglyok életét keserítse. A porkoláb
                    derekabb ember volt. Megengedé, hogy saját pénzükért nála étkezzenek és ha
                    reggelente az ételt behozta, egy-egy lap is becsempésződött a czellába, melyet
                    az államügyész visszatartóztatott volt. - Természetesen meg is várta ezért a
                    koronkénti ajándékot, mely ha elmaradt, az étel rossz lőn, szivart nem hozott, a
                    szobát nem tisztíttatá, míg néhány arany aztán megint visszavezete mindent a
                    rendes kerékvágásba. Laczkovics különben elevenségét és vidámságát a börtönben
                    sem veszté el és ha séta közben valaki vele és társaival találkozott volna, azt
                    hiszi vala, hogy víg kiránduláson van, oly gondtalanul tréfáltak és politizáltak
                    mindnyájan. Csak Szolarcsek volt bánatos és magába zárkózott. Eleinte az bántá
                    önérzetét, hogy László barátját miatta fogták be, de e gyermek szabadon
                    bocsájtatása sem vidítá fel, mert Raimondnéról mind ez ideig semmit sem
                    hallott.</p>
				<p>Szeptember elején az apátot és a grófot Bécsből Budára szállíták. Örömmel
                    üdvözlék, midőn először soraik közt megjelentek, Laczkovics Martinovicshoz
                    sietett, megrázta kezét és mondá: Ékesszólásodat mindig csodáltam; de soha sem
                    hittem volna, hogy egészen a ferencziek zárdájáig vezessen. Te ezzel
                    természetesen nem törődöl, mert már ifjúságodban is ferenczrendi voltál; de
                    engem, a ki katonaember valék, megöl itt az unalom.</p>
				<p>Martinovics mosolyogva jegyzé meg, hogy mégis könnyebb a kolostorhoz szokni, mint
                    a fegyverhez, melylyel a királyi ügyész fenyegeti.</p>
				<p>Zsigray e szavakra megrázkódott, azután kérőleg mondá: «Ne fessétek falra az
                    ördögöt; borzadok, ha könnyelmüségteket látom.»</p>
				<p>- Hinnem kell, - szólt Hajnóczy, - hogy Catilina fél.</p>
				<p>- S miért ne? - válaszolt a gróf. - Életemben elégszer tanusíték bátorságot, hogy
                    jogom legyen egyszer félni is, a nélkül, hogy kinevessenek. Nőmet és
                    gyermekeimet az utolsó években elhanyagolám, s nyomja önérzetemet azon gondolat,
                    hogy hibámat többé jóvá nem tehetem.</p>
				<p>- Valóban kár, hogy ez előbb nem jutott eszedbe, - mondá Laczkovics. - Hangulatod
                    környezetünkhöz illő; bűnbánatot tartasz és családodról gondoskodol. Csak
                    attól tartok, hogy ha ismét szabad lészsz, e szép szándék megint feledésbe
                    merül!</p>
				<p>A kapitány ugyan jól tudta, hogy helyzetük mily bizonytalan, de sajnálta
                    Zsigrayt, a ki egészen le volt verve és nem akarta utolsó éltető reményétől is
                    megfosztani.</p>
				<p>A gróf, kinek beesett arcza és tompa hangja a keblében dúló vihart elárulták,
                    szomorún válaszolt: «Nevessetek rajtam kedvetek szerint, én most babonás vagyok
                    és ifjúkoromnak egyik emléke szakadatlanul üldöz. Győri deák koromban gyakran
                    jártunk a pesti út melletti temetőbe laptázni és az öreg sírásó mindig örült, ha
                    lármánkat hallotta, sírásás közben egyre iszonyú történeteket mesélt és mi
                    munkája mellett körbe fogtuk és csendesen hallgatók. Azután fogta kezeinket s
                    megnézvén, jósolt e vonalokból; de valahányszor én nyujtám neki kezemet,
                    visszalökte és szólt: «Önnek, úrfi, nem jövendölhetek.» Ez gyakran boszanta és
                    elmondám nevelőmnek. De midőn ez megkérdezte a sírásót, hogy mért nem bánik
                    velem úgy, mint társaimmal? azt válaszolá: «mert az úrfi nem becsületes halállal
                    hal meg». Az öreg ember nemsokára meghalt és én e gyermekséget rég elfeledtem;
                    első pisztoly-párbajom alkalmával sem jutott eszembe; de midőn tegnap estefelé
                    a temető mellett elhaladtunk, úgy tetszett, mintha az öreg sírásót megint látnám
                    és a rég feledett szavak azóta mindig füleimben csengenek.»</p>
				<p>Martinovics a gróf elbeszélése alatt társaira egy vizsga tekintetet vetett és
                    Hajnóczyhoz fordulva, kérdezé:</p>
				<p>- Ki az, a ki Szolarcsekkel oly komolyan beszél? csak nem Őz az?</p>
				<p>- De biz ő, - válaszolt ez, - tüstént észrevehető, hogy nem tartozik hozzánk, itt
                    is vonakodik tőlünk és egyedül Szolarcsekkel társalog, kivel rég ismerős.
                    Irányunkban hideg, szótalan.</p>
				<p>- A csapás tehát nemcsak minket, az alkotmányos pártot is érte: az ügy naponta
                    komolyabb színt ölt, - mondá az apát halkan Laczkovicsnak. - Most a toronyóra
                    hatot ütött, és a porkoláb jelenté a foglyoknak, hogy a séta ideje lejárt,
                    szobáikba kelle térniök.</p>
				<p>Midőn újból találkoztak a zárda udvarán, a társaság már tetemesen növekedett.
                    Alig egy óra előtt egy nagy szállítmány fogoly érkezett Felső-Magyarországból. A
                    mint Szent-Mariay őket megpillantá, hangosan felkiáltott: «Dancsics, te is itt!»
                    és egy körülbelül negyven éves férfi nyakába borult.</p>
				<p>- Természetes, hogy itt vagyok, - mondá ez - s kis híja, hogy gróf Sztáray
                    jelenléte által is meg nem lepetél. A házat éjjel, míg mi aludtunk, katonaság
                    fogta körül; a gróf alig öltheté fel otthonkáját, midőn az államügyész belépett
                    és kiadatásomat követelte. A gróf vonakodott és az ügyész egy másik befogatási
                    parancsot húzott ki zsebéből, mely a grófot illette. Ezalatt felöltözködém és
                    jelentem magamat a motozóknak. A katonák a kocsiba ültettek, a hol még félóráig
                    vártam az ügyész megérkezésére; végre megjött, de mégis a gróf nélkül. Azonban
                    úgy látszik, hogy meg kelle magát váltania.</p>
				<p>- Szegény Erdélyi! - szólt Szent-Mariay, midőn egy nagyon fiatal embert
                    meglátott, kinek arczát gyenge pehely takará, - mint sajnállak; de
                    vigasztalódjál, téged el nem itélhetnek.</p>
				<p>- Okosabbat is tehetsz, mint hogy engem sajnálsz, - válaszolt ez vidor arczczal,
                    - ismertess meg inkább azon férfiakkal, kiknek neveit mindig tisztelettel
                    említém.</p>
				<p>Kazinczy Ferencz a költő, szintén újan érkezett, barátjához, Szulyovszkyhoz
                    fordult, a ki sehogy sem bírt megnyugodni végzetén és fájdalmát panaszhangokon
                    nyilvánítá, így szólt hozzá: «Barátom, tanuld meg e gyermektől, miként kell
                    tűrni a férfinak.»</p>
				<p>- Ő könnyen vigasztalódhatik, - válaszolt ez, - mert nincsenek gyermekei.</p>
				<p>Zsigray meghallá e szavakat és Szulyovszkyhoz közelede; kedélyük rokon vala, mind
                    a ketten könnyelműek, míg a veszély távol volt; a veszélyben pedig levertek és
                    kétségbeesettek; de Szulyovszkyt a félelem gyávává is tette, már befogatása
                    előtt a főváros lakóival minden összeköttetést kikerült, a börtönben meg attól
                    félt, hogy még jobban ne gyanusíttassa magát és csakis Kazinczyhoz
                    ragaszkodék.</p>
				<p>E szövetség harmadik tagja Bacsányi, a költő volt. Ő is tartózkodott
                    Martinovicstól és a pestiektől, kiket szinte összeesküvőknek és veszélyeseknek
                    tartott. Társulatukról és a katekizmusról mitsem tudott, hanem egy hazafias
                    költemény által, mely a Kassán megjelenő Magyar Merkurban látott világot, Németh
                    figyelmét magára vonta, miután őt a titkos policzia különben is igen veszélyes
                    embernek tartotta, mivel ki merte mondani, hogy a franczia forradalom jó leczke
                    a királyoknak. Kazinczyval évek óta irodalmi összeköttetésben vala, ámbár
                    működésüknek iránya és izlésük különböző. Ő a francziákat utánozta, míg ifjabb
                    barátja alak- és tartalomban a régi classicusokhoz és az angol és német
                    költőkhöz szított. Bacsányit különben nem egy időben fogták el barátjával; mivel
                    gondolta, hogy gyanakszanak, önként feljött Budára, hogy a nádornál
                    költeményeért kimentse magát. A várban szivesen látták és a főherczeg
                    biztosításával megnyugtatá, miszerint ő ellene befogatási parancsot nem irt alá,
                    tudván, hogy egy költő költeményeért az itészetnek igen, de a büntető hatóságnak
                    nem felelős. Azonban alig távozott Bacsányi a várból, midőn Pestre menet
                    becsipték és a ferencziek zárdájába hozták. A parancsot Bécsben az udvari
                    kanczellár írta alá.</p>
				<p>Olykor Verseghy Ferencz, az író is hozzájuk szegődött és ilyenkor rendesen komoly
                    beszélgetés szövődött, mely gyakran szenvedélyes vitává fajult. Tárgya a magyar
                    nyelvtan és helyesírás volt; mert Verseghy feje vala azon pártnak, mely az
                    írásban és nyelvben a hallás és a nép kifejezésénél más birót elismerni nem
                    akart; egy új szó előtte botrány volt és a magyarok nagy többsége hozzá
                    csatlakozék. De az újabb írói nemzedék Révay nyelvészünk tanát fogadta el, mely
                    a helyesírás alapjául a származástant vette és új szavak képzését régi
                    gyökökből, az analógia nyomán tökéletesen igazoltnak állította. Kazinczy
                    különben Révay valamennyi tanítványa közt leggyökeresebb újító vala és olykor
                    szerencsés tapintattal új gyököket is képzett, a régi oskola legnagyobb
                    boszuságára, mely őt nyelvrontónak hítta, azt állítván, hogy új nyelvet akar
                    teremteni, melylyel az ó magyar nyelvet részenként helyettesítené.</p>
				<p>Hajnóczy, Dancsics, Szent-Mariay és Prusinczky új csoportot képeztek. Ez utóbbi
                    felvilágosodott és tágas ismeretű férfi, szintén József korabeli hivatalnok és
                    most a kamaránál vala alkalmazásban. A fiatalok rendesen mindnyájan Laczkovics
                    kapitány köré sereglettek, a ki eszményük lőn. Martinovicsot bizonyos méltóság
                    környezte, mely a kapitányt kivéve, a többit tiszteletteljes távolságban
                    tartotta.</p>
				<p>A felsőmagyarországi foglyok megérkezése után néhány napra, ismét jött egy új
                    szállítmány a haza többi részeiről. Ezek elmondák, hogy e következetes
                    befogatások szülte félelem leírhatlan. Gömörmegyében Fodor József, egy
                    szellemdús férfi, előbb testőr, azon pillanatban főbe lőtte magát, midőn a
                    házába érkező katonák csörömpölése fölébreszté. Ugyanígy tőn Krály is
                    Tótországban, hogy a fogságot kikerülje, miután két gyermekét, kik halálával
                    árvaságra jutottak, egy érzékeny levélben a hatóság pártfogásába ajánlotta.</p>
				<p>E hír a zárda mostani lakóira igen leverőleg hatott. Laczkovics ugyan azt
                    mondotta, hogy fölösleges fényűzés volt ez őrült tett, mert végső esetben sem
                    várhatnak annál rosszabbat. De mindnyájan tudták, hogy e két öngyilkosságot
                    vádlóik bűnös öntudatul róják fel és a pörben mint felségárulási bizonyítványt
                    felhasználják.</p>
				<p>Szeptember közepén Abaffyt hozták a zárdába, a ki Martinovics és Laczkovics után
                    a foglyok közt a legkitünőbb egyéniség vala. Árvamegyének alispánja és az
                    1790-diki és 92-diki országgyűlésen követe volt és a legszélsőbb ellenzékhez
                    tartozott. Kellemes férfinak tarták; a nők szerették, a férfiak félték;
                    könnyelmű tettei számtalanok és mégis azt állíták, hogy csak számítás, mivel
                    álnokság jellemének fő jellege.</p>
				<p>A foglyok közül Abaffy csupán Laczkovics kapitányt és gróf Zsigrayt ismerte;
                    ezekkel az országgyűlés alatt gyakran találkozott. A mint tehát először a
                    zárdaudvarra vezeték, tüstént e szavakkal sietett feléjök:</p>
				<p>- Mondjátok meg barátaim, miért vagyok tulajdonképen itt fogva? Minden
                    állambölcseségem felhasználásával sem tudhaték meg az ügyésztől, a ki
                    elfogatott, egyebet, mint hogy ő maga sem tudja és hinnem kelle, mert ostobasága
                    természeti adomány, s nem elsajátított, nem színlelt volt. Ha tud valamit,
                    megmondta volna.</p>
				<p>- Honnan tudjam, hogy miért vagy itt, - válaszolt Laczkovics, - miután mi sem
                    tudjuk, miért vagyunk fogva.</p>
				<p>- Az egészen más, - mondá Abaffy, - ti felségárulók vagytok, ország-világ tudja,
                    meg akartátok a világot újítani, nagy fába vágtátok a fejszéteket, mely ha
                    kidűl is, csak nyerhettek vala; újítók vagy vértanuk mindegy, mindig történeti
                    személyek maradtok. De én, kinek soha sem volt más kivánsága, mint hegyeim közt
                    békében élni, vagy egy tót szépség szívét meghódítani, hogy jutok e
                    megtiszteltetéshez, hogy veletek, a nagy összeesküvőkkel egy sorba
                    helyeztetem?</p>
				<p>- Tréfáitok megölnek, - sóhajta Zsigray.</p>
				<p>- Nem tréfálok, - folytatá Abaffy, - jól tudom, hogy felségárulók vagytok és egy
                    oly iszonyú katekizmust írtatok, hogy még a ki olvassa is, felségárulóvá lesz.
                    De én épen nem vágyom e kitüntetésre; - mondjátok meg tehát, mi lehet
                    befogatásomnak oka?</p>
				<p>Laczkovics Bacsányira mutatott, ki heves beszédbe vala mélyedve Kazinczyval és
                    kérdezé: - Miért van ez elfogatva?</p>
				<p>- Mert egy forradalmi költeményt írt. Csodálkoznám, ha nem lenne köztetek. Én
                    azonban teljes értelemben nem készítettem más rimeket, mint: Szerelem, érzelem,
                    szívbajom, fájdalom, vágyódás, könyhullás, hallgasd meg eskümet.</p>
				<p>- Néhány év előtt egy könyvet írtál és nyomattál, - mondá most Laczkovics, kit
                    Abaffy ártatlanságot hazudó arcza bosszantott, - mely az uralkodó házról oly
                    hangon beszél, hogy rettenetes katekizmusunk egy hajszállal sem múlja felül.
                    Talán ezért bűnhődöl?</p>
				<p>- Oh! - szólt Abaffy, együgyű arczot csapván, - te az «Ad amicam aurem» czíműt
                    érted, gróf Batthyányi Alajos művét, de tudhatod, hogy mindig tiltakoztam
                    ellene.</p>
				<p>- Valóban? - válaszolt Laczkovics, - sohasem hallám, hogy neked tulajdonították;
                    de én a másik röpiratot: «Ad amicissimam aurem»-ot értem, melyet te elég ügyesen
                    gróf Batthyányinak tulajdonítál.</p>
				<p>- Esztelenség, - szakítá meg Abaffy, - hogy írhata ilyen magamforma ostoba tót
                    ily okos röpiratot? Gróf Batthyányi irta, senki más. De most szólj, folytatá
                    sebesen, mivel a beszédet más tárgyra akarta vezetni, hogy követhette oly okos
                    ember, mint te vagy, a ki a papságot oly alaposan ismered és gyűlölöd, egy
                    papnak a tanácsát, hogy csatlakozhattál egy apáthoz?</p>
				<p>- Először történt életemben, - mondá Laczkovics, - és az eredmény is megfelelő
                    volt, a börtönbe vezetett.</p>
				<p>- Jól esik: rám nézve ez intés leend; mert nincs kedvem sorsotokban osztozni.
                    Pörötök már meddig halad?</p>
				<p>- Az első kihallgatás előtt állunk, - mondá Zsigray. - A Causarum Regalium
                    Magister irásban intézett hozzánk néhány kérdést, azon szokásos megjegyzéssel,
                    hogy a válaszra, mint nemes emberek, nem köteleztetünk.</p>
				<p>- És mit tesztek? - kérdé Abaffy.</p>
				<p>- Zsigray bevall mindent, a mit két év óta tett, mondott és gondolt, - mondá
                    Laczkovics, - és törekszik bebizonyítani, hogy tökéletesen ártatlan, a csábítás
                    áldozata. Hajnóczy fényesen megfejti, hogy a katekizmus tanai József császár
                    különféle intézményeiben és az 1790-iki országgyülési szónoklatokban
                    benfoglaltatnak. Martinovics egy szellemdús értekezletet ir, mely kimutatja,
                    hogy elveink befogatásunk daczára diadalt aratandnak: és igy öli mindegyik az
                    időt irásbeli vallomással, és kedvező itéletet vár.</p>
				<p>- És te? - kérdé újból Abaffy.</p>
				<p>- Én? - mondá Laczkovics, - lusta vagyok, nem felelek semmit, várom, hogy mielőtt
                    magamat védem, valamit bizonyítsanak ellenem.</p>
				<p>- Akkor te vagy az egyetlen okos ember társaid között.</p>
				<p>- De mit teszesz te? - kérdé a kapitány a volt követet, - mint véded magad?</p>
				<p>- Mindenek előtt gyónnom kell, - mondá ez, - és pedig egy magas rangu egyházi
                    személynek.</p>
				<p>- Bolond vagy, nem ismered a papokat.</p>
				<p>- Ismerem, de azért nem vagyok vallástalan; meg kell nyugtatnom lelkiismeretemet,
                    gyónnom kell.</p>
				<p>Abaffy szándékát senki sem foghatta fel, de ő határozottan megmaradt mellette és
                    másnap reggel a királyi ügyészhez irt levélben nyilvánítá, hogy gyóntató atyát
                    kiván; de ennek, mivel fontos gyónni valója van, felsőbb rangu papnak kell
                    lennie, ha lehetséges, maga a primás. Másnap tudósíták, hogy e kivánságát ugyan
                    nem teljesíthetik, de a primás az esztergomi nagy prépostot, a tinniniai
                    czimzetes püspököt választá ki, egy hét mulva megjelenik a zárdában, hogy
                    gyóntassa.</p>
				<p>Abaffy készen volt erre. A püspök exjesuita volt. Némethnek kebelbarátja, a ki
                    most az összeesküvők titkait mind a markában hitte lenni. Abaffy az előkészület
                    czége alatt minden érintkezést, még az udvari sétát is kerülte; türelmetlenül
                    látszott várni a napot, melyen a püspök meglátogatja. Végre belépett a fogoly
                    czellájába és ez alázatos arczczal mondá:</p>
				<p>- Főtisztelendőséged egy vezeklő bűnöst szerencséltet látogatásával.</p>
				<p>- Ön tudja, - válaszolt ez, - hogy egy megtért bűnös kedvesebb Istennél, mint
                    kilenczvenkilencz igaz.</p>
				<p>- A vigasz, melylyel főtisztelendőséged megajándékoz, annál nagyobb hálára
                    kötelez, mivel eddig a katholikus egyházat gyülöltem, oly intézménynek tartván,
                    mely az állam czéljával össze nem egyez, mert nem rendelheti magát alá.</p>
				<p>- Könnyen jóvá teheti vétkét, - válaszolá a püspök, - ha ezután oda működik, hogy
                    az állam az összeütközést kikerülendő, magát az egyháznak alárendelje. A
                    változandónak természetszerűleg a változhatlant kell szolgálnia, a világi
                    országlónak naponta ingó, változékony államférfiainak Péter csalhatatlan
                    utódját és az egyházat, mely ama kőszál, melyre Üdvözítőnk az ő birodalmát
                    építette.</p>
				<p>- Főtisztelendő úr, - folytatá most Abaffy, - ez nem vala legnagyobb vétkem,
                    melynek sulya alatt majdnem összeroskadok.</p>
				<p>- Őszinte gyónás megorvosolja szivét.</p>
				<p>- Ezt bizalommal reménylem, ámbár nagy bűnös vagyok. De nem akarom terhelni
                    főtisztelendőségedet kisebb bűnökkel, melyeknek megbocsájtását minden
                    kapuczinustól megnyerem; elhallgatom, hogy mint megyei tisztviselő sok tudomásul
                    jutott visszaélésnek nem vetek akadályt, ha a vétkes pártom valamelyik tagja
                    volt; hogy a választásoknál nemcsak tűrtem a vesztegetést, hanem magam is
                    vesztegettem; hogy az igazságot elnyomtam, ha pártomnak veszélyes vala és
                    rágalmakat terjesztettem politikai elleneim ellen; továbbá, hogy mint családos
                    ember számos család nyugalmát megzavartam és nem egyszer hoztam kisértetbe a női
                    erényt. Ha ezeknél súlyosabb bűn nem nyomná lelkemet, nem kérettem volna
                    főtisztelendő urat ide. És mégis nehezen esik szólnom a mostani körülmények
                    között, midőn minden szavam bizonyítvány lehetne ellenem.</p>
				<p>- Legyen nyugodt, - válaszolá a püspök, - itt senki sem hall, és ön tudja, hogy
                    akármit biz is rám, keblemben meghalt, hogy magas egyházi hivatalom a törvény
                    ama határozata fölé is helyez, mely szerint a felségárulást tudó, ha jelentést
                    nem tesz, maga is felségáruló.</p>
				<p>- E kivételre nem emlékszem, - jegyzé meg Abaffy, a ki jól tudta, hogy a püspök a
                    hallottat tüstént elmondja Némethnek.</p>
				<p>- Istennek inkább kell engedelmeskednünk, mint az embereknek, - mondá ez, - s azt
                    csak tudja, hogy mi minden törvényt mellőzünk, mely az egyház rendeleteivel
                    összeütközik.</p>
				<p>- Szava e tekintetben tökéletesen megnyugtat, - mondá a gyónó. - Nagy vétkem
                    tehát az, hogy a dicsőségesen uralkodó háznak nagy érdemeit nem méltányoltam
                    eléggé és vak elbizakodottságomban gyakran az ellenzékkel szavaztam. Szívem
                    mélyéből bánom most.</p>
				<p>A püspök éles tekintetet vetett rá, de Abaffy oly megsemmisülve térdelt és mellét
                    oly őszinte bánattal verve, mondá: Mea culpa, mea maxima culpa! úgy hogy az
                    exjesuita bűnbánatát nem tartá szineskedésnek, és zavarát a félelemnek
                    tulajdonította. S ezért mondá:</p>
				<p>- Ez minden esetre az elmének nagy tévedése, de nem bűn. Folytassa.</p>
				<p>- Azután meg kell vallanom, - mondá Abaffy mindig csendesebb hangon, - hogy én -
                    hebegé -</p>
				<p>- Bátorság, bátorság! - szólt a püspök.</p>
				<p>- Hogy én irtam azon vétkes levelet, az «Emberek és polgárok katekizmusát».</p>
				<p>A volt jezsuita elbámult és mondá: Azt érté, hogy francziából fordította.</p>
				<p>- Oh nem - folytatá Abaffy, - én irtam és most teljes szívemből bánom
                    cselekedetemet; ez egy gyalázatos, veszélyes könyv, és a kormánynak tökéletesen
                    igaza van, hogy pörbe idéztet.</p>
				<p>A püspök vizsga szemmel nézett rá és rövid szünet után mondá: Miután e vétkét is
                    meggyónta, a többit is rám bizhatja, melyek még eddig lelkét nyomják.</p>
				<p>Abaffy nyugodtan tekintett rá és mondá: Nincs több vétkem.</p>
				<p>- Tehát nem emlékszik többre?</p>
				<p>- Politikai vétségre nem.</p>
				<p>- Nem volt az országbiróval összeköttetése, a personállal, vagy valamely magas
                    rangú férfiuval?</p>
				<p>- Jó hogy emlékeztet főtisztelendőséged. Egy év előtt nevezetes pöröm volt a
                    curián, és lelkiismeretem nem nyugodt, hogy igazam volt-e? Igyekvém ugyan gróf
                    Zichyt és Ürményit, az elnököket, ügyem igazságáról meggyőzni; de hasztalan
                    volt, és pörömet bizonyosan elveszítem, ha egy jóval befolyásosabb egyén
                    pártfogásába nem vesz. Segélyével nyerem meg pörömet.</p>
				<p>- S ki volt ez?</p>
				<p>- A Causarum Regalium Magister, kit ezer aranynyal megvesztegettem. Azt hiszem,
                    hogy ez is politikai vétség; mindenesetre rossz cselekedet volt. Mea culpa,
                    mondá újra, mea maxima culpa.</p>
				<p>A püspök többé nem kételkedhetett, hogy Abaffy őt is, a királyi ügyészt is
                    bolonddá tette, s ezért felkelt és mondá:</p>
				<p>- Ha gyónásod őszinte és bűnbánatod nem vala szinlelt, akkor bűneid
                    megbocsájtvák. Imádságban keressed lelked nyugalmát és a világi biró itéletében
                    bűneidnek büntetését. Menj és ne vétkezzél.</p>
				<p>Abaffy mély alázattal csókolta meg a püspök kezét, s biztosítá örökös
                    hálájáról.</p>
				<p>A püspök a börtönből a királyi ügyészhez ment, a ki már türelmetlenül várta.</p>
				<p>- Szólott valamit a tót personalis, országbíró vagy főherczeggeli
                    összeköttetéseiről? - kérdé rögtön.</p>
				<p>- Nagy róka ahhoz, hogy valamit eláruljon; ha a többiek is ilyenek volnának,
                    akkor szándékodat nehezen valósíthatnád. Mindenek felett pedig csupán ez az
                    egy veszélyes; de bizonyosan kicsúszik kelepczédből.</p>
				<p>- Nem mondott valamit, a mi őt bemártaná?</p>
				<p>- Álutra akar titeket csalni. Azt gyónta, hogy a katekizmust ő irta; de Zichy és
                    Ürményiveli összeköttetését tagadta. Ezekhez és a főherczeghez ez által nem
                    jutsz.</p>
				<p>Szünet következék. Németh a szobában néhányszor le s fel sétált, végre kiálta: -
                    Álnoksága daczára sem menekszik meg. Igaz, hogy nem tartozik Martinovics
                    társaságához; de ha ő, hogy a nagyok czéljait eltitkolja, inkább e politikai
                    őrjöngőkhöz csatlakozik, ugy ott is eléri a büntetés.</p>
			</div>
			<div type="chapter">
				<head>XV. Megyei politika.</head>
				<p>Midőn Fekete a levéllel távozott, még nem tudta, mily módon juttatja a zárdába;
                    de bizott szerencséjében. A porkolábot tudta, hogy nem lekenyerezhetlen, és
                    általa könnyü leendene a foglyokkal összeköttetésbe jőni, de másrészt félt e
                    titkot oly emberre bizni, ki jobb díj mellett másnak is eladja. Mást kelle
                    megkisértenie és e végből sétáit ugy intézte, hogy mindig a zárda közelébe
                    jutott. Az épület fekvését tanulmányozva, tüstént tapasztalá, hogy éjszaki
                    részén egy ház érintkezék vele. Igaz, hogy itt a zárdának nem voltak ablakai, de
                    alig két lépésre a szögletablaktól huzódott végig egy kis czifraság az egész
                    épületen, mely a lábnak elég nyugpontot nyujtott és a szomszédház födele e
                    csúcstól nem feküdt hat lábnál alantabb. Fekete tüstént belátta, hogy minden
                    menekülési terve csak ez alapon kezdhető. Azonban addig ez mit sem ért, mig a
                    foglyokkal érintkezésbe nem jutott. Fekete gondolatokba merülve ép az ajtó előtt
                    haladt el, midőn egy gránátos őrmester és közlegény párbeszéde, kik épen a
                    kocsmából jöttek, magára vonta figyelmét.</p>
				<p>- Ostoba szolgálat, - mondá az őrmester, kinek napbarnította arcza, őszbe
                    csavarodó haja és bajsza mutatá, még ha az az ezüst érdemjel nincs is mellén,
                    hogy hadastyán, - ostoba szolgálat, - ismétlé, miközben a zárdába egy pillantást
                    vetett.</p>
				<p>- Miért ostoba? - kérdezé társa, ki ifju arczáról itélve még ujoncz, - nem jobb-e
                    itt őrt állni, mint a francziák ellen csatázni?</p>
				<p>- Bikfic! - válaszolá az öreg, - a háboruban vig az élet; ha kedvez a szerencse,
                    érdemjelt nyerünk, ha nem kedvez, akkor is csak egyszer halsz meg, minden
                    becsülettel, és itt - mit csinálsz? Őrt állasz zárdában, és kit őrzesz?
                    gyerekeket! Valóban azt hiszem, hogy dajkáknak néznek!</p>
				<p>- Mit bánom én, akármire használnak, mondá a másik, csak megkapjam a lénungot -
                    és ne vigyenek tűzbe. De mondja meg őrmester úr, hogy háboruban mindig hat
                    krajczár a lénung, akár avanzsiroznak, akár retirálnak?</p>
				<p>- Persze.</p>
				<p>- Akkor csodálom a katonák ostobaságát, hogy neki mennek az ágyu torkának; ha
                    mindig csak hat krajczár marad, akkor minden bizonynyal csak retirálok.</p>
				<p>- Fogd be a szádat, semmirekellő pénztarisznya, - mennydörge rá az őrmester, - ha
                    előre megyünk, igaz hogy csak hat krajczárt kapunk, de tisztjeink érdemjelt, mi
                    pedig medáliát nyerünk, és ha retirálsz, akkor a hat krajczárhoz olvasatlan
                    huszonötöt adok mogyorópálczámmal. Érted? - Ezzel felemelte pálczáját és vele
                    egyet kanyarított a levegőben.</p>
				<p>- Értem, - mondá a fiatalabb halkan.</p>
				<p>- Vitéz őrmester uram, szólítá - meg Fekete a viselt harczost, - egy szavam volna
                    önnel.</p>
				<p>- Mit parancsol - kérdé ez, positurába helyezve magát, miközben a közlegényre egy
                    oldalpillantást vetett, hogy hordja el magát.</p>
				<p>- Nem sajnálja ön azokat a fiatal embereket, kik itt a börtönben ülnek? - mondá
                    az ügyvéd, és egy szűk utczába távozott az őrmesterrel.</p>
				<p>- Megsirathatnám őket, - válaszolt ez, - csupa gyerek! szegény úrfiak! szégyenlem
                    magam, ha őrállásra commendálnak.</p>
				<p>- Nem vett köztük észre egy szőke, magas homloku, fekete szemü, sasorru, szőke
                    kis bajszu fiatal embert?</p>
				<p>- Dehogy nem, - mondá a gránátos, - az a fiatal, karcsu fiskális, ki mindig
                    komoly és szótalan, mikor az udvaron sétál.</p>
				<p>- Figyeljen tehát szavaimra, e levél a szegény fiatal ember nővérétől való,
                    nagyon megörvend neki, játszsza valahogy kezébe; és itt - folytatá - ez arany
                    fáradságáért, és ezentúl minden levélért szintén ennyire számíthat.</p>
				<p>- Ifju! - szólt kedvetlenül az őrmester, a mellét diszitő érmére mutatván, - nem
                    látja ön, kivel beszél? Nem, nem kell pénze, elég van, és reménylem, hogy még
                    belőlem tiszt válik; a levelet azonban adja ide, bizonyosan kézhez szolgáltatom,
                    puskám csövében senki sem keresi, és a szegény fiatal ember sem lesz többé oly
                    szomoru, hogy az ember szíve is megesik rajta. Holnap kéznél lesz.</p>
				<p>- És én ugyanezen órában a bástyára jövök a válaszért, - mondá Fekete, kezét
                    nyujtván, - és most bocsásson meg, hogy pénzt kináltam, viselete már most is
                    tiszthez méltó.</p>
				<p>A levelezés ekként megkezdődött és sok ideig zavartalanul folyt. Fekete naponta
                    uj módot lelt, Szolarcseket értesíteni. Egy kintornás a zárda ablakai alatt
                    eljátszotta a Rákóczi-indulót, egy zsinór lebocsájtaték, melyre az orgonás egy
                    tárgyat kötött, melybe levél volt rejtve, és igy a zsinór megterhelve jutott
                    vissza. A porkolábhoz ajándék kiséretében egy kalács érkezett a foglyok számára,
                    mely szintén egy levélkét rejtett belsejében. Szivarokat küldtek a börtönbe,
                    melyek Völgyi kezén is keresztülmentek, a nélkül, hogy gyanítaná, miszerint
                    kivájtak is lehetnek köztük; egy szóval nem mult nap tudósítás nélkül. A
                    Kovácsék házáról még sem vonultak el a sötét fellegek, mert bármint meghatották
                    is Szolarcseket barátnője szavai, melyek fogságának óráit megrövidíték,
                    bármennyire telvék voltak is sorai a szerelem és hála nyilatkozataival, azért
                    még sem birhaták rá semmi áron, hogy a menekvési terveket elfogadja. Nézete
                    szerint a foglyok pöre nem végződheték kedvezőtlenül; ártatlanságában bizva,
                    nyugodtan akarta bevárni a birák itéletét és a menekülést csak legrosszabb
                    esetben kisérteni meg. Raimondné ezt sehogysem érthette, habár Kovács naponta
                    magyarázta, hogy ez a magyar jellemnek egyik vonása, melyet idegenek nehezen
                    foghatnak fel. «Lássa kegyed, mondá neki, a magyar törvény csak felségárulás,
                    vagy ha valakit tetten fognak, vagy pedig szökési kisérletek esetében engedi
                    meg az előleges bebörtönzést; kezességre még a nemtelen is szabadon bocsájtatik;
                    és én számtalan esetet tudok, midőn a vádlott biztos volt, hogy itélete több évi
                    börtön vagy épen halál lesz, s menekvésre még sem gondolt egy sem. Bevárta pöre
                    eldöntését, akkor pedig az itéletnek alávetette magát. A közvélemény
                    ellenkezőjét a legnagyobb gyávaságnak bélyegezné. Szolarcsek e tekintetben
                    egészen magyar, nem menekszik, mielőtt meg nem győződött az itélet igazságtalan
                    voltáról.»</p>
				<p>- Ez természetellenes, - szólt a franczia nő, - sőt lehetetlen; - elhiszem
                    szivesen, hogy van néhány őrjöngő e véleményen, de csak nem teszi fel rólam,
                    kedves orvos úr, hogy elhigyjem, miszerint a foglyok többsége e nézetet osztja:
                    hogy az önfentartási ösztön egészen kihalt volna közülök? Ez lehetetlen.</p>
				<p>- Hihetetlenebb ez, - kérdé az orvos, - mint a hogy a katona a tiszt parancsára
                    az ágyutelepeket óvja és golyózáporban a biztos halálba dől, a nélkül, hogy okát
                    tudná, miért harczol?</p>
				<p>- A katona zászlójáért küzd, - jegyzé meg Luiza.</p>
				<p>- A magyar is azért küzd, ha bevárja itéletét, mondá Kovács, még nagy politikai
                    rázkódtatások után sem vándorolt ki a legyőzött párt. A hosszas polgári háboruk
                    alatt is, az országot rémüléssel eltöltő véritéletek daczára, a magyar
                    menekültek száma igen csekély volt, habár Franczia- és Törökország
                    vendégszeretettel fogadta.</p>
				<p>- Különös, megfoghatatlan! - válaszolt Raimondné.</p>
				<p>- A gyermekkorban elsajátított előitéletek hatalmasabbak, mint a természeti
                    ösztönök, folytatá Kovács, az ember magasabb rendeltetése különösen abban
                    nyilvánul, hogy a képzelődési ösztön nem ismer határt, hogy a nevelés a
                    természeti hajlamokat is kiirthatja a szívből. Van-e Francziaországban csak egy
                    ember is, a ki a párbajtól visszaijedne, ha a kihivás csupa kötelességből
                    történt is; természetes, hogy életét koczkáztatja, csak azért, mert
                    találkozhatnék valaki, a ki egy társaságban megemlítené, hogy nem mert vívni? És
                    ugyanaz nem bánja, ha kéjencznek, játékosnak vagy zsugorinak nevezik?</p>
				<p>Ily bizonyítékokkal igyekvék az orvos Raimondnét megnyugtatni, s habár nem tudott
                    rá ellenvetést, nem volt meggyőződve, s mindig visszatért e tárgyra. E közben
                    Lenke és Fekete, ki jószándéka és sikeres működése által a Kovács-család
                    kegyében naponta emelkedék, végre bebizonyíták, hogy az első lépés meg van
                    nyerve, miután Szolarcsek a menekülés eszméjével legalább annyira
                    megbarátkozott, hogy végső esetben vissza nem utasítja. Különben Fekete sem
                    titkolhatá el, hogy a foglyok sorsa sokkal komolyabb, mint eleve hitte.</p>
				<p>A királyi ügyész, a mint tudjuk, a foglyokat irásbeli nyilatkozatra szólítá azon
                    pontok felett, melyek a vád alapját képezték, úgymint a franczia eszmék iránti
                    rokonszenvök, melyek ellen most egész Európa tűzzel-vassal küzdött; a papság és
                    nemesség kiváltságainak óhajtott megtámadása; a katekizmus fordításában és
                    terjesztésében való részvétel és végül az alkotmány és trón megdöntésére
                    alakult összeesküvés. A foglyok közül többen nyilatkozataikban nyiltan
                    bevallották meggyőződésüket; mások mentegették magukat; Laczkovics pedig a
                    nyilatkozatot egyenesen megtagadta; azonban az összeesküvési vádat mindnyájan
                    visszautasíták és védelmükre ügyvédet kértek. Választásuk együttesen Kovácsra
                    esett, oly férfira, kinek becsületességét senki sem gyanusíthatta és a ki a
                    politikai pártharczoktól elvonultan, egyedül pályájának élt. De a királyi ügyész
                    e választást ellenezte, felállítván egy mai napságig Magyarhonban ismeretlen
                    törvényszabályt, melyet a német törvénykezéstől kölcsönöze, hogy az államügyész
                    és segédje, mint az ország hivatalnokai, nem nyilvános vádlók, kiknek egyedül a
                    vádlottak bűnét kikutatni hivatásuk, hanem az igazság képviselői, kötelesek a
                    valót kipuhatolni, és sem többet, sem kevesebbet. E miatt nemcsak a vád, hanem
                    a védelem is rájuk tartozik, és a királyi ügyész bele nem egyezhet, hogy a
                    vádlottakat külön ügyvéd védelmezze, annál is inkább, mert a felségárulási
                    vétségnél az államot azon veszély is fenyegetné, hogy az összeesküvés a
                    védelmezők által tovább terjesztetnék. Németh tehát azt sürgette, hogy négy
                    kamarai ügyvéd neveztessék ki a hatóság által védőnek, s ezekhez ötödikül
                    Horváth, azon feltétel alatt, hogy ha megesküszik, e pörre vonatkozó minden
                    tárgyat titokban tartani, és beleegyezik, hogy a foglyokat csak társainak
                    valamelyikével látogatja meg. A védelmet természetesen előbb társainak
                    jóváhagyása alá tartoznék terjeszteni, mielőtt a biróság elé jut, azonban a
                    foglyoktól az önvédelem meg nem tagadtatik.</p>
				<p>Horváth, úgyszintén a vádlottak az ajánlatot rosszalással utasíták vissza,
                    kijelentvén, hogy inkább kihallgatlanul itéltessenek el, mint ily védelmet
                    elfogadjanak, mely az alkotmány alapelveivel homlokegyenest ellenkezik. A
                    biróság e fontos ügyben még nem határozott, mert érezte, hogy e tárgy
                    törvényhozási és nem törvénykezési kérdés. Azonban mégis el kelle döntetnie,
                    mert a törvény a felségárulási kérdésben homályos vala. Az előbbi korszakokban e
                    vétség a rendes úton a biróság előtt dönteték el, de a szabad védelmet sohasem
                    akadályozák; azonban a Habsburgházbóli királyok alatt gyakori polgárháborúk
                    támadtak, vallásharczok és lázadások keletkeztek. Magyarhonnak csak egyik része
                    uralta a királyt, a másikat a törökök birták és a harmadik az erdélyi
                    nagyfejedelem uralma alatt volt. Ez időtt a felségárulás szokásos volt, a
                    király párthivei az erdélyi fejedelem hiveit felségárulóknak nevezék, és
                    viszont, igazságos itéletet az ellenségtől nem lehete várni; vádló, vádlott és
                    biró nem létezett, hanem csak győző és meggyőzött. Mindenik párt országgyűlést
                    hivott össze, törvényt hozott, és a karhatalom határozott. E korban hozák a
                    király párthivei a törvényt (hogy a német tábornokok önkényének némi gátot
                    vessenek, kik szeszélyük szerint biztosok és a haditanács által mondattak
                    itéletet, s a hivek életét és vagyonát is örökös veszélylyel fenyegették), hogy
                    minden felségárulás a király által kinevezett küldöttség által intéztessék,
                    melyhez azonban csak magyarok alkalmazhatók. De miután III-ik Károly alatt az
                    utolsó Rákóczi-forradalom legyőzeték és a polgári háborúk sora egy általános
                    kegyelmezéssel bevégződött, a felségárulási pörök is megszüntek, és midőn II-ik
                    József halála után Lipót 1790-ben az alkotmányt visszaállította, a
                    felségárulásbani itélet a főtörvényszékre bizaték, és törvényben kimondatott,
                    hogy ezentúl csak a rendes biróság, és küldöttség által senki sem itélhető el. A
                    törvény azonban nem jelölte ki az ügymenetet. Az első alkalmazási eset ez vala,
                    és a királyi ügyész a küldöttségnél szokásos ügymenet megtartását
                    szorgalmazta, - mert e tekintetben egyenes törvényhatározat nem létezett. A
                    foglyok ellenben a már említett törvényre hivatkoztak, mely a küldöttséget
                    megszüntette, az ügymenetet nem határozza meg, és melyben kivételekről szó nincs
                    és így az általános önvédelmi törvényhatározatok kötelezők. Ha a küldöttség
                    ezeket mellőzte, akkor csak a jogtalanságok számát szaporította, melyek által a
                    nemzet gyülöletét annyira magára voná, hogy az 1790-iki országgyülésen
                    törvényileg ki kelle mondani, miszerint mindenkorra megszünendők. Abaffy és
                    Szolarcsek avatott tollal és megczáfolhatlan következetességgel fejték ki ez
                    elveket, mert a foglyok felszólíták, hogy mindnyájuk nevében nyilatkozzanak,
                    érezvén, hogy sorsuk e határozattól függ. Ha a felsőbb itélőszékek a királyi
                    ügyésznek engednek, akkor védelemről és felmentésről szó sem lehetett.</p>
				<p>Minden szem azonban Pestmegye novemberi közgyülésére volt szögezve, tudták, hogy
                    most, midőn az országgyűlés nem volt együtt, minden attól függ, miként fog
                    Pestmegye gyülése e tárgyban nyilatkozni. A megye nemessége köztudomás szerint
                    egy évben négyszer, az országos vásárok alkalmával szokott volt Pesten
                    összegyülni, és a város, mely nyáron át üres volt, novemberben kezdett
                    népesülni. Májusban a bálok és estélyek megszünnek, és egész napon a szél
                    porfelhőkkel játszik Pest tágas utczáin, a piaczon tétlenül állnak a
                    bérkocsisok, a kávéházak nyilt ajtai előtt tanulók, jurátusok és tisztek
                    pipálgatnak a nagy zöldszinű lóczákon, csupán ügyvédet, hivatalnokot és
                    kereskedőt, egy szóval Pestnek üzleti lakosságát látja az ember, ezekkel pedig a
                    város épen nem telik meg. De a novemberi vásár hirtelen megnépesité a fővárost,
                    déli részén vásárló tömeg hemzsegett, a boltokba és raktárakba tolakodván;
                    terhes szekerek jöttek mindenfelől, mindenütt áruczikkeket raktak le, míg a
                    földbirtokosok nejeikkel könnyű szekéren jártak Pest utczáin le s fel.
                    Termesztményeiket értékesíték most; azt kell tenniök, ha az őszi gyapjúra
                    alkusznak; az alföldi ember dohányát adja el, a felföldi a borszeszre köt
                    szerződést, a tótországi, a gömöri vasára keres vevőt, és az asszonyok
                    kereskedőknél és divatárusoknál beszerzik a jövő télre valót. Pest e szerint
                    vásár idején a különféle nemzetiségek és osztályok gyüldéje. Itt az igénytelen
                    fehér vászonruhájú sárosi tótot, ott a nehézbundás, széleskarimás kalapú
                    alföldi parasztot látjuk. A kisvárosi polgár kék, ezüstgombos dolmányában, ki
                    megvetőleg néz a rövid, alig bőrtűszőjéig érő ingü felföldi furmányosra, kinek
                    négy lova azonban többet ér, mint az oláh kocsijába fogott tizenkét morva.
                    Szakálos, begombolt atillájú birtokosok törnek utat a tömeg között, a vendéglők
                    éttermei megtelnek, és minden bormérőben politizálnak és a legközelebbi megyei
                    választásokról beszélnek. Még vasárnap sem szűnik meg e tolakodás, a boltok és
                    raktárak ugyan csukvák, azonban a kocsmákból énekszó hangzik, a nép mulat, és a
                    kávéházak szokottnál tömöttebbek. - Másnap megyegyűlés volt, és a megye
                    jelentékenyebb férfiai este a pártvezéreknél gyülekeztek, hogy a leendő
                    tárgyalások menetéről tanácskozzanak. A conservativek az alispánhoz a
                    megyeháznál; az ellenzék gróf Keglevichnél.</p>
				<p>Az alispán hivatalos szállásán a tanácskozás csendesen folyt, mert a tanácskozók
                    többnyire megye- s államhivatalnokok, néhány idősebb mágnás, néhány pap és
                    jóltáplált földbirtokosokból teltek ki; valamennyien dohányoztak, úgy hogy alig
                    lőnek láthatók a szobában le- s feljáró, fontos beszédbe eredt alakok. - Rövid
                    szünet után felegyenesedett az alispán a sopháról, melyen néhány mágnással ült,
                    és szólt:</p>
				<p>- «Uraim!»</p>
				<p>- «Halljuk - halljuk!...» hangzék minden oldalról, a beszéd elnémult, a vendégek
                    kört képezve, az alispán körül helyet foglaltak.</p>
				<p>- «Uraim! - ismétlé az alispán, - nagyon örülök, hogy ily szép számmal
                    szerencséltettek, ez az ország boldogságát ápoló buzgalom bizonyítványa. -
                    Barátunk Völgyi, a kamaraügyész úr, megfejtendi összejövetelünk okát.» - Ezzel
                    leült.</p>
				<p>A gyülekezet ifjabb tagjai mosolyogtak, mert az alispán, mióta hivatalát viseli,
                    vendégeit mindig e szavakkal üdvözlé, és e semmit mondó hang nagy ellentétet
                    képze a szóló komoly arczával, s a mosoly csak azért nem vált nevetéssé, mert a
                    társaságban tisztes öreg urak voltak.</p>
				<p>Völgyi előlépett, és mondá, hogy mindenek előtt szükséges az ellenzék eljárását
                    bevárni, mely szokása szerint a kormány intézményeit megint meg fogja támadni,
                    sőt talán bátorkodni fog a felsőbb hatóságok intézményeiben gáncsoskodni. -
                    Mindenki tudja, hogy egy iszonyú összeesküvést födöztek fel, mely nemcsak a
                    trón biztonsága, hanem a nemesség és papság kiváltságai ellen is volt intézve,
                    és ez összeesküvést az ellenzék védeni akarja, és talán a corpus juris régi
                    törvényczikkeire is hivatkozand, melyek az ártatlanul vádoltak védelmére, nem
                    pedig ily rettenetes vétkesek oltalmára hozattak. E végből a jelenlevőket
                    megesküdteté, hogy másnap a gyülésből el ne maradjanak, nehogy ezáltal az
                    ellenzék győzzön, miután köztudomású, hogy ez mindig jobban szervezett, és
                    végiglen ott marad; míg a conservativek déltájt rendesen elvesznek.</p>
				<p>Völgyi «éljenek» közt foglalta el helyét, mire Majoss, fiatal katholikus pap
                    fölugrott, és egy dühös philippikát tartott az ellenzék és a francziák
                    ellen.</p>
				<p>- Tisztelendő úr! - szakítá félbe az alispán, - ön téved, még nem vagyunk a
                    gyűlésen, ez csak barátságos értekezlet, beszéde nagyon szép, de nem tartozik
                    ide, holnap jobban meghallgatjuk.</p>
				<p>Tahy megjegyzé, hogy fölösleges e tárgygyal tovább bibelődni, miután úgy is
                    világos. - Összeesküvők, kik a nemesség s a papság kiváltságait megtámadják,
                    minden áron üldözendők; azért ő nem bánja, akármi történjék is velük; de arra
                    kéri az alispánt, úgy intézze el az ügyet, hogy a tárgyalás ne tartson két
                    óránál tovább, mert különben nem lehet jelen, miután egy órakor szokott
                    ebédelni, és három órakor már a vendéglőkben nem lehet jó ételt kapni.</p>
				<p>- Uraim, szólt az alispán ünnepélyes hangon, meggondoltam e fontos ellenvetést,
                    és gondoskodtam róla, hogy az ellenzék ki ne éheztessen; önök e helyiségben egy
                    óra tájban levest és húst készen találnak, és ha a gyűlésnek vége lesz,
                    reménylem, hogy ebédre hozzám méltóztatnak jőni, irnokom a meghivottak névsorát
                    bemutatja.</p>
				<p>E nyilatkozat megnyugtatta a vendégeket, az értekezés tovább nem folyt, számosan
                    távoztak, és a maradottak a whist-asztalhoz ültek.</p>
				<p>Gróf Keglevichnél az értekezlet élénkebb volt, a gróf elmondta a tényeket, a
                    mennyire tudomására jutott, figyelmezteté a reaktio terveire, Németh
                    kapzsiságára, a főherczeg ingatagságára, a ki nem bátorkodék nyiltan fellépni,
                    s ezután kérdezé, hogy a helyzet ilyszerűsége mellett mi a teendő. Ő különben
                    kötelezve érzi magát, bármit határozzon is a gyülekezet, a foglyok ügyében
                    felszólalni, mert őt évek óta a legbensőbb barátság csatolja Laczkovics
                    kapitányhoz, és megmentésére semmit sem szabad elmulasztania.</p>
				<p>Földváry, egy öreges úr, a pesti ellenzék egyik coripheusa József császár ideje
                    alatt, ragadta meg a szót, midőn a gróf végzé: Ő, - úgymond, becsüli a gróf
                    érveit, és a pillanat fontosságát is tökéletesen belátja. Mert nem szenved
                    kétséget, jegyzé meg, hogy ha Pestmegye nyiltan fellép azon elvek ellen,
                    melyeket a királyi ügyész a felségárulási pör menetében szükségeseknek tart, és
                    ha a megyéket az óváshozi csatlakozásra felszólítja, a felsőbb hatóságok nem
                    merik az elvet elfogadni; de más részről, mondá ő, ez által a bécsi
                    minisztereknek lábai elé vetjük a keztyűt, s alkalmat nyujtunk állításuknak
                    fölélesztésére, hogy míg a megyegyűlések léteznek, nem lehet kormányozni, és a
                    király előtt, ki az alkotmányt úgy sem nagyra becsüli, mint a felségárulás védői
                    fogunk jellemeztetni, és bármennyire álljunk is a törvényes téren, nem
                    számíthatunk a tömeg pártolására, mely a József rendszerét, gyakorlatban úgy,
                    mint elméletileg, Martinovicsban gyűlöli; az alsóbb nemesség az ügy állását nem
                    értendi meg és igen kényes helyzetbe jutunk; e téren a kormánynyal nem húzhatunk
                    ujjat, mert a megyék segélyére nem számolhatunk. Az országgyűlés törvényszerint
                    jövő évben úgy is összeül, ott alkalmunk lesz a törvénysértés ellen szót emelni
                    és a hatóságok ballépéseit törvényes úton helyreigazítani; e végett tartogassuk
                    meg erőnket egy népszerű harczra, és ne bizgassuk a német minisztereket még
                    jobban, kik úgy is dühös ellenségei az alkotmánynak.</p>
				<p>- Tehát áldozzuk fel nyugodtan elveinket? - kérdé a gróf.</p>
				<p>Halász, középkorú, jellemzett arczú férfi, egyike a kis nemesség vezéreinek,
                    melyre nagy befolyással birt, válaszolt gyorsan: «Engedje meg gróf úr, hogy egy
                    gyakorlati megjegyzést tegyek, mert én a gyakorlat embere vagyok. Ugyanis miért
                    gyültünk össze? csak nem elvek megalapítása végett. Én az elvekkel nem sokat
                    törődöm. Igyekeznünk kell a közelgő tisztujításon a többséget megtartani és a
                    megye élére pártfeleinket állítani. Ha ez sikerült, akkor aztán bízvást
                    nyilváníthatjuk elveinket, tekintet nélkül arra, hogy tetszenek-e a kormánynak
                    vagy sem. De ép ezért óvakodnunk kell, hogy pártunknak ne ártsunk és elleneink
                    kezébe oly fegyvert ne adjunk, melyet a választásnál ellenünk használhatnak. Ha
                    pártját fogjuk a foglyoknak, a kik a nemesség kiváltságait támadták meg, sőt a
                    municipiumokat is kigúnyolák, tüstént elterjed, hogy velük tartunk,
                    visszakivánjuk József császár idejét, és legalább is 4-500 szavazatot vesztünk.
                    Véleményem szerint tehát be kell várnunk a tisztujítást, azután dologhoz
                    láthatunk, előbb nem.»</p>
				<p>Midőn elvégzé, mindenki hallgatott, Keglevich látta, hogy Földváry és Halász az
                    egész ellenzék véleményét képviselik, és ezért nagy pártfogásra nem számíthat,
                    le volt verve, bár meg kelle vallania, hogy az ellenvetések gyakorlatiak voltak.
                    De baráti is érzék, hogy nem elveik, hanem politikai indokok által vezettetnek,
                    és eljárásukat szégyenlék; az egész társaság elveszté nyilt ruganyosságát, egyik
                    a másik után távozott, csak Oláh maradt vissza, ki gyakran változtatá politikai
                    elveit, és most újból az ellenzékhez állt. A grófnak nyujtván kezét, szólt:</p>
				<p>- Barátom, ha mindenki elhagyja, rám számíthat; indítványát pártolom.</p>
				<p>Másnap kora reggel megtelt a megyeház terme; a karzatot nők foglalák el, köztük
                    Lenke és Raimondné is. A nagy hosszú zöld posztóval bevont asztal köré száz meg
                    száz hallgató csoportosult, mindnyájan fekete magyar ruhában, oldalukon aczél
                    karddal. Keglevich gróf és az ellenzék az asztal egyik részét foglalák el, és
                    komolyságuk a többiek gondatlan kifejezésű arczaival nagy ellentétet képze;
                    végre megnyilt az ajtó és az alispán disz-magyarruhában lépett be. Őt követék a
                    megyei tisztviselők, néhány pap és az egész párt. Miután mindnyájan helyet
                    foglaltak, az alispán szokott mondókájával megnyitá a gyülést, és a
                    helytartótanácstól érkezett leiratok felolvasásához fogott. Nem birtak nagy
                    fontossággal. Azután az alispán számolt: hogy járt el mindenekben, és a gyűlés
                    nem igen figyelt rá, míg végül gróf Keglevich felemelkedék, és egy hatalmas,
                    «halljuk!» rázkódtatá meg a termet. Azután mély csend lőn, és a gróf csengő
                    hangon kezde szólni:</p>
				<p>- Uraim! Önök tudják, hogy én ékesszólási tehetséggel nem vagyok megáldva, most
                    is hallgatnék, ha nem látnám, hogy alkotmányunkat, szabadságunkat veszély
                    fenyegeti, e veszély parancsol szólanom. Hosszú ideje, hogy a hivatalnokok egy
                    Magyarországban keletkezett állítólagos összeesküvés miatt kitünő egyéneket
                    börtönöztek be három hónap óta, s az ország még mindig kétségben van a felől,
                    hogy van-e vétség, mely büntetésre vár?</p>
				<p>Mialatt a gróf így beszélt, a teremben ujra moraj keletkezett; a conservativek
                    beszélgettek egymással, nem hallgatva a szónokra, a karzaton a fiatal emberek
                    társalogtak a hölgyekkel. A gróf visszafordult s tekintetével Oláhot kereste,
                    kinek támogatására számolt, de legnagyobb csodálkozására az ajtónál pillantá meg
                    az épen most távozót. Ez események összes hatása nyomasztólag hatott a szónokra
                    s elfeledé az okokat, melyeknek kifejtését czélul tűzte. Be akará bizonyítani,
                    hogy a fiatal báró Révay és Őz Pál ügyvéd elfogatása eléggé mutatja, hogy a
                    kormány nem összeesküvést és forradalmat, hanem a szabadság minden igaz barátját
                    megtámadja; szándéka volt Laczkovics nemes tulajdonait, melyeket oly jól
                    ismert, érvényre emelni, és így a gyülekezet előitéleteit megtörni, e helyett
                    azonban frázisok ismétlésébe esett: kötelességünk - ugymond - szabadságunk ügye
                    kivánja, hogy szót emeljünk. A pör még alig kezdődött és ha a köztudomású
                    híreknek hihetünk, melyeknek forrásait bár meg nem nevezhetem, úgy még a
                    foglyok ellen követendő eljárás sincs meghatározva. Azt mondják, hogy a
                    főtörvényszék e kérdésnél a törvényhozás terére lépjen és új szabályt alapítson,
                    mely nemcsak ez esetben, hanem jövőben is mindenkorra a törvény erejével birjon.
                    És e törvény abból állana, hogy a vádlott ép azon vétségben, melyben a
                    leglelkiismeretesebb biró is gyakran férevezettetik, minden védelmezési
                    eszköztől megfosztassék. A vádló legyen egyszersmind védelmező. Nem uraim, ez
                    oly elv, mely nem gyökeredzik a magyar törvényben, ez oly országból származik,
                    melyből a legutóbbi időkben is a törvény előtti egyenlőség réve alatt
                    alkotmányunk megsemmisítését nyertük. Itt megállapodék, zajos tetszésre
                    számítván, melyet különben a József intézményei ellen mutatott erélyes
                    ellenállás felemlítése mindenkor előidézett, de most a gyűlés néma maradt. A
                    gróf folytatá: Szenvedőleges ellenállásunk a veszélyt elhárítá, s dicső Lipót
                    királyunk a magyar alkotmányt visszahelyezte, azonban a most fenyegető veszély
                    nem csekélyebb az elsőnél, mert minden egyes polgár biztonságát fenyegeti. Jól
                    tudom, uraim, hogy önök azon szerencsétlenek véleményét, kik most a ferencziek
                    zárdájában sínlenek, nem osztják, sőt azt is tudom, hogy gyakran ellenszegültek
                    és hogy számosan vannak e teremben, kik előlegesen meg vannak győződve, hogy
                    Martinovics és barátai vétkesek; de azért a foglyok mégsem szüntek meg
                    alkotmányos ország polgárai lenni. Még ha igaz volna is, hogy az ország
                    alkotmányát akarták felforgatni, még akkor is - mondom - a törvények oltalma
                    állanak, ép úgy, mint bárki közülünk. Bennük mindnyájunk védelmi szabadsága van
                    megtámadva; a bécsi reactio, mely most ledobta az álarczot és nyiltan lépe fel
                    ellenünk, őket első áldozatul választotta ki; ha elmulasztjuk e lépés ellen
                    szavunkat emelni, ha közös erővel nem védjük megtámadott alkotmányos jogainkat,
                    akkor egymásután hullunk el az önkény csapásai alatt. Ne higyjék önök, hogy most
                    csak Martinovics apátról és társairól van szó, a magyarok szabadsága forog
                    kérdésben, mely a királyi ügyésznek dobatik zsákmányul, ha hatalmának gátot nem
                    vetünk.</p>
				<p>«Uraim, én azt indítványozom, hogy ő Felségének egy alázatos kérelemben jelentsük
                    ki, miszerint polgártársaink előleges bebörtönözése a felségárulás örve alatt
                    alkotmányunk megsértése, miután törvényeink világosan kimondják: hogy törvényes
                    megidézés nélkül, mielőtt védelmét bevégezte és törvényesen el nem itélteték,
                    senkit sem szabad egyéni szabadságában vagy vagyonában háborítani; hogy továbbá
                    törvényes védelem megtagadásában az egyéni szabadság biztosítékát megsemmisítve
                    látjuk, és e végből ő Felségét e baj megorvoslására fölkérjük. E kérelem
                    indítványom szerint minden megyével közöltessék, hogy e veszélyt megismerve,
                    szavukat a miénkkel egyesítsék, míg az országgyűlés ez ügyet el nem dönti.»</p>
				<p>E szavak a karzaton nagy tetszéssel találkoztak, azonban a gróf érezte, hogy
                    indítványa megbukott; már a beszéd folyama alatt hangja fokonkint gyöngült,
                    mely a gyülekezet moraja közt majdnem egészen elenyészett. Leverten foglalta el
                    ujra helyét.</p>
				<p>Utána Tahy szólalt. Csodálkozik, ugymond, miként híhatja fel a nemes gróf e
                    férfiak számára az alkotmány védelmét, melyet ők tanaikkal meg akartak dönteni;
                    ő nem bánja, akármi történik is a felségárulókkal, meg levén győződve, hogy ő e
                    vétséggel soha sem lenne vádolható, hivatalos jelentések úgy sincsenek a
                    megyénél és egy megyei gyűlés nem bátorkodhatik a törvényszék eljárását
                    megitélni; a bécsi hatalom minden oldalról független, úgy a nép, mint a király
                    ellenében; s e végből a gróf indítványa ellen szavaz, melyben a törvénykezés
                    megsértését látja.</p>
				<p>Tahy beszéde sem szült hatást, úgy látszék, hogy a gyűlésen óriási súly fekszik,
                    mert a magyarok még nem pihenék ki azon harcz fáradalmait, melyet József alatt
                    viseltenek, nem akarák megujítani, inkább engedtek, csakhogy az önkénynyel a
                    tettleges összeütközést elkerüljék.</p>
				<p>Most Majoss, a pap lépett síkra az ellenzék ellen intézett beszédjével, melyet
                    már tegnap az értekezleten megkezdett, de általános kaczagásnál nem szült
                    egyebet.</p>
				<p>Végül gróf Teleki József emelkedett fel, és ékesszólással ecsetelé, hogy mily
                    szükség most az ország és a kormány közötti jó egyetértés; különösen most, midőn
                    egyrészről az ország régi intézményei megingatva, még eddig sem egészen
                    biztosíttattak, másrészről pedig az állam a franczia forradalom ellen háborút
                    visel, mely az egyeduralom visszaélésével az alkotmányosság alapbástyáit is
                    porba akarja temetni és a kétségbeesés bátorságával küzdve minden szomszéd
                    tartományt fenyeget. Kijelentette meggyőződését, hogy az uralkodó jósága és
                    igazsága a népet önkényes visszaélésektől megóvja, és e végből indítványozá,
                    hogy egy felirat intéztessék Bécsbe, melyben a megye hálásan elismeri, hogy a
                    kormány a törvényt becsülte és a felségárulásról vádoltakat törvényes biráknak
                    adta át, kijelentvén egyszersmind bizalmát, hogy a kormány jövőben is szigorúan
                    a törvényekhez ragaszkodik.</p>
				<p>A többség Teleki indítványát fogadta el, bármily üres volt is, s ezzel a
                    vitatkozás bevégződött. Lenke szemében egy könny gyöngyözött és lassan
                    végigcsordult arczán, érezte, hogy Szolarcsek veszve van; Raimondné hideg és
                    halvány maradt, mint előbb, az ő kebléből a reménység utolsó szikrája régesrégen
                    kihamvadt.</p>
			</div>
			<div type="chapter">
				<head>XVI. A pör.</head>
				<p>A főherczeg támlásszékben ült az ablaknál, arcza sápadt, tekintete bágyadt volt,
                    és egész lénye kimerült.</p>
				<p>- Gróf Szapáry, szólt, midőn az ajtó megnyílt, a nélkül hogy visszatekintene,
                    hivattam önt. Tartson oktatást, oly állapotban vagyok, hogy hallgathatom, ki
                    vagyok merülve.</p>
				<p>- Azon nem csodálkozom császári fenség. Éjfél utáni négy óráig levelez, nyolczkor
                    már a titkárt hivatja, ki reggeli alatt az irományokat olvassa fel, tízkor a
                    helytartóság gyűléseire megy, s ha ennek vége, lemegy a kertbe és tekézik, míg
                    csak homlokáról az izzadság nem csurog; ebéd után a dolog újból kezdődik. Ez így
                    foly három hónap óta naponkint. Ily életmód a legerősebb testalkatot is tönkre
                    teszi: tizenhat órai szellemi működés, négy órai testi gyakorlat, melyben a
                    mulatási és evési idő is bentfoglaltatik, és csak négy órai nyugalom, - ez
                    nagyon kevés, ehhez nincs hozzászokva.</p>
				<p>- Kedves gróf! - szakítá meg a főherczeg, - országgyűlés alatt gyakran többet is
                    dolgoztam és jól érzem magam, most azonban erőm megtörött.</p>
				<p>- Mivel tudta császári fenség, hogy éjjelezései a hazára üdvösek; az erkölcsi
                    megnyugvás megujítja az erőt, mint az álom.</p>
				<p>A herczeg egyet sóhajtott és hallgatott; de kis szünet után e szavakkal kelt föl:
                    - Jőjjön, játszunk sakkot.</p>
				<p>- A mint császári fenség parancsolja; azonban nem hiszem, hogy e komoly játék
                    felfrissülés legyen, - ha a lélek és test fáradt!</p>
				<p>- Oh nem keresek én frissülést - jegyzé meg a herczeg - hanem szórakozást, oly
                    valamit, a mi figyelmemet egészen igénybe veszi, és a képzelmemet elhomályosító
                    rossz gondolatokat elűzi. Már fél órája ülök itt az ablak előtt, nézvén a szemem
                    előtt elterülő várost, és e bájos tekintet sem hoz többé örömet. És mégis
                    szeretem Pestet, mint az atya gyermekét, mielőtt beszélni tudna, már
                    csacsogásában felismeri a szellemet, melyet egykor világ elé tárand. Szellemi
                    szemekkel látja a gyermek vonásaiban jövőjét, és örvend! - Ily szemmel nézem én
                    már most is, mint a paloták városát, mint a kereskedelem gyűlhelyét, hol kelet
                    és nyugot barátságos kezet szorít, e helyet, hol századokon át csak fegyveresen
                    találkoztak. Hányszor óhajtottam, hogy ha egykor halálos ágyamon fekszem, utolsó
                    pillanatom e városon nyugodjék, és Augustussal felkiálthassak:</p>
				<p>- «Kis házba jövék, és márványpalotából távozom!»</p>
				<p>- És miért ne valósuljon e szép sejtelem? - kérdé Szapáry.</p>
				<p>- Reményeim hervadnak, mint a kert virágai, melyek még egy hó előtt is bájjal
                    töltenek el, - mondá a nádor - és most sárgulva hullnak le, és az úton lábaink
                    alatt zörögnek! - Jőjjön kedves gróf, menjünk a kertbe sétálni, bölcselkedjünk,
                    vagy mondjon meséket, de a politikát hagyjuk, beteggé tesz!</p>
				<p>A herczeg lázas izgatottságban volt, és a gróf tudta, hogy ilyenkor szeszélyeinek
                    engedni kell, s ezért szótlanul követte őt a lépcsőkön le a kertbe.</p>
				<p>A mint a tekepályánál elhaladtak, megjegyzé a főherczeg, hogy mégis különös,
                    miszerint minden játékban, melyben király szerepel, ez mindig alkotmányos, és
                    nem önkényes, és hogy a játék czélja rendesen az, miként a király hatalmát
                    megtörjék. A tekejátékban alattvalói fölött nem bir más előnynyel, mint hogy
                    esése többet számít, mint a többié; a sakkban hatásköre legcsekélyebb:
                    alattvalói után áll, és rendeltetése, hogy legutolszor fogassék el; és ha
                    ötösben játszunk whistet, ép az a játszó neveztetik királynak, a ki akkorság nem
                    játszik, valóságosan a mese békakirálya.</p>
				<p>- Ime megint politizálunk - mondá gróf Szapáry. - Tudtam, hogy semmi esetre sem
                    kerüljük ki. De bármi szellemdús is királyi fenséged megjegyzése, azt hiszem,
                    hogy jobb lesz elhallgatni, mint terjeszteni. - A szellem ilyszerű
                    nyilvánulását Bécsben nem szeretik.</p>
				<p>- Önnek mindig igaza van - válaszolt a főherczeg, megszorítva kezét - csak
                    oktasson minden tartózkodás nélkül, szükségem van rá; de mit tehetek róla, hogy
                    nyíltszívű vagyok és meggondolatlan! azonban nem titkolhatom el ön előtt, mi
                    nyomja lelkemet. Emlékezhetik Abaffyra, - az országgyűlésen néhányszor láttam,
                    és e tótnak elménczsége mulattatott, ő pedig mindig ragaszkodott hozzám. - Most
                    szintén fogoly, és én jól tudom, hogy Martinovics és társaival összeköttetésben
                    sohase volt. Egyedüli vétke, hogy én kitüntetém, Németh, befogatása által rajtam
                    áll boszut; mert nyiltan tudatám vele, hogy kapzsiságát ismerem és gyülölöm. E
                    napokban már azt is hallám, hogy Abaffy bevádolá magát, miszerint a katekizmust
                    ő írta, holott ez francziából fordított. Ez oly esztelenség, hogy el sem
                    hihetem, mert akkor meg kellett őrülnie. Csak őt megszabadíthatnám!</p>
				<p>- Császári fenség, úgy látszik, hogy utolsó időkben a pörökkel nem sokat törődött
                    és talán nem értesült közelebbi folyamáról.</p>
				<p>- Ön tudja, kedves gróf, hogy a felségárulási pörben az elnökséget el akartam
                    odázni; de egyenes parancsot kaptam a császártól, hogy helyemet a hétszemélyes
                    táblánál elfoglaljam. Az ügy még nem jutott hozzánk, és én a királyi táblára
                    semminemű befolyást nem akarok gyakorolni, elhatárzám, hogy egészen
                    szenvedőlegesen viselem magam, a felelősség hadd essék Ürményire és gróf
                    Zichyre, mert ők a tulajdonképeni elnökök; ön jogtudor, s azért nem kell
                    mondanom, hogy elnökségem csak formaság. Sőt még a tárgyalásokról sem
                    tudakozódom, míg a birói itéletre meg nem értek, hogy ne tudja senki, mennyire
                    érdekel e pör. - E végből nagy szivességet tesz ön velem, ha az utolsó napokban
                    történteket elmondja. - A főherczeg egy gyeppamlagra ült és sétabotjával a
                    száradt levelek közt játszott.</p>
				<p>- Gróf Keglevichnek az utolsó gyűlésen mondott beszéde, - mondá gróf Szapáry -
                    oly csekély hatást szült, mely érthetőn bizonyítá, hogy az apát és barátainak
                    sorsa nem nagy befolyással van a közvéleményre, és a királyi tábla most minden
                    tartózkodás nélkül szentesítheti Németh védelmi szabályait és ez által a korona
                    kiváltságait növelheti. - Ez időtől a pör, mely eddig csigaléptekkel haladt,
                    gyorsan foly, és miután Németh Bécsből a költségek és kiadások fedezésére ezer
                    aranyat kapott, és ez által kapzsisága egy időre kielégítteték, úgy látszik,
                    hogy a befogatások végre valahára megszüntek. A vádlottak a királyi tábla
                    végzése ellen óvást tettek. Horváth vonakodik a titoktartás esküjét letenni, és
                    a négy hivatalos védővel senki sem akar értekezni; gróf Zsigray és Szulyovszki
                    talán ráállanának a védelem e nemének elfogadására, ha barátaiktól nem
                    szégyenlenék magukat. A nagyobb rész különben védni fogja magát, csak Laczkovics
                    várja be itéletét hallgatva, azt mondván, hogy az utolsó török háborúban órákig
                    állott az ágyútelepek előtt tűzben, most is bevárhatja védelem nélkül, a mit a
                    közel jövő hoz.</p>
				<p>- Ő mégis nagy jellem, - szólt a főherczeg, - szeretnék hozzá hasonló lenni.</p>
				<p>- Császári fenség, nagy jellemek nem valók kis időkbe, és a vakmerőség ép nem
                    azon tulajdon, melyre államférfinak legnagyobb szüksége van. Én azt tartom, hogy
                    az öreg Őz és az ifjú Szolarcsek ép oly nemesen viseli sorsát, mint Laczkovics,
                    kik az alkotmányra hivatkozva méltóságteljesen védik magukat, de Abaffy
                    mindnyájuk közt legokosabb.</p>
				<p>- Miért? - kérdé a főherczeg és arczán látszólagos derű vonult végig, - mond
                    valamit azon összeköttetésről, melyben velem, a személynökkel és az
                    országbiróval állott?</p>
				<p>- Ép az nem lenne eszélyes - mondá a gróf, - mert akkor, ha a legelőkelőbb
                    férfiak barátságára hivatkoznék, kik egyszersmind birái is, lehetlenítené, hogy
                    érdekében valamit tegyenek. Ő tettleg igyekszik bebizonyítani, hogy az egész
                    felségárulási vád nevetséges, és nem egyéb rosszul sikerült tréfánál, melyet nem
                    lehet komolyan venni. Martinovics és barátjai maguk is bevallják, hogy egy
                    titkos társulatot alapítottak, czélul tűzvén, a demokratikus eszmék
                    terjesztését, eszközül pedig ama szerencsétlen katekizmust választák; többet
                    azonban ekkorig a királyi ügyész sem bizonyíthat rájok. Az egész felségárulási
                    vád egy tudatlan, babonás szerb mendemondáin és néhány fogadott vádló
                    bizonyítványain alapszik, kikről még a verebek is tudják, hogy a titkos policzia
                    eszközei. A védelemnek e szerint oda irányzottnak kell lenni, hogy e
                    vallomásokat és bizonyítványokat tönkre silányítsa, és be kell bizonyítani, hogy
                    a királyi ügyész könnyenhivőleg meghallgat minden szóbeszédet, legyen az bármily
                    észszerűtlen. Abaffy az esztergomi nagyprépostnak a leghihetlenebb dolgokat
                    gyónta, ki ezeket közölte barátjával Némethtel, és mivel e volt követ ellen
                    semmi bizonyítékot nem bírt felhozni, a királyi ügyész szenvedélye által
                    elragadtatva, az utolsó szembesítés alkalmával bizonyos nyilatkozatokra utalt,
                    melyeket Abaffy a nagyprépostnak tőn. Ez volt a koncz, melyet az álnok tót várt.
                    Ő nyiltan bevallja, hogy mind ezzel megbizta gyóntatóatyját, és felszólítja a
                    királyi ügyészt, hogy nevezzen meg más forrást is, melyből ez adatokat meríté, ő
                    bebizonyítja, hogy mind e vádak légből kapkodottak. A gyónást egész
                    terjedelmében elmondá, a többi közt azt is, hogy egykor Némethet megvesztegette,
                    és követeli, hogy a prépost szembesíttessék vele, hogy az itélőszék lássa, mily
                    erkölcstelen eszközöket használ fel Németh a foglyok elleni bizonyítványok
                    kicsikarására. És miként állhassanak ellen e kisértéseknek műveletlen pulya
                    emberek, midőn ily magas állású férfit is, mint a nagyprépost, sikerült
                    Némethnek a gyónási titoktartás megszegésére bírni. Védelmét fennen e szavakkal
                    végzi: ex uno disce omnes (egyről itéld meg a többit), és a királyi ügyész
                    valóban nem tudta, nevessen-e vagy haragudjék. Mint mondják, e czáfolat annyi
                    élczczel és éllel van írva, hogy okvetlenül a legkedvezőbb hatást eszközli, és
                    biztosan hiszik, hogy Abaffyt ezután szabadnak kell nyilvánítani.</p>
				<p>- Erről tótomra ismerek, - szólt mosolyogva a főherczeg, - kétszinűségre
                    természetesen egyik sem hág nyomába! Gyanítom, mint bánja most Németh, hogy őt
                    is bevádolta, és e mellett kiméletlenségével a nagyprépostot is zavarba hozta!
                    Ez ötlet valóban felséges.</p>
				<p>A főherczeg könnyen hevülő természetét a gróf előadása egészen megnyugtatá,
                    kedvtelensége eltünt, helyébe vidámság tért. Segédtisztjét a kertbe hivatta, és
                    komoly tanácskozásba bocsájtkozott, hogy a jövő farsangon adjon-e bálokat vagy
                    sem.</p>
				<p>De nemcsak a főherczeg, az egész ország tüstént nyugodtnak látszott, mert
                    jellemző vonása e népnek, hogy kormányának rossz szándéka felől nem sokáig
                    gyanakszik. A mint egy intézmény vagy rendelet a legnagyobb ingerültséget
                    élesztheti, akként csillapul az ingerültség hamar, ha a fenyegető veszély nincs
                    az ajtó előtt és a dolgok rendes menetét nem zavarja. Megszokjuk a viszonyokat
                    higgadtabban nézni és ha a kormány az önkényes rendszer életbe léptetését
                    fokonkint eszközli, ha időt enged, míg a nép ellenszenve egy kissé kihül, s csak
                    azután halad ismét egy lépést: akkor biztos lehet, hogy az alkotmány által
                    gördített akadályokat legyőzi, kivéve ha a népet tulságos adóval terheli és az
                    emberi jogokat lábbal tiporja. Csak az elhamarkodás, vagy a gyöngeség idéz
                    forradalmat; a nagy tömeg mindig hivékeny, bármint látszassék is a kormány egyes
                    tettei felett őrködni. Bizonysága a jelen körülmény is; senki sem hívé, hogy
                    Thugut elég kicsiny lesz oly embereket üldözni, kikről tudja, hogy befolyásuk a
                    közvéleményre nincs. Pestmegye közgyűlése eléggé tanusítá, hogy a foglyok
                    személye iránt csekély rokonszenv él; s ezért gondolák, hogy a kormány czélja el
                    van érve, miután a korona előjogai a felségárulási vétségekre is kiterjesztettek
                    és a foglyok általános felmentése közös hitté vált. Ezenkívül még Angolországból
                    is hír érkezett, hogy Hardyt Jooke Hornet és a Corresponding-society többi
                    tagjait is a minisztérium erőlködése daczára a törvényszék felmentette, a mi
                    helyesen, jó jelnek tartaték.</p>
				<p>Kovács házában is megújultak az ilyszerű remények; Lenke ismét vidám vala, mint
                    azelőtt és Fekete, ki mindig vidor volt, jó ötleteivel olykor a komoly öreg urat
                    is megnevettette, ki igen jó indulattal volt különben is iránta. Örvendve
                    tapasztalta, hogy Fekete Lenke körül forog, mert a fiatal ügyvéd áldott
                    kedélyében, s talán tulságosan is szelid jellemében egy jó férj biztosítékát
                    látta. Azonkívül jövője is biztosítva volt; a Révayak ügyvéde nagyon meg volt
                    vele elégedve, mert szorgalma és pontossága, melylyel a legcsekélyebb ügyben is
                    eljárt, nagyon is pótolta, különösen az ügyvédi pályán, a nála sokkal
                    tehetségesebb, de a csekélyebb ügyekben, mivel lelkét ki nem elégítheték,
                    hanyagabb Szolarcseket. Lenke is szivesen látta a jószívű Feketét, jöttekor
                    ugyan el nem pirult, képe sem ragadta meg képzelmét, de igen jól érzé magát
                    társaságában. Ő épen nem hasonlított azon eszményhez, melyet magának Lenke egy
                    férfiról alkotott, de még sem volt kedvére, ha néhány nap nem láthatá és aztán,
                    ha megérkezett, bosszantá vagy tréfát űzött vele, hogy mindig későn jár. Luiza
                    gyönyörködött e gyermekségen és gyakran gondolá, hogy a határozott jellemű
                    Lenkéhez senki sem illenék jobban, mint e fiatal ember, a ki mindig engedett
                    neki és ez által épen gyakran czélt ért. Azonban, ha Kovács és Lenke lelkét a
                    régi csendes nyugodtság megszállta is, a franczia nő azon esemény óta, melyre
                    Fekete megjelenése folyton emlékezteté, tökéletesen megváltozott. Vidám kedélye
                    elkomolyodott, szeretetreméltó csevegését ideges izgatottság váltá fel. Barátai
                    előtt ugyan eleget igyekezett az ellenkezőt szinlelni, de megtört ereje és
                    roncsolt egészsége érthetőn szólott. Szépségéből ugyan semmit sem veszíte, mert
                    a szenvedő sápadtság csak bájosabbá tette; szempilláinak homályossága, mely
                    éjjelezés és elhallgatott lelki küzdelmekről beszélt, ritkán vala észrevehető.
                    Barátai bár a legnagyobb szivélyességgel bántak vele, bizalmát meg nem
                    nyerheték. Még Lenke sem, a ki mindent megtőn, hogy gondolatát megelőzze,
                    birhatta rá, hogy szivét Iliával történt szerencsétlen találkozása bevallása
                    által megkönnyítse; gyakran beszéd közben még Szolarcsek nevének említését is
                    kikerülte. Csak midőn egyedül volt, engede könnyeinek szabad folyást; soha sem
                    bocsájthatta meg magának, hogy Iliát a barátja fölötti őrködésre felszólítá, s
                    ez által felébresztvén a szerb figyelmét, ő lett, akaratlanul ugyan, a
                    szerencsétlenség okozója. Ismételve elmondatá Feketével azon jelenetet, midőn
                    Ilia mint vádló Némethhez jőve és ilyenkor idegesen ragadta meg a fiatal ember
                    kezét és félve kérdezé:</p>
				<p>- Hiszi ön, hogy e szerencsétlent megmenthetjük? Az Isten szerelmére kérem,
                    mondja, hogy igen.</p>
				<p>- Mert ne menekülhetne? - válaszolá, - csak bírja szökésre, a szükséges
                    eszközöket kezére játszom.</p>
				<p>- Ezt csak megnyugtatásomra mondja, én a szökésben nem hiszek. Gondolja meg, hogy
                    a párisi börtönökben ezrek sínlődnek és egy sem volt köztük, kinek áldozatkész
                    barátjai ne leendettek és még sem szökhetett el egy is. Ne ámítsuk magunkat,
                    mindennek vége!</p>
				<p>- Ne rémítsd magad, - mondá Lenke, - hisz Fekete segélyünkre van. Tudod, hogy
                    szokva van engedelmeskedni; és Istennek hála, Németh már nem parancsol neki,
                    csak mi; és ő nem mer engedelmetlen lenni, «nemet» nem mondhat.</p>
				<p>- Ne légy igaztalan, kedves gyermekem, - felelé Kovács, - már megmutatá, hogy
                    mily áldozattal is tud «nemet» mondani. Ha valaki, úgy Fekete férfias
                    bátorságot és jellemet tanusított.</p>
				<p>- Kegyednek, Lenke kisasszony, - szólt Fekete - mindig engedelmeskedem.</p>
				<p>- Ej, ej, mily udvarias ön! - jegyzé meg Lenke, - azonban téved, mert én sohasem
                    fogok önnek parancsolni, hanem azt várom, hogy gondolatomat kitalálja és
                    kivánságomat megelőzze. De különben is Szolarcseket megszabadítani kötelessége.
                    Ön fogta el, önnek kell megmenteni, a ki a sebet üté, az gyógyítsa meg.</p>
				<p>E szavakra megrázkódott Luiza és eltakarta arczát kezeivel.</p>
				<p>- Az Istenért, mi bajod! - kérdé Lenke.</p>
				<p>- Semmi, - mondá a franczia nő halkan, - szenvedek, orvos úr, tapintsa meg kérem
                    üteremet.</p>
				<p>Az orvos megtapintván üterét, tapasztalta, hogy egy kis láza van és tanácsolá,
                    hogy nyugodjék le; - eleinte vonakodék, de Lenke kérelmeinek végül engedve,
                    szobájába távozott.</p>
				<p>- Raimondné betegebb, mint hivém, - jegyzé most meg Kovács, - de szenvedéseit az
                    én orvosságom meg nem könnyebbíti, ő kedélybeteg, s attól félek, hogy egészségét
                    végkép összeroncsolja.</p>
				<p>Míg Raimondné így lassan hervadott, addig Szolarcsek túl a zárdában víg napokat
                    élt. Gyakran kapott tudósítást kedvesétől, ki egészségi állapotát messziről sem
                    gyaníttatá vele. Levelei vidámak, szellemdúsak, remény- és szerelemteljesek
                    voltak, hisz e nőnek nem volt más vágya, mint őt boldogítani. Ezért tökéletesen
                    nyugodt volt, érzett szerelmében vigaszt és reményt nyert. Néhány hónap óta
                    egyik barátjának jelenléte is boldogítá, s így a börtönnel is kibékült. Mivel a
                    befogottak száma egyre nőtt, végre egy czellába kettőt kelle szállásolniok és ez
                    alkalommal Őz Sándorral került össze; e férfinak tiszta elméje és nagy
                    történelmi jártassága nemcsak magának, hanem társának is kijelölé az alapot,
                    melyet eddig nélkülözé. Őz itt is kedvencz tudományával: a törvényhozás
                    történetével foglalkozott. A királyi ügyész megtiltá ugyan a könyvek bevitelét,
                    de védelmükre a «corpus juris» használatát meg nem akadályozhatá. Őz több óra
                    hosszig ült mellette és bizonyítgatá barátjának, hogy a franczia forradalom
                    alapelvei koránsem újak, nem az újkori bölcsészet szüleményei, hanem azon
                    időkből valók, melyeket Szolarcsek sötét századoknak szokott nevezni és már
                    akkor nemcsak elméletileg léteztek, hanem a gyakorlati életben is. «A szabadság
                    idősebb a szolgaságnál, - ismétlé gyakran, - és kétségbe kellene esnünk az
                    emberiség felett, ha másként lenne és az igazság annyira el volna rejtve, hogy
                    6000 év kellenék azon elvek felfedezéséhez, melyek egykor az állam igazi alapját
                    képezik; a történet biztosabb oktatója az államférfinak, mint a bölcsészet.»</p>
				<p>Szolarcsek szorgalmas tanítvány volt. Luiza levelei megnyugtaták kedélyét, míg
                    Őzzeli társalgásából elméje merített tápot, az udvari séták, melyeken barátaival
                    találkozott és Abaffy kifogyhatlan kedélyében, Laczkovics csípős gunyorában
                    keresett vigaszt az egész társaság. E változatosság nélkül sorsuk elviselhetlen
                    leendett, így azonban Szolarcsek alig érezte, hogy börtönben van. Különösen
                    mióta a magyar törvényeket újból átlapozta, hihetlennek tartá, hogy őt és
                    társait elitélhessék és így a fogságot elmuló rossznak tartá csak, melyet
                    kiképzésére óhajtott felhasználni. Zsigrayt és Szulyovszkyt, kik könnyelműségük
                    daczára mindig panaszkodtak, majd a legvérmesebb reményben éltek, meg nem
                    foghatá. Nagy élvezetet nyujta a foglyoknak Tacitus és Horác, melyeknek
                    bevitelét a királyi ügyész közelebb megengedte: az egyik, úgymond Martinovics,
                    tanítja, mint kelljen élni, a másik, mint kell meghalni.</p>
				<p>- Örökre tanító maradsz, - mondá Laczkovics. - Mint kell élni, azt nem tanultam
                    először az udvaroncz Horáctól, a ki Philippinél elvetette pajzsát, hogy jobban
                    futhasson és erkölcshirdető lőn, mert nem volt bátorsága szilárd republikánus
                    maradni. Horác arra tanít, hogy éljen az ember mint udvaronca és nem mint ember.
                    A mi pedig a halált illeti, ott sincs Tacitusra szükségem, még eddig kalauz
                    nélkül is meglelte oda mindenki az utat.</p>
			</div>
			<div type="chapter">
				<head>XVII. Menekvési kisérlet.</head>
				<p>Hónapok multak el; a farsang szokásos vigalmaival megérkezett; Budapesten egyik
                    bál a másikat, estély estélyt ért; a foglyokat egészen feledni látszottak,
                    legfeljebb is azt sajnálták, hogy báró Révayné e telet nem tölti a fővárosban.
                    Olykor-olykor találkoztak ugyan a foglyok rokonaival, kik kérelmekkel és
                    panaszokkal jártak birótól biróhoz, kegyelmező itéletért esdvén; de az a
                    társaságot nem háborította, mely Pesten is mint máshol egy folyamhoz volt
                    hasonló, mely úgy foly medrében ma, mint tegnap, habár cseppjei szétömölve
                    elsietnek, soha vissza nem térendők; helyüket pótolják mások. A főherczeg maga
                    is éleszté az általános vidámságot; ünnepélyeket adott a palotában és a pesti
                    bálokat szorgalmasan látogatá. Szokássá vált, ha valaki Laczkovicsról vagy
                    Zsigrayról, kik minden estélyen jelen voltak, megemlékezett, e mondat: «Sok
                    bajuk csak nem lesz, egy évi börtön legfeljebb, mely különben sem árt; többet
                    nem kapnak, s ha a királyi tábla itélete szigorúbb lenne is, a hétszemélyes
                    tábla vagy a királyi kegyelem meg fogja szelidíteni.» - - - - - - - - - - - - -
                    - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - - - - - - - -</p>
				<p>Nincs hivékenyebb a közvéleménynél, még a leghihetlenebb is hitelre lelhet, ha
                    gyakran ismétlik, mert a többség nem iparkodik az események fölött észlelődve
                    önálló itéletet vonni; szivesebben fogadja az itéletet mástól készen, hogy
                    ellenmondás esetében ok helyett tekintélyre hivatkozhassék. Ez az államférfiak
                    nagy titka, melylyel országokat vezetnek; fő feladatuk a közvéleményt tévútra
                    vezetni és a történetet meghamisítani. Nekik, mint egy bizonyos szellemdús
                    franczia maga is bevallá, a történet nem egyéb történt mesénél.</p>
				<p>Míg azonban a társaság a mulatságok örvényében a felségárulási pörrel keveset
                    törődött, sőt még az országgyűlés megnyitásának ideje sem érdeklé úgy, mint
                    különben; Fekete ezalatt a pör menetét aggályos figyelemmel kisérte; jól tudta,
                    hogy Luiza egészsége, sőt élete függ Szolarcsek sorsán. Gyönge testalkata a
                    folytonos izgatottsággal nem daczolhatott, lappangó láz emészté erejét, örökös
                    szemrehányásban telt ideje, hogy Sándor befogatásának ő az oka és nem hitetheté
                    el magával, hogy az ügy szerencsésen végződhetik. Soha sem említheté a
                    szerencsétlent; hallgatva fogadta el a Feketétől küldött leveleket és
                    hallgatva nyujtá át válaszait. Azonban Lenke és Fekete mégis tudták, hogy
                    Luizára nézve kellemesebb tárgyról nem beszélhetnek, mint ha a pör menetéről és
                    a foglyok sorsáról szólnak és a lehető menekülési eszközökről értekeznek. Luiza
                    e társalgásba ritkán elegyedett, de a nagy figyelem, melylyel Fekete szavait
                    hallgatá és az unalom, melylyel minden más beszéd ellen viseltetett, eléggé
                    bizonyítá, hogy gondolata és minden szívdobbanása e tárgyban összpontosult.
                    Lenke nem érté Luiza magaviseletét; most ha olykor Luizát barátságosan kérte,
                    hogy mondja el, mi nyomja szivét, csak azt válaszolta, hogy rajta nagy bűn súlya
                    fekszik, de minden más kérdést hallgatással odázott el; Fekete is tapasztalta,
                    hogy valahányszor Ilia, a feladó nevét említé, mindannyiszor megrázkódott egész
                    lényében, de ő óvakodott oly titkok magyarázatától, melyekkel önként meg nem
                    bizaték; e végből látván, mily kínos hatást okoz e név említése Luiza kedélyére,
                    szorgalmasan kerülte. Szolarcsek előtt már első levelében nyílt vallomást tőn,
                    melyben meggondolatlan kiváncsiságát a szerencsétlenség első okának
                    tulajdonította és daczára annak, hogy Szolarcsek e felett tréfált, nyugtatá és
                    bebizonyítá, hogy az egész pör csak politikai rendszabály, s hogy ő és barátai
                    Ilia nélkül sem kerülik ki Thugut és Németh hálóit; mégsem nyugodhatott meg.
                    Kovács több hónapig figyelemmel kisérte, ő volt az egyetlen, ki titkát megérté,
                    mert jól emlékezett azon napra, midőn Iliától kérdezősködött és látta, midőn
                    vele beszélt. De tudta azt is, hogy Luiza emelkedett szellemének minden
                    vigasztaló ok hasztalan lenne és hegesztés helyett a sebet csak nagyítaná, s
                    ezért e tárgyról soha sem szólott vele. De midőn Fekete egy ízben aggályos
                    arczczal említé, hogy a királyi tábla holnap a foglyok felett itéletet hoz és ő
                    a legrosszabbat gyanítván, szükségesnek látja, hogy Kovács Luizát a csapásra
                    előkészítse; akkor ez nyugodtan válaszolt: «Válságnak kell beállnia és minél
                    előbb jő, annál jobb, mert barátnőnk ereje napról-napra fogy. Ha különben az
                    itélet kedvezőtlen, akkor ideje, hogy ön cselekedjék; eddig nem kérdezém
                    menekülési terveit, mert róluk előlegesen szólni fölöslegesnek tartám. Most
                    azonban az idő elérkezett, midőn terveinek közlését kérem, higgadt elmém oly
                    hiányokat fölfed, melyeket, ön buzgalmában meg nem látott.»</p>
				<p>Fekete Kovácscsal a dolgozószobába zárkózott, egy óra multán mindketten a terembe
                    léptek és Kovács így szólt Luizához: «Ne csüggedjen. Fekete barátunk terveit
                    megvizsgáltam és meggyőződém, hogy az eredmény, a mennyire emberi elme az
                    eshetőségeket kiszámíthatja, biztos.»</p>
				<p>Lenke felkiáltott: Kedves Fekete, ön nem hiszi, mily hálával tartozom önnek! A
                    fiatal ember válaszolá, hogy szavai lelkét legjobban megjutalmazák. Luiza
                    azonban sírva fakadt és halkan szólt Kovácshoz, hogy Lenke meg ne hallja:
                    Mindennek vége, reményem kihalt! Emlékszik-e még, midőn tizenegy hónap előtt e
                    helyen megdelejezett? a mit akkor mondék, nem következett-e be mind? Lenke
                    boldog lesz s ő rá a halál vár. Vigaszom egyedül az, hogy nem élem túl és hogy
                    azon meggyőződés kisér sírba, hogy Lenke boldogsága zavartalan lesz.</p>
				<p>Másnap, április 27-én az őr, ki a zárda mellett a bástyán le s feljárt, egy
                    csoport lapdázó gyereket vőn észre. Mihelyt a hó olvad és a fák ágai rügyeznek,
                    kezdődik e játék. Minden szabad téren látható ezidőtájt a fővárosi tanuló
                    ifjúság. E mulatság oly szokásos, hogy az őrnek eszébe sem jutott a gyermekeket
                    elkergetni, bár a lapda gyakran az őrházig szállt. E csoportból különösen egy
                    tizenkét éves ifjú tünt ki, látható fölénynyel birván ifjabb társai fölött. A
                    legegyszerűbb játékot játszák, félkörbe állottak, arczczal a kolostornak
                    fordulva. Egyik közülök oly magasra dobta felfelé a lapdát, a mennyire csak
                    birta, visszaesésében pedig megkapta s ha háromszor egymásután felfogá, akkor a
                    többiek elfutottak, ő utánok dobott és a kit a lapda megért, az helyét foglalta
                    el. Miután már majdnem félóráig játszottak, az említett ifjúra került a sor, kit
                    az őr, mint legjobban kiabálót vett észre, ez oly magasra dobta a lapdát, hogy
                    társai ujongtak örömükben, de midőn harmadszor dobott, üvegcsörtetés hallatszék
                    s a lapda nem esett többé vissza, a második emelet ablakát zúzván össze, mely
                    most darabokban hullt alá. A gyermekek ijedve futottak szét.</p>
				<p>Szolarcsek és Őz természetesen hallák a lármát, melyet a gyermekek ütöttek és
                    szokva levén különféle úton és módon nyerni értesítést, az ablakon beesett
                    lapdát fölemelték. Megvizsgálták minden oldalról, de külsőleg semmit sem
                    vehettek észre. Végre Szolarcsek fölrepeszté és a lószőr alatt egy darabka
                    papirost talált, melyre e szavak voltak írva: A királyi tábla ma itéletet
                    mondott, halált az apátra, a kapitányra, a grófra, Hajnóczira, Szent-Mariayra és
                    Szolarcsekre, Verseghyre, Kazinczyra és Szulyovszkyra és ezeken kivül még ötre,
                    kiknek nevét meg nem tudhatám. A többire, köztük Őzre is, tiz évi fogságot.
                    Holnap az itélet kimondatik. Barátaid őrködnek; a szökés ideje itt, az eszközök
                    sem késnek.</p>
				<p>- Halál! - mondá Szolarcsek megindulva, - én a bírák gyávaságáról és
                    rosszaságáról azon pillanat óta, midőn az önvédelmet megtagadták, meg voltam
                    győződve, de meg kell vallanom, hogy kellemetlen érzés tudnom, hogy
                    kivégeztetem. Ők mégis nagyon hitványok. Mit leszünk most teendők?</p>
				<p>- Először is közölnünk kell e hírt társainkkal, hogy lélekjelenlétét senki se
                    veszítse el; ily diadalt a királyi ügyésznek nem adhatunk, de Zsigrayt és
                    Szulyovszkyt mindenesetre elő kell készítenünk, - jegyzé meg Őz. - Azután pedig
                    rejtsd el e reszelőt, a labdát dobd ki az ablakon, hogy a porkoláb észre ne
                    vegye és szökjél, ha barátaid segédkezet nyujtanak.</p>
				<p>- Nélküled nem, - szólt Szolarcsek.</p>
				<p>- Hidd meg nekem, hogy az érzelgés nincs helyén, - válaszolt Őz - és azonkívül
                    sem vagyok halálra itélve és szökni sem akarok.</p>
				<p>- Miért?</p>
				<p>- Mert egészen ártatlan vagyok, míg te legalább meggondolatlan voltál, a ti
                    itéletetek igaztalan, az enyém még alapnélküli is és azonkívül te mindig
                    világpolgár voltál; én csak magyar vagyok és míg hazámban halhatok, addig
                    külföldön nem akarok élni. Hagyjuk különben ezt máskorra, mert hallom a porkoláb
                    lépteit, jő lekisérni az udvari sétára; rejtsd el gyorsan a labdát és
                    tartalmát.</p>
				<p>Az udvarra érve, Szolarcsek e hírt közlé az apáttal, ki annélkül, hogy arczának
                    legkisebb izma változzék, szólt: Barátim, ép most hallám, hogy közülünk
                    tizennégyet a királyi tábla halálra itélt; holnap kihirdetik az itéletet. Úgy
                    kell fogadnunk, mint oly emberekhez illik, kik megtanultunk méltósággal
                    meghalni. Ki hiszi közületek, hogy halálra itélt?</p>
				<p>Az apát szavait mély csend követte, de csak pillanatra, mert Zsigray
                    megszakítá:</p>
				<p>- Tizennégy! - kiálta fel, - úgy én is köztük vagyok, a halál nem rémít, csak a
                    bizonytalanságtól féltem; meggyőződésemért örömmel halok. - Ezzel Martinovics
                    mellé állott.</p>
				<p>A gróf újra visszanyeré lélekjelenlétét és nyugalmát, mely fogsága óta elhagyta
                    volt és példája mindnyájuk kedélyét felvillanyozta, Martinovics nem említett
                    nevet és egy pillanat alatt húszan álltak körül, kik hivék, hogy ők az
                    elitéltek. Az apát vizsga szemmel tekinte körül és mondá: Csak tizennégy az
                    elitélt, nem több, és mégis hiányzik e csoportból egy, kit barátaim egy sorba
                    helyeztek velem. Szulyovszky, ön hozzánk tartozik.</p>
				<p>- Jaj nekem! - kiálta fel - Jaj szegény gyermekeimnek!</p>
				<p>Laczkovics megvetéssel tekinte rá és Abaffyhoz, ki e csoporttal szemközt állt,
                    ekképen szólt: «Én a királyi tábla bírái iránt tiszteletet érzek, sohse hittem
                    volna, hogy több bátorságuk van, mint nekem, és ők megtevék azt, a mire én képes
                    sohse leendettem, tizennégy halálítéletet mondtak egy gyűlésen.»</p>
				<p>- Jelszavad - válaszolt Abaffy, - mindig az volt, hogy szép a hazáért halni. Én
                    azonban azt tartom, hogy még szebb érte élni s ezért nem tartozom a tragoedia
                    játszói, de nézői közé. Lássuk most, mint fogjátok a holnapi darabot
                    jelenetezni? Nekünk, kikre csak fogság vár, jogunkban áll játéktokat
                    birálni.</p>
				<p>- Élczeid nagyon roszul sikerültek - válaszolt nyugodtan Zsigray. - Itt nem színi
                    hatásról, de becsületünkről van szó. Kivégezhetnek, de megbecsteleníteni nem
                    fognak soha.</p>
				<p>- Szegény nőm, szegény gyermekeim! - sopánkodott Szulyovszky újra.</p>
				<p>- Térjen eszére, Szulyovszky úr, hisz nekem is van nőm és gyermekem - szólt
                    ingerülten a gróf - és nem kevésbbé ragaszkodom az élethez, mint ön. Jajgatása
                    többé mit sem használ; mondja inkább véleményét, hogy fogadjuk holnap az
                    itéletet.</p>
				<p>- Az apát veszélybe dönte - szólt most Szulyovszky valamivel nyugodtabban, -
                    szóljon most ő helyettünk.</p>
				<p>- Szulyovszkynak igaza van, - jegyzé meg - indítványát pártolom. Martinovics! te
                    beszélsz helyettünk! - Beleegyeztek-e mindnyájan?</p>
				<p>- Igen - hangzott mindenfelől, de a porkoláb közeledett s mondá: Uraim! sohsem
                    háborgattam önöket, ha egymással beszélgettek; de meg nem engedhetem, hogy ily
                    lármát üssenek, mely az utczára kihallatszik; ezért csendre intem, vagy térjenek
                    tüstént czelláikba.</p>
				<p>A foglyok csoportokra oszolva társalogtak egymással, mintha semmi se történt
                    volna; de az eső rövid időn az udvar elhagyására kényszeríté.</p>
				<p>Míg együtt voltak, mindnyájan bátorságot tanusítanak. Minden egyes igyekvék
                    bátornak látszani, vezéreik példája erősíté. Azonban visszatérve kis czelláikba,
                    komoly gondolatok szállták meg lelküket s sötét, zivataros éj következett.</p>
				<p>Míg a foglyok komoly elmélkedésbe merültek, addig Őz azon reszelővel, mely a
                    labdával szobájukba repült, elkezdé az ablakrostélyt reszelni, kérvén
                    Szolarcseket, hogy barátainak megszöktetési ajánlatát ne utasítsa vissza, hisz
                    számára a világ nyitva áll, hazát mindenütt találhat, hol szabadság él.</p>
				<p>Az éj e tervre épen kedvező volt. Az égen nem ragyogtak csillagok és a zivatar
                    zúgása elnémítá a reszelő csendes nyikorgását.</p>
				<p>Rövid vártatva az ablak alatt fütty hallatszék. Szolarcsek tüstént megismeré,
                    hogy az neki szól és mint rendesen, egy erős zsineget bocsátott le. Újra
                    fütyültek... és ő a zsineget felhúzta, de terhe ma súlyosabb volt, mint máskor;
                    nem egy kis czédula, de egy selyem-kötélhágcsó volt rája kötve.</p>
				<p>Óvatosan emelte a czellába s rajta egy czédulát lelt Feketétől, melyben
                    figyelmezteté, hogy a rácsozat átreszelésével siessen, mert a jövő éjen meg kell
                    történnie a szökésnek. Őz a kötélhágcsót ágyába rejté, aztán reggelig felváltva
                    dolgoztak a reszelővel, úgy, hogy már hajnal felé majdnem egészen át volt
                    reszelve. A reszelés nyomait kenyérrel betapaszták, vasporral hinték be, hogy
                    színe azonos legyen és ágyban várták reggel a porkolábot, ki ágyat jött vetni;
                    azonban főfájást vetvén okúl, kérték, hogy hagyja nyugodni.</p>
				<p>Dél felé nagy zajjal nyíltak meg a börtönajtók és a foglyok katonafedezet alatt
                    az első emeleti nagy terembe kisértettek, mely hajdanta a ferencziek étterme
                    volt.</p>
				<p>A királyi tábla itélőmestere itt az ablaknál állott, mellette a királyi ügyész és
                    a négy hivatalos védő, mindnyájan fekete magyar ruhában.</p>
				<p>A foglyok ezen urak körül egy nagy kört képeztek; a fal hosszában pedig hat
                    gránátos állt.</p>
				<p>Az itélőmester egy terjedelmes iratcsomót vőn kezébe és elkezdé: «Uraim! a
                    királyi tábla, a királyi ügyész felségárulásban önök ellen intézett pörét
                    tárgyalás alá vette és érett megfontolás után a vád és védelem tekintetbevétele
                    mellett a törvény értelmében itéletet mondott, melynek kihirdetésére engem külde
                    ki. Önök tudják uraim, hogy a törvény nem tesz személyes különbséget és mi
                    csakis a törvény szolgái vagyunk.»</p>
				<p>Az itéletek elolvasása majdnem egy óráig tartott. Halálról és fogságról szólt
                    valamennyi, Martinovics, mint az összeesküvés feje; Hajnóczy, mivel a
                    katekizmust francziából németre, Laczkovics pedig, mert magyarra fordítá,
                    Szent-Mariay, mivel terjeszté s valamennyien, mivel olvasák s föl nem jelenték.
                    Őz itéletében, mely tíz évi várfogság volt, egyenesen meg volt említve, hogy az
                    összeesküvésben nem volt részes, de védelmében felségárulási elveket
                    fejtegetett. Midőn végre e fárasztó felolvasás bevégződött, Martinovics emelt
                    szót.</p>
				<p>- Itélő mester úr! Mi az itélet ellen óvást teszünk, mivel védelmezésünk
                    megtagadtaték. A királyi ügyész is érezheti ügyének hamisságát, mivel a szabad
                    védelmezést féli. Óvást teszünk az itélet ellen, mert igazságtalan; mert nem
                    tetteket, de véleményt büntet és mivel a szándékot vétségnek tulajdonítja. Mi
                    ezért a hétszemélyes tábla igazságára hivatkozunk, a közvélemény bölcseségére és
                    az utókor itélőszékére és végül Isten örök itéletére, mely előtt mindnyájan,
                    elitéltek és bírák, megjelenünk.</p>
				<p>- Védőik a felebbezést megjegyzik a pörbe; önök különben tudják, hogy e pör
                    természeténél fogva fellebbezhető - mondá az itélőmester.</p>
				<p>- Nekünk nincsenek védőink - szólt az apát - ez urak itt - a négy kamaraügyészre
                    mutatva - eszközei és segédei a vádlónak, ellenünk működnek s nem
                    mellettünk.</p>
				<p>- Félek uraim, hogy maguk cselekszenek önmaguk ellen, hogy önmaguknak elleneik -
                    jegyzé meg az itélőmester s meghajtá magát.</p>
				<p>A foglyokat elvezeték és Németh az itélőmesterhez így szólt: «Ön láthatja, hogy
                    ezek javíthatlanok, még a halálitélet sem törheti meg büszkeségüket és
                    makacsságukat; szerettem volna, ha azon urak, kik az elitélés ellen szavaztak,
                    most látják őket.»</p>
				<p>Őz és Szolarcsek türelmetlenül várták az éjt, mely sötét, bár nem oly zivataros
                    volt, mint az előbbi. Midőn a városban a lámpák kialudtak (még akkor csak a
                    főutczák voltak megvilágítva), a bástyán a kolostor falánál újra hallatszott a
                    fütty, mely jel vala a szökésre. Őz egyetlen rántással kimozdítá helyéből az
                    átreszelt rostélyzatot, megszorítá Szolarcsek kezét: «élj boldogúl, oltalmazzon
                    az ég.»</p>
				<p>A kötélhágcsót lebocsáták, Szolarcsek óvatosan leereszkedett az ablak alatti
                    patkáig, mindig a kötélbe fogódzva, míg csak a szögletig ért, honnan a szomszéd
                    ház födelére lépett, hogy az őr figyelmét kikerülje.</p>
				<p>Fekete minden mozdulatát megfeszített figyelemmel kisérte és most inte neki,
                    Szolarcsek csendesen megállott a födelen, a kötélhágcsót magához húzta,
                    megerősíté a falon, aztán a födél hosszában a ház tulsó részére sietett, mely
                    egy szűk utczába vezetett és itt várt, míg egy új jel tudatá vele, hogy barátai
                    lenn várják; most leereszkedett a hágcsón az utczára, hol Fekete hallgatagon
                    ölelte meg. De e pillanatban metsző fütty hallatszott, a ház ajtaja megnyílt,
                    két városi hajdú lámpákkal kiugrott s a két barátot hatalmukba keríték.</p>
				<p>- Most az egyszer elmegy a kedvetek a lopástól, szép madarak - szólt az egyik. -
                    A városkapitány majd megtanít, hogy mit tesz becsületes polgárokat
                    meglopni.</p>
				<p>Fekete, miután látta, hogy kilétüket nem gyaníták, tolvajoknak tartván őket, nem
                    veszté el lélekjelenlétét.</p>
				<p>Így szólt hozzájuk.</p>
				<p>- Vezessetek tüstént a városkapitányhoz, a dologban tévedés van, melyet rögtön
                    kiderítünk. Különben őrizkedjetek, mert mi nemes emberek vagyunk; a városi
                    börtönbe nem szabad minket vinni; a városkapitány majd megadja a kellő utasítást
                    teendőitek felől.</p>
				<p>- Mit? - kiálta fel a hajdú - ilyen akasztófavirágért költsük fel a kapitány
                    urat? Ez aztán helyes dolog lenne. Mindenki mondhatja, hogy nemes ember, de a
                    nemes emberek nem mászkálnak éjnek idején a házak fedelein. A hajdúhadnagyhoz
                    viszünk, az majd fogja tudni, hová csukasson.</p>
				<p>Fekete és Szolarcsek látták, hogy ellenállás lehetetlen s megnyugodtak sorsukon.
                    A városházhoz vitték és átadták őket az őrnek, míg a hadnagyot felköltik. Nehány
                    percz mulva szobájába bocsájtattak, hol a rendőrhivatalnok ásítozva és
                    kedvetlenül kérdezte: «Mi baj?»</p>
				<p>- Hadnagy úr - mondá a hajdú, - ön még emlékezhetik Farkasnál történt rablásra, a
                    ki a kolostor mellett lakik. Mi elfogtuk a tolvajokat, itt vannak, másodszor
                    akarták a rablást megkisérteni. Farkas úr már több nap óta gyanakszik; roszképű
                    emberek sompolyogtak háza körül, füttyöket hallott és megkért, hogy őrizzük
                    házát. Mi elbujtunk a házban és nemsokára láttuk, hogy egy ember kötélen
                    ereszkedik le a födélre; bizonyosan tolvaj; ezért társával együtt, ki az utczán
                    várta, tüstént nyakon csíptük, és habár zsebeiket üresen találtuk, nincs benne
                    kétség, hogy tolvajszándékkal voltak.</p>
				<p>- Hadnagy úr, - szólott deákul Fekete a hivatalnokhoz, - tévedés az egész, a
                    miről tüstént meggyőződhetik. Ön engem legalább névről ismerni fog, Feketének
                    hívnak, a királyi ügyész unokaöcscse vagyok. Nem lopási, egészen más szándék
                    vezetett; nem akarok hosszabb fejtegetésekbe bocsátkozni, nevet sem nevezek,
                    nehogy mást zavarba hozzak, - az egész szerelmi kaland vala. Érti már a
                    dolgot?</p>
				<p>A hadnagy elküldé a hajdút, fogta az asztalon levő gyertyát és a fiatal ügyvédre
                    világított.</p>
				<p>- Csakugyan, - mondá, - ön az, de jól esik, Fekete úrnak a leczke nem árt; így
                    van az, ha az ember a szomszéd kertjébe jár virágot tépni. Tökéletesen ki vagyok
                    elégítve felvilágosítása által, elmehetnek, - de még egyet, tudnom kell társa
                    nevét.</p>
				<p>- Unokatestvérem, most jött faluról, először van a fővárosban.</p>
				<p>A hadnagy hozzá közeledett és tüstént ijedve kiáltá: Szolarcsek!</p>
				<p>- Uraim, - folytatá szünet mulva, - most már mindent tudok, szívesen segítenék,
                    de nem lehet. Holnap reggel az egész város tudni fogja, hogy ön megszökött;
                    Farkas és a hajdúk elmondják, hogy önt fogva hozzám kisérték. Ha most önt
                    megszöktetem, elvesztem hivatalomat s mit csinálnak szegény nőm és öt
                    gyermekem.</p>
				<p>- Kérjen bármily összeget, - mondá Fekete, - csak bocsásson szabadon.</p>
				<p>- Nem tehetem, válaszolt a hadnagy, nőm nem élné túl, ha hallaná, hogy visszaélés
                    miatt hivatalomból kicsaptak; - én nem tehetek egyebet, csak attól óvhatom meg,
                    hogy még több ember ne döntessék ön miatt veszedelembe. A történt titok marad;
                    én ismerem a börtönőrt is, ki szintén hivatalát veszítené, ha kitudódnék, hogy
                    vigyázatlansága miatt egy fogoly megszökött. - Ön, Szolarcsek úr, velem most
                    mindjárt a kolostorba tér, holnap a börtönőr bejelenti, hogy azon pillanatban,
                    midőn menekülni akart, észrevette. Ön pedig Fekete úr, csendesen haza mén, neve
                    az egész tárgyalásból kimarad. Nincs veszteglő időnk, menjünk.</p>
				<p>- Bátorság, - szólt lassan Fekete Szolarcsekhez, - ha most nem sikerült is,
                    sikerülni fog máskor.</p>
				<p>- Soha többé! - válaszolá, - az élet úgy sem méltó, hogy oly nagyon ragaszkodjunk
                    hozzá. Sorsom hadd teljesüljön! - Köszönöm nemes feláldozásodat, élj boldogul és
                    add át Luizámnak e gyűrűt utolsó emlékül.</p>
				<p>A hadnagy Szolarcsekkel a kolostor felé indult, utánuk egy hajdu ment; Fekete
                    elkiséré a kapuig, ott még egyszer elbucsuzott Szolarcsektől, megköszönte a
                    hadnagynak a tanusított figyelmet, és megtört reménynyel tért haza.</p>
			</div>
			<div type="chapter">
				<head>XVIII. A kiátkozás.</head>
				<p>Fekete másnap reggel elment Kovácshoz és a mult éj eseményeit elbeszélte,
                    melyeket Raimondnénak elmondani nem volt elég bátorsága, ezért egyedül lépett
                    az orvos a nők szobájába, kik az egész éjt várakozásban virrasztva tölték. Midőn
                    most Luiza az orvos komoly arczát megpillantotta, felsikoltott: «Ne szóljon
                    semmit, eleget tudok, sejtelmem nem csalt, a kisérlet nem sikerült!»</p>
				<p>Lenke kérdőleg tekintett atyjára és ez szólt: Fontos okok miatt holnapra
                    halasztottuk, csak türelem, még semmit sem veszténk.</p>
				<p>Luiza ereje már rég kimerült és e sokszerű rázkódtatást nem birta kiállani,
                    tökéletes merevség vett rajta erőt, le kelle fekünnie. Este felé lázba esett,
                    eszméletét vesztvén, félrebeszélt, iszonyú álomképek üldözék, majd vérpadról
                    szólt, hivén, hogy őt üldözik, majd azzal vádolá magát, hogy ő bérelte fel Iliát
                    Szolarcsek meggyilkolására; Lenke egy pillanatra sem távozott, de ő senkit sem
                    ismervén, hivé, hogy elleneitől van környezve és menekülni akart s csupán Lenke
                    és Kovács ébersége akadályozá, hogy lázas hevültségében ágyából ki nem ugrott.
                    Midőn a láz másnap sem szünt meg, fejcsóválva mondá az orvos Feketének: «Félek,
                    hogy megtört ereje a lázat le nem győzheti és az orvosi tudomány segédeszközei
                    ez esetben nem vezetnek czélhoz, mert lelki szenvedés rombolja szét a testet.»
                    Kovács nem csalódott, a betegség orvosi szerek által nem gyengült, az
                    izgatottság folyton tartott, nappal úgy, mint éjjel, szemei nem zárultak álomra,
                    étszer nem érinté ajkát és szavai mindig zavartabbak lettek. Barátai felváltva
                    őrködtek ágyánál, de a jobbulás reménye perczről-perczre szünt. A hetedik
                    éjjelen végre úgy látszott, hogy válság állott be, a görcsös vonaglások
                    megszüntek, mély szédülésbe esett, melyet nem sokára csendes álom követett, és
                    Lenke, a ki ez éjt ágyánál őrködött, reggel örömmel jelenté atyjának, hogy
                    Luiza jobban van. De midőn az öreg orvos az alvó vonásait megtekinté és üterét
                    megtapintotta, szólt: «néhány óra mulva mindennek vége lesz!»</p>
				<p>Lenke sirva közeledett a beteghez, a ki most egyszerre fölébredve
                    föltekintett:</p>
				<p>- Lenke, kedves Lenke! - utóbb gyönge hangon, - ne sírj jó gyermek, ne sírj
                    értem, hisz életem úgy is örömtelen és sivár, fájdalom nélkül hagyom el,
                    törekvésem mindig kötelességem betöltése volt és szüntelen iparkodám jót tenni,
                    ezért multamra nyugodtan tekintek vissza.</p>
				<p>- E világon nem mosolyg reám több öröm! kedves Kovács barátom! vigasztalja meg
                    atyámat. Lenkém, légy leánya, míg megszabadul és hazájába visszatérhet, hol
                    veszteségét nem fogja oly fájdalmasan érezni. Fekete barátom! köszönöm önnek
                    szives feláldozását, melyet irántam tanusított, és ha a földi boldogságot egykor
                    teljes mértékben élvezi, ne feledkezzék meg az elhullt áldozatokról. Lenke élj
                    boldogul, te az idegennek testvérnél több valál! Őrizze meg az ég tiszta
                    kedélyedet, mely az élet minden viszonyain biztosan vezet keresztül; megelőzlek
                    téged egy jobb világban, a hol újra találkozunk. Áldásom veled, Sándorom!</p>
				<p>Alig végezé nagy megerőltetéssel e szavakat, tekintete ismét zavart lőn,
                    megragadta Lenke kezét és görcsösen szorítá, megint félrebeszélt, lélekzete
                    gyengült. «A függöny lehullott,» szólott még egyszer és szemeiben megtört az
                    élet. Lenke zokogva hullott térdeire. Kovács és Fekete csak legnagyobb
                    fáradsággal birták elvonni a hullától. Az orvos báró Révaynénak írt, kérvén,
                    hogy a szegény Lenkét néhány napra vegye magához Mosóczra, és a báróné jól
                    tudta, mily iszonyú most minden érező szívnek a pesti lét, tüstént elviteté e
                    helyről, hol minden lépten szomorú emlékekkel találkozott.</p>
				<p>Ez időt a fővárosi körök a legizgalmasb állapotban voltak, úgy látszik, hogy egy
                    rossz szellem üldözé. Miután már tudva volt, hogy a királyi tábla a foglyokat
                    halálra itélte, még ekkor sem hitte senki, hogy valami komolyabb
                    következményektől lehetne félni. Mindenki meg volt győződve, hogy a hétszemélyes
                    tábla a királyi táblának túlszigorú itéleteit szelidíteni fogja. Hisz csak nem
                    volt hasztalan azon előjoga, miszerint nem a törvény holt betüi, hanem a
                    méltányosság szerint itél, s itéletéért lelkiismeretén kívül senkinek sem
                    tartozik számadással. Ehhez járult, hogy a birák nagyobb része oly tulajdonokkal
                    birt, melyek a közvéleményben a részrehajlatlanságot alapítják meg, különösen
                    azon magas állás, mely a becsvágynak nem nyit tért, annál is inkább, mivel a
                    tábla tagjai többnyire öreg urak voltak, kikben a szenvedély elaludt. Hozzá
                    voltak szokva szelidséget várni e táblától, mert oly férfiak, kik már a sír
                    szélén állanak, nehezen mondják ki a halálos itéletet! E felett még azt is
                    tudták, hogy a pörnél Bécsből határozott rendelet folytán a főherczeg elnököl és
                    nem volt titok, hogy a főherczeg a foglyok iránt, kiket nagyrészint személyesen
                    ismert, rokonszenvet érez, s az országbiró gróf Zichy Károly szintén mint Németh
                    vérszopó ajánlatainak ellensége volt ismeretes. De midőn a pör a hétszemélyes
                    táblánál tárgyaltatott, rögtön azon hír terjedt el, hogy ez nemcsak jóvá hagyta
                    a királyi tábla itéletét, hanem Őzre, Szappra, Uzára, Smetanovicsra és
                    Landererre is halált mondott, kiket az első itélőszék csak börtönre itélt; sőt
                    az apát itéletét azzal sulyosíták, hogy mint az összeesküvés fejének a többiek
                    kivégeztetését néznie kell s csak azután követi társait a vérpadra! E
                    megmagyarázhatlan szigor egész Pestet megrázta; a főherczeg hallgatagon nézte
                    a pör folyamatát, még csak nem is szavazott, csupán a többséget mondotta ki, és
                    az országbiró, ki a kisebbséggel szavazott, szavazatát nem indokolta. Egészen
                    kimerültek a találgatásokban, mi okozhatá e sajátságos eljárást és miután a pör
                    tárgyalása titokban történt, és csak az itélet mondatott ki, a kávéházi
                    politikusok képzelmének bő anyagot nyujtott. Néhány nap mulva közvéleménynyé
                    vált, hogy Martinovics apát democratikus irányú összeesküvése csak lepel, mely
                    alatt egy sokkal komolyabb s fontosabb ügy lappang. Azt hiresztelték, hogy az
                    ország legtekintélyesebb emberei, élükön az országbiró és a személynök, a
                    főherczeg tudtával egy szövetségbe alakultak, melynek czélja Magyarországot
                    Ausztriától elszakítani s a főherczeget királynak kikiáltani. Bécsben ezt
                    megtudták s a bocsánat feltételéül tüzték, hogy Martinovics s társai hóhérbárd
                    alatt vérezzenek el.</p>
				<p>Bármily észellenesek voltak is e hirek, feltünő vala bennük az, hogy ép a bécsi
                    kormány emberei terjeszték vagy legalább nem mondtak ellent, s szemlátomást oda
                    működtek, hogy az alkotmányos párt conservativ töredéke gyanuba essék, míg a
                    szabadelvüeket azonosíták Martinovicscsal, nekik tulajdonítván a franczia
                    forradalom semmisítő elveit; mert csak így volt magyarázható Őz s Abaffy
                    itélete, mely szintén több évi várfogságra szólt.</p>
				<p>Az itéletek ismét közöltettek a foglyokkal azon hozzátétellel, hogy már Bécsbe
                    küldettek aláírás végett a királyhoz. Csendesen hallgatták a foglyok most is
                    végig, bár jobban meg voltak indulva, mint az első kihirdetéskor; mert egyedüli
                    reményük a hétszemélyes táblában volt. Csupán Hajnóczy mondá: «a kormány
                    visszaél az erősebb jogával; azonban az engem nem bánt, mert ki kivánna élni ily
                    silány időben, mint a milyen a miénk?» Bécsből csak Zsigray és Szulyovszki várt
                    kegyelmet, nem hiheték, hogy a fiatal uralkodó 14 halálitéletet írjon alá oly
                    pörben, melyben az összeesküvés sincs tényleg bebizonyítva. A halálra azonban ők
                    is készültek, habár az őrök jelenléte boszantá, mert az itélet utolsó
                    kihirdetése óta a gránátosok az elitéltek czelláiban álltak őrt.</p>
				<p>A porkoláb régi szokás szerint válogatottabb étkeket hozott, csodálkozván, midőn
                    Szulyovszki nem evett belőlük: «egyék, igyék» - szólt hozzá - «az ima már úgy
                    sem használ, egy hét mulva mégis lefejezik,» e szívtelenség a foglyot mélyen
                    sebzé, - az embertelen börtönőrrel nem akart többé szóba elegyedni, egész nap
                    le- s feljárt szobájában énekelvén azon tót egyházi dalokat, melyeket mint
                    gyermek, anyjától tanult. Ez vigasztalá magányában, mert sem neki, sem társainak
                    meg nem engedteték, hogy barátait s rokonait lássa és e hasztalan kegyetlenség
                    még utolsó óráit is megkeseríté. Annál kedvesebben lepte meg Szulyovszkit, midőn
                    egy nap énekét egy ismeretes hang szakítá meg: «Nagyságos úr! nincs valami
                    végzendője a városban?» - a szóló egy fiatal gránátos volt, ki épen őrt
                    állott.</p>
				<p>- Honnan ismersz? - kérdé Szulyovszki.</p>
				<p>- Hogy ne ismerném, hisz én Kovay Jankó vagyok, zempléni molnárjának fia, az a
                    tolvaj vadász, kit három év előtt ön besoroztatott.</p>
				<p>Szulyovszki úgy meg volt lepve, hogy első felindulásában a katona kezét
                    megcsókolta.</p>
				<p>- Mit gondol nagyságos úr - kérdé ez s visszarántá kezét.</p>
				<p>Szulyovszki szégyenlé gyöngeségét s mondá:</p>
				<p>- Menj, mihelyt lehet, nőmhöz s leányomhoz s mondd meg nekik, hogy nyugodt
                    lelkiismerettel halok meg, mint jó keresztyénhez illő, csókold meg nőmnek
                    kezét s mond, hogy e csókot én küldöm.</p>
				<p>Laczkovics most is nyugodt maradt, mint mindig. Horácot olvasgatta, melyet most
                    más nem olvasott és meggyőződék, hogy a papnak mégis igaza volt, mondván, hogy e
                    könyvből meg lehet tanulni, mikép kell férfiasan meghalni.</p>
				<p>Szent-Mariay nővérének sorsáról aggódott, ki még csak 18 éves volt, s az ő
                    segélyezéséből élt; e végből megkérte Pruzsinszki barátját, ki tíz év
                    várfogságra volt itélve, hogy róla, ha kiszabadult, testvérileg fog
                    gondoskodni.</p>
				<p>Szolarcsek szintén aggódott, mert szerencsétlen szökési kisérlete után
                    barátjaitól igen, de Luizától egy sort sem kapott, miből betegségét gyanítá, és
                    midőn Feketétől nem nyert egyenes választ; végre megszólítá a szobában álló
                    őrt:</p>
				<p>- Vitéz hazánkfia! akarod-e teljesíteni egy férfiúnak, ki nem sokára meghal,
                    utolsó kérését?</p>
				<p>- Szivesen! - válaszolt ez.</p>
				<p>- Menj tehát Pestre Kovács orvoshoz, ki az Újépülettel szemközt lakik, s tudd
                    meg, hogy van az a franczia nő, ki ott szállásol. Ha lehetséges, menj hozzá
                    személyesen és mondd meg, hogy te a zárdából jövél fogoly barátjától és minden
                    megbizását elvégzended. Holnap pedig add tudtul az ide jövő őrnek, mit
                    hallál.</p>
				<p>Következő este, midőn az őrt megint fölváltak, a Szolarcsek szobájába lépő így
                    szólt: nagyságos úr alázatosan jelentem, hogy társam ma reggel átvolt Kovács
                    úrnál, de azon nő már nem lakik ott.</p>
				<p>- Lehetetlen - szólt Szolarcsek.</p>
				<p>- Igen, már nem lakik ott, meghalt, tegnap délután el is temették, - mondá a
                    katona nyugodtan.</p>
				<p>Szolarcsek kétségbeesetten dőlt ágyára s keservesen zokogott.</p>
				<p>Az itélet kihirdetése óta már tíz nap mult el és Bécsből még sem érkezett válasz.
                    E bizonytalanság, melyben a foglyokat tartották, nyomasztólag hatott kedélyükre.
                    Az udvari séták szótlanul teltek el s ha beszéltek is, beszédük komoly volt. E
                    hangulatot maga Abaffy is tisztelte, mert érzé, hogy a tréfa ideje lejárt. Május
                    17-én végre négy zárt bérkocsi állt meg a kolostor udvarán, a négy kamarai
                    ügyész felment a lépcsőn s nehány pillanat múlva Martinovics, Zsigray,
                    Laczkovics, Hajnóczi s Szent-Mariayval tértek vissza s katonafedezet alatt a
                    királyi kúriához hajtattak. A foglyok most tudák, hogy az itéletek Bécsből
                    visszaérkeztek; helybenhagyattak-e? e kérdéssel foglalkoztak mindnyájan. Egy óra
                    mulva az apát s társai visszahozattak a börtönbe és a porkolábtól most már
                    megtudá a többi is, hogy ezeknek itélete megerősíttetett s három nap mulva május
                    20-án a vérmezőn a vár alatt fejüket veszik. A kolostor ablakai ez oldalra
                    nyiltak s a foglyok láthaták, miként készítik ügyetlen ácsok lassusággal azon
                    padot, melyen elvérzendők. Régi szokásként megnyíltak a börtönajtók s
                    mindenkinek szabad volt az öt elitélthez a bemenet. Régi ismerőseik sereglettek
                    a zárdába az elitéltekhez egy ehhez szükségelt czellába, hol a kiváncsi tömeg
                    szemléletének ki voltak téve. Egy vasrostély választá el a látni vágyó tömegtől
                    s az őröktől, kik a tolakodást akadályozák, csak azoknak engedvén meg a
                    bemenetelt, kik a foglyokkal szólni akartak. Laczkovics barátival s ismerőseivel
                    tréfált e hosszú elválás előtt ép oly elfogulatlanul, mint azelőtt az
                    estélyeken, de az apátnak s Zsigraynak szemlátomást terhére volt a tolakodó
                    tömeg kiváncsisága s azért a szoba tulsó végére vonultak, míg Szent-Mariay,
                    kinek Pesten kevés ismerőse volt, s Hajnóczi, ki mindig embergyűlölő vala, a
                    szent írást olvasák buzgón. «Mégis kár ily férfiakért, kik sorsukat ily
                    méltóságos nyugalommal türik» lőn tüstén a közvélemény mindenütt, az izgalom
                    óráról-órára növekvék, a kolostorhoz sereglő tömeg egyre szaporodott elannyira,
                    hogy az őröket meg kelle kettőztetni s végül a népnek megtilták a bemenetelt; a
                    hatóságok nyugtalankodni kezdettek, félvén a foglyok megszabadítását czélzó
                    összeütközéstől; a kikkel novemberben senki sem törődött, most már a
                    közrészvétet birák. Még elveik ellenei is szitkozódtak az igazságtalan itélet
                    ellen a kávéházakban, csak most nyilatkozott mindenki az önvédelem önkényes
                    megtagadása ellen. Falragaszok inték a népet nyugalomra, a katonaság készen állt
                    a laktanyában, s éles töltelék osztaték ki és a tüzérek égő kanóczczal álltak
                    ágyuiknál, hogy szükség esetén a népre tüzelhessen. Ezen előzmények után daczára
                    annak, hogy a vérpad állott már a vérmezőn, sokan még most is kételkedtek az
                    itélet végrehajtásán.</p>
				<p>Miként szolgáltassék egy apát a hóhérnak által? Magyarország története századok
                    óta nem mutat fel hasonló példát.</p>
				<p>Azonban e remények nem voltak tartók, a kiábrándulás gyorsan következett. 19-én
                    este észrevevék, hogy a zárdatemplom, melyben ritkán tartaték istentisztelet, ki
                    van világítva és az ajtó előtt erős őrizet áll.</p>
				<p>Mit jelentsen ez? A munkások ép most tértek haza a szőlőhegyekről, a nép
                    összegyűlt s a templomba tolakodott és csodálkozással látta, hogy a virágok,
                    melyek ez időtájt az oltárt ékesíteni szokták, eltüntek és hogy oltár és
                    szószék feketével van bevonva, mint nagypénteken.</p>
				<p>Két sor viaszgyertya égett, mint requiemnél szokás és a templom hajózatát
                    katonaság zárta el a nép elől. Halotti csend uralkodék az egész épületben,
                    melyet néhány mormogó imahang zavart meg, mindenki várt valami különöst.</p>
				<p>Az ünnepélyes csendet most egyszerre szabályos léptek moraja zavarta meg, egy
                    oldalajtó megnyilt és a megyei szolgabiró néhány szolga kiséretében lépett be és
                    az oltár melletti padon foglalt helyet, azután szuronyok ragyogása látszott... a
                    foglyokat kisérék a templomba, az oltár közelében felállíták három sorjában úgy,
                    hogy minden második mellett egy-egy gránátos állott. Mindössze 45-en voltak,
                    hiányozván közülök az apát s Abaffy, ki betegen feküdt czellájában. Az orgona
                    megszólalt, hangjaival betöltvén a tágas tért, mely lassankint egészen megtelt,
                    míg a sekrestyéből a pap díszöltönyben lépe ki és ünnepélyes léptekkel az oltár
                    felé közeledett. Fején aranynyal himzett infula volt, és apáti, fehér aranynyal
                    kivarrt ruhát viselt. Midőn, az oltárhoz ért, hol a gyertyák fénye arczára
                    esett, benne Martinovics apátra ismertek. Egy akaratlan örömmoraj tölté be a
                    leget. A gyülekezet várakozása a legmagasb fokra hágott, mert az egyházszolgán
                    kívül egy másik pap feketébe öltözve, ezüst kereszttel kezében követé őt. Az
                    apát az oltár lépcsőire térdelt, összekulcsolta kezét, fejét lecsüggeszté és
                    hangos, szokottnál erősb hangon mondá e szavakat: «introibo ad altare Dei, ad
                    Deum, qui laetificat juventutum meam.»</p>
				<p>A feketébe öltözött pap melléje állott és megindult rezgő hangon válaszolá: «non
                    introibis.»</p>
				<p>A háttérből egy rémült sikoltás hallatszott, mindenki visszafordult: Spirtovics
                    Ilia volt, ki sehonnan sem hiányzott, hová a nép gyűlt, s a kiváncsiság most is
                    a templomba vezeté őt, hol akaratlan tanuja lett előbbeni ura kiátkozásának.
                    Igyekezett a tömegen áttörni magát, hogy az oltárhoz közelíthessen.</p>
				<p>«Judica me Domine et discerne causam meam de gente non sancta, ab homine iniquo
                    et doloso erue me» mondá újra az apát és az oltár lépcsőin felhaladt; a fekete
                    pap reszketett, nem birt szólni, miglen Martinovics fülébe súgta: «Hogy
                    vesztheted el bátorságodat, ha én el nem vesztem?»</p>
				<p>A pap most dörgő hangon kiáltá: «Dominus judicavit te, et inventus es levis.» E
                    szavakkal megragadta az apátot, letaszítá a lépcsőkön s helyére állott, hogy a
                    misét folytassa. Két diaconus, kik a sekrestyeajtónál álltak, e pillanatban az
                    oltárhoz léptek s az apát infuláját s papi öltönyét leszakgatták, de ugyanekkor
                    az összegyűlt nagy tömeg mozogni kezdett, előre nyomván a katonákat, kik őket a
                    foglyoktól elválaszták s a gránátosok csak nagy bajjal tarthaták vissza, egynek
                    azonban mégis sikerült a sort keresztültörni, s ez Illa volt; az oltárhoz
                    sietett s az apát lábaihoz borult, kiről ép most tépték le a papi öltönyt:
                    «Könyörülj rajtam» - kiáltá Ilia, - «s adj bűnbocsánatot.»</p>
				<p>- Légy nyugodt - válaszolt Martinovics - én többé nem vagyok pap, s ha
                    lelkiismereted furdal, fordulj a paphoz.</p>
				<p>- Igen nagy bűn nyomja lelkem - szólt a térdeplő Ilia; - én elárultalak téged,
                    hamisan esküvém, a császár ügyésze elcsürte szavaimat, s én hallgattam. Bocsáss
                    meg, elismerem s megbánom bűnömet.</p>
				<p>- Ha mint pap nem bocsáthatok is meg neked, megbocsátok, mint haldokló - mondá
                    Martinovics s kezét a térdeplő fejére tette.</p>
				<p>Midőn a nép e szavakat hallá, iszonyú moraj keletkezett, s mindenfelül
                    hallatszott e kiáltás: «ők ártatlanok, maga a vádló bevallá, ki kell őket
                    szabadítani!» Az asszonyok félve siettek ki az ajtón, a dolgozók az oltár felé
                    törtek, melytől a pap ijedve távozott, a szolgabiró pedig felkiáltá; «ez egy
                    őrült,» s elvezetteté Iliát.</p>
				<p>A tiszt ezalatt megparancsolá a gránátosoknak, hogy szuronyszegezve lassan
                    haladjanak az ajtó felé, hogy a népnek ideje legyen a távozásra. A félelem
                    mindegyre jobban szállta meg a gyülekezetet, az ajtónál nagyobb lőn a
                    tolakodás, gyermekek kiáltoztak, asszonyok estek kétségbe, a legrettenetesb
                    zavar keletkezett s ez általános felindulásban csak a foglyok maradtak
                    nyugodtan.</p>
				<p>A katonaság félt, hogy a nép kitolatva a templomból, az utczán fog csoportosulni,
                    s megerősödve a templomot fogja ostromolni, ezért a foglyokat közbefogva,
                    visszavezették a kolostorba.</p>
				<p>Kettőzött őrök zárták el a templom körüli utczákat, s a kiátkozás utolsó ténye,
                    melynél az apát ujjbegyei s feje téglával dörzsölteték, hogy a szent kenet,
                    melylyel egykor beszentelteték, örökre eltörültessék, - majdnem tanu nélkül ment
                    végbe.</p>
				<p>Éjfél lőn, midőn e szertartás bevégződött, s a papok e szavakkal adták
                    Martinovicsot a szolgabirónak: «Martinovics Ignáczot, egykori szászvári apátot,
                    mint az egyház méltatlan fiát, megfosztva szent jelvényeitől, a világi
                    hatóságnak átadjuk.»</p>
				<p>A hajduk czellájába kisérték vissza, hol egy imádkozó barát várta, ki őt a
                    halálra vala előkészítendő.</p>
			</div>
			<div type="chapter">
				<head>XIX. A kivégeztetés.</head>
				<p>Közvetlen a vár meredek nyugoti oldalánál, mely szőlővel beültetett, a völgy
                    küszöbén két sor ház vonul végig. E házak ablakai alatt egy széles zöld rét
                    terül el, míg a terület ismét emelkedik, melyen a Krisztina-város csendes házai
                    emelkednek. E rétet gyakran akarták kertté alakítani, de mivel a várhoz tartozó,
                    és a rajta növő fű a térparancsnok járuléka, e terv nem valósulhatott és így
                    fegyvergyakorlati helyül használta a budai várőrség és «vérmező» nevezet alatt
                    ismeretes. 1795-ben május 20-án még nap felkelte előtt ide sietett a fővárosi
                    közönség, hol a rét közepén gerendák s deszkákból összeütött négyszögű vérpad
                    emelkedék, melyen a sintérek még mindig találtak valami igazítandót. Egy század
                    gyalogság állta körül a vérpadot, hogy a tolakodó tömeget visszatartsa s a
                    rendetlenséget elhárítsa, de hátuk megett hullámzott a tömeg s majd előre, majd
                    hátravonult; a rétet környező házak fedeleit a kiváncsi nézők foglalták el,
                    valamint a vár nyugoti oldalát s a magaslaton levő szőlőhegyeket is. Itt és ott
                    székek és padok álltak azok számára, kik e véres jelenetet nagyobb kényelemmel
                    akarták végig nézni, majd pékinasok jártak a tömeg közt, kenyeret és sajtot
                    árulván, amott pedig sátorok voltak felütve, melyekben bort s pálinkát mértek.
                    Házaló zsidók jártak körül portékáikkal, a zsebtolvajok oda tolakodtak, hol a
                    csoportosulás legnagyobb volt, egyszóval az ipar a közönség kiváncsiságát
                    minden tekintetben kizsákmányolá, s míg a nép seregestül vonult a vérmezőre,
                    addig Budapest utczáin halálcsend uralkodott, s legfeljebb is az ide-oda vonuló
                    őrség léptei valának hallhatók. Az összegyűlt tömeg, mely nemcsak a legalsóbb
                    néposztály, de tisztességesen öltözött férfiak, a bástyán nagyszámú nők, kik
                    részben gyermekeiket is magukkal vivék, állott, csakhamar türelmetlen lett s
                    szórakozást keresve itt beszélgetett, ott nevetgéltek, s a közhangulat olyan
                    volt, mint egy tömött szinházban, mielőtt a függöny felgördült. Vannak
                    jogtudorok, kik a halálos itéletet csak azért védik, mert a népet elrettentő
                    példa, mely a vétektől visszatartja, ezeknek csak azt kivánnók, hogy csak
                    egyszer lennének szemlélői egy nyilvános kivégeztetésnek, hadd látnák, hogy a
                    hóhér kezei általi halál mily kevéssé rettenti vissza a népet; a tömeg nem lát
                    benne egyebet, mint egy ritkán előadott színjátékot, melyet azon érzéssel
                    szemlél, milyennel a rómaiak a gladiátorok harczát, s ha a vétkes bátorságot
                    tanusít, akkor a nép rokonszenve rendesen a kivégzendő, s nem a törvény mellett
                    nyilvánul, annál inkább a politikai vétkeseknél.</p>
				<p>Hosszú várakozás után a budai toronyórák hetet ütöttek. A nevetés, a szóbeszéd
                    elnémult s minden szem a fehérvári kapu felé tekintett. Néhány pillanat mulva
                    látható lőn, hogy a menet az alacsony bolthajtáson kivonult. Elől fekete lovon
                    magyar öltözetben a szolgabiró, mellette az esküdt lovagolt, őket egy csapat
                    megyei huszár, egy félszázad gránátos és öt paraszt szekér követte hosszú
                    sorban. Négykerekű, rossz lovakkal vontatott taligák voltak, melyeknek
                    mindegyikén egy-egy elitélt ült s mellette a pap rossz szalma ülésen. A kocsik
                    mellett kivont karddal hajduk mentek, gránátosok és gyalogság zárván be a
                    menetet, mely a várhegyről a vérmező felé haladt. Martinovics sápadt s megindult
                    volt, az utolsó éj jelenetei kimeríték s ezért úgy látszék, hogy a mellette ülő
                    barát szavait figyelemre sem méltatja. Gróf Zsigray, ki a második szekéren ült,
                    imádkozott a pappal, kinek egy levelet kézbesített, a grófnénak adandót, ki
                    Bécsben volt, s hasztalanul borult a császár lábaihoz, hogy férje megmentését
                    kieszközölje. Most Szent-Mariay következék; nyugodtan tekinte körül, nézvén a
                    messze hemzsegő tömeget: «Nem hivém, mondá ő - hogy a nyilvános figyelmet
                    annyira felébreszszük. A király koronázási bevonulásán nem volt ily tolongás.»
                    Laczkovics a legkülönfélébb tárgyakról beszélt a lelkiatyjával s türelmetlenül
                    pödré bajszát: «Le jeu ne vaut pas la chandelle» - mondá - «mily tolongás s
                    mindez csak azért, hogy mi fél óra mulva meghalunk.»</p>
				<p>- Ez előkészületek ne vonják el lelkét fontosb tárgyakról, gondoljon lelki
                    üdvére.</p>
				<p>- Barátom - szólt a kapitány - fiatalságom óta katona voltam, nem e perczben
                    nézek először farkasszemet a halállal; lelkiismeretem nyugodt, én a halálra kész
                    vagyok.</p>
				<p>A pap összekulcsolta kezét s csendesen mondá:</p>
				<p>- Boldogok a tiszta szívűek, mert ők meglátják az Istent.</p>
				<p>Hajnóczy egy hajdút vett észre a szekér mellett menők közt, ki könnyezett.</p>
				<p>Megismerte; egykor, midőn József császár idejében Pestmegye alispánja volt, őt
                    szolgálta, különben dabasi születésű kisnemes.</p>
				<p>Inte neki:</p>
				<p>- János! mondja meg mindazoknak, kik rólam megemlékeznek, hogy nyugodtan megyek a
                    halálra. Tudom sokan gyűlölnek, mert József császárt szolgáltam; mondd meg
                    ezeknek, hogy szándékom tiszta s jó volt, s hogy, mint az igazság vértanuja
                    halok meg.</p>
				<p>Fél nyolcz lett, mire a menet a tömegen utat törve, a vérpadhoz érkezett. A
                    szolgabiró s esküdtje leugrott lováról és a vérpad közepén egy széket
                    erősítettek meg, mely mellett a hóhér széles bárdjára támaszkodva állott.
                    Martinovicsot két hajdú és a barát kisérte fel, ez utóbbinak karjára
                    támaszkodva. A szolgabiró hangosan olvasá fel az itéletet, mely az apátot
                    halálra szánta, s e felett mint az összeesküvés feje, társai kivégeztetését
                    végig kell néznie.</p>
				<p>Martinovics összeszedvén erejét, hangosan szólt:</p>
				<p>- Én nem tetteimért, de elveimért itéltettem el! ez elvek pedig azok, melyeket
                    egykori urunk és királyunk a dicső Lipót vallott. A ki engem elitél, az elitéli
                    e király emlékét is. De az Isten igazsága megbünteti azokat, kik itt a földön
                    helyettesítik. Azon cselszövények, melyek minket vérpadra hoztak, veszélybe
                    viszik azokat is, kiknek kötelességük leendett minket védeni!</p>
				<p>Az apát ereje megtört, összerogyott, a hajduk fölemelték s közbe fogva a vérpad
                    tulsó oldalára álltak. A szolgabiró a többi itéletet is elolvasta, aztán elhagyá
                    a vérpadot, melyre most gróf Zsigrayt vezeték, ő egy szót sem szólt, de hallgatá
                    a pap vigasztaló szavait.</p>
				<p>A sintérek leoldák nyakkendőjét, lehuzták felső öltönyét s lenyirák hátul haját,
                    aztán a székre ülteték, bekötvén szemét fekete kendővel, s kezeit a szék lábához
                    köték.</p>
				<p>Nyugodtan tűrt mindent: imádkozott.</p>
				<p>A hóhér bárdja megcsillámlott a légben, a borzadály moraja futott végig a
                    tömegen, a grófot csak megsebesítette.</p>
				<p>A vérpad lábánál voltak a többi elitéltek, várván, míg a sor rájuk kerül. A
                    Laczkovicshoz rendelt pap, midőn e rögtöni mozgást látta, megijedt, lázadástól,
                    megszabadítási kisérlettől félt, melynél talán maga is bajba kerülhetne.</p>
				<p>- Az Isten szerelméért - mondá - mi történt?!</p>
				<p>- Ne féljen, - legyen nyugodt - válaszolt Laczkovics. - A népet a hóhér
                    ügyetlensége bántja. Most már megint minden rendén van.</p>
				<p>Zsigray feje lehullott.</p>
				<p>- Szerencsés utat, Szent-Mariay! - szólt ehhez, midőn ép a vérpadra lépett. -
                    Elválásunk úgy sem tart sokáig. - Néhány percz mulva a sor rákerült. Biztos
                    léptekkel lépett a vérpadra, melyen már két hulla feküdt. Martinovicsra nézett,
                    de ez a vér láttára már ájulatba esett és már most is halotthoz hasonlított.</p>
				<p>A sintérek a kapitányhoz közeledtek, visszalökte őket: a hóhér bárdja
                    megérinthet, de keze nem, - úgymond. Maga veté le öltönyét, bekötötte szemét, s
                    kiáltott; «justum ac tenacem propositi virum non vultus instantis tyranni mente
                    quatit solida!» Hajnóczy követte őt. Martinovics nem tért többé eszméletre, s
                    így végeztetett ki, a természet megkimélte ama rettenetes itélettől, melyet a
                    legfőbb itélőszék szükségesnek tartott.</p>
				<p>A szomorú játék első fölvonása bevégződött, a tömeg eloszlott s a kivégzettek
                    rokonai nagy összegért vásárolták meg a hullákat a hóhértól.</p>
				<p>A zárdában levő foglyokra e regg iszonyu volt. Ablakaikból láthaták társaik
                    kivégeztetését és saját sorsuk is bizonytalan volt, mert nem tudák, mikor
                    vezetik őket vérpadra. De a lelki szenvedések is, miként a testiek, elérik a
                    «netovább»-ot. A fájdalom eltompítja az idegeket s végre a leggyávább is hozzá
                    szokik a halál gondolatához, belátja, hogy semmi áron sem kerülheti ki, sőt
                    végre maga kivánja, hogy a bizonytalanság lassú kínjától megszabaduljon.
                    Barátjaiktól megfosztottan, kiknek jellemszilárdsága eddig erősíté őket, mély
                    közömbösségbe estek, melyből a porkoláb jelentése, hogy Tóth s Török úr kamarai
                    ügyészek, kik a védelmet vezetik, az étteremben vannak, hogy velük valamit
                    közöljenek, sem ébreszté fel.</p>
				<p>Hallgatagon követték a terembe, hol Tóth kinyilvánítá előttük, hogy a törvény
                    szigorának az összeesküvés fejeinek kivégeztetése által elég téteték. A király
                    csak megerőltetéssel írhatá alá a többi itéletét, ő örömmel ad kegyelmet az
                    igazságért, mert neki legkínosabb, ha lelkének örökölt szelidséget megtagadni
                    kénytelen. Tóth e végből felszólítá az elitélteket, hogy egy alázatos kérelmet
                    irjanak Bécsbe, megigérvén, hogy vétségükről s a pört illetőleg, semmit
                    nyilvánosságra nem hoznak - kérjenek kegyelmet. Az ügyészek a kérelmet tüstént
                    elővették és felszólíták védenczeiket, hogy legalább most ne vessék meg
                    segélyüket, tanácsukat. «Ha bennünk bíznak - mondá Török - ha védelmi tervünket
                    elfogadják, akkor tán helyzetük nem volna ily kétséges.»</p>
				<p>Nem kellett nagy ékesszólás, hogy az elitélteket aláirásra bírják, a most átélt
                    jelenetek alatt egyik a másik után minden megjegyzés nélkül irta alá nevét.
                    Szulyovszky első volt, őt követék Kazinczy és Verseghy, kik most legelőkelőbbek
                    voltak a megmaradottak között, s példájuk a fiatalabbakra is hatott.</p>
				<p>Midőn a kérelem alá volt írva, Tóth megolvasá a neveket, s csak 12 volt. «Uraim»
                    - szólt csodálkozva, - «ketten nem írták alá a kérelmet, a mi különben az
                    izgatottság ez állapotában nem csoda.» Az okmányt még egyszer megvizsgálta.
                    Őzhöz és Szolarcsekhez fordulva szólt: «Csak nem akarnak barátjaiktól
                    különválni?» s Őznek nyújtá a tollat. De ez elutasítván, nyugodtan mondá:
                    «vannak okaim, én nem írom alá.» Az ügyész barátságos arczczal közeledett most
                    Szolarcsekhez. De ez fejcsóválva intett tagadó választ. Mindnyájuk figyelme
                    bennük összpontosult. Az ügyészek tudták, hogy a lelkesültség s vértanúság mily
                    vonzó és félve azon befolyástól, melyet Szolarcsek elvei különösen ifjú társaira
                    gyakorolhatnak, ezért Török őket czelláikba vezeté, biztatván, hogy kérelmüket
                    Bécsben bizonynyal kegyesen fogadják, míg Tóth Őzzel és Szolarcsekkel az
                    étteremben maradnak.</p>
				<p>- Tartsanak igaz barátjuknak - szólt hozzájuk, levetvén magát a szögletben álló
                    zófára, - üljenek mellém, tanu nélkül beszélhetünk, s elemezzék az okokat,
                    melyek miatt az aláírást megtagadják; megunták az életet?</p>
				<p>- Igen - mondá Szolarcsek,</p>
				<p>- Hisz ép ön volt baráti közt egyetlen, ki négy hét előtt meg akart szökni. Oly
                    hamar elveszíté az élet önre minden báját?</p>
				<p>- Igen - válaszolt ismét Szolarcsek.</p>
				<p>A Szolarcsek vonásain elomló fájdalom nem hagya kétséget hátra, hogy szavai
                    komolyak, de Tóth e fájdalmat a kivégeztetés percznyi befolyásának tulajdonítva,
                    folytatá: Sajnálom, hogy tanácsommal ép ez órában érkeztem, de nincs vesztegetni
                    való időnk, határozzanak gyorsan. Bármily forró is volt azon barátság, mely
                    önöket a kivégzettekhez lánczolta, nem nyujthat elegendő okot, hogy éltüket
                    készakarva oda dobják. Barátjaikon többé nem segítenek és csak nem akarnak a
                    népnek oktatást adni, mely ma kapzsi kiváncsisággal nézte a jelenetet? Micsoda
                    gyakorlati következménye lehet feláldozásuknak? Gondoljon ön arra, hogy még csak
                    most áll az élet küszöbén és a nyujtott keserű tapasztalatok daczára is sok
                    gyönyörrel int ön felé. Ön ura életének, ne adja el könnyelműn.</p>
				<p>- Nem kétkedem, hogy jó szándék vezette hozzám - válaszolt Szolarcsek - de
                    ékesszólása hasztalan, én nem akarok tovább élni és hogy fáradsága ne vesszen
                    hiába, tüstént bizonyítványt mutatok. Lássa ön - mondá - s egy reszelőt vont ki
                    zsebéből - a nagy őrizet daczára is bejuttaták barátim ez eszközt, hogy
                    megmeneküljek és megszabadításomra minden kész. Ha akarnám, még ez éjjel szabad
                    lehetnék. De én a szíves baráti segélyt visszautasítám, számomra többé
                    boldogság nem virul, várom a perczet, mely az élettől megvált - szólt
                    fájdalmasan, s átnyujtá a reszelőt Tóthnak. Az ügyész felsóhajtott, szívéből
                    sajnálta a fiatal embert; azonban látta, hogy legalább ebben a perczben minden
                    ellenvetés hasztalan s ezért az eddig hallgatag Őzhöz fordulva, kérdé: Ön is
                    osztja barátja véleményét?</p>
				<p>- Nem - mondá ez - én ismerem az életet és becsét, ismerem erőmet is és tudom,
                    hogy működésem nem tűnnék el nyomtalan. Én nem esem kétségbe az emberiség, sem
                    hazám sorsa felett, sőt a magyar igazságszolgáltatás fölött sem azon
                    igazságtalan itélet daczára, melynek áldozata leszek. Talán szükséges vala, hogy
                    minden így történjék, mint történt, hogy a szemek nyiljanak s a szükséges
                    reformok útja előkészíttessék. Oh, én szeretem az életet és nagyon kivánnám
                    látni hazám felvirulását!</p>
				<p>- Hogyan? - szólt Tóth - ily érzelmekkel sem akar egy lépést tenni, hogy éltét
                    megmentse?</p>
				<p>- Bármily fájdalmas is olykor a kötelesség teljesítése, nem szabad, hogy
                    álokoskodás visszatartson: én nyiltan bevallom önnek, hogy a vérpad lelkemnek
                    kínos gondolat s tanácsát még sem fogadom el. Életem nem köszönhetem egy
                    hazugságnak.</p>
				<p>- Mi hazugság foglaltatik e kérelemben? - kérdé az ügyész. - A legnagyobb
                    elővigyázattal szerkesztettem és minden erőmet megfeszítem, hogy irálya Bécsben
                    a czélnak megfeleljen, s e mellett érzelmeiket és meggyőződésüket ne sértse. Ha
                    van benne valami, mely véleménye szerint igazítandó, szívesen megteszek minden
                    változást, mely véleményével megegyez. Jelölje ki kérem azon helyet, melyet
                    hazugságnak nevez.</p>
				<p>- Nem az irályról van itt szó, - mondá Őz - hanem elvről: örömest adok önnek
                    bizonyítványt, hogy e levél épen úgy van szerkesztve, mintha magam írtam volna,
                    ha ugyan valaha elhatározhatnám magamat kérelem írására. De én szívesebben
                    halok meg, mint hogy kegyelmet kérjek. Kegyelmet csak a bűnös kérhet, én
                    igazságot követelek, mert ártatlan vagyok. Törvényes biráimat ártatlanságomról
                    meg nem győzhetem ugyan, ők is emberek levén, hibázhatnak; hibáztak is és
                    következményeit nekem kell elviselnem, mit szívesebben teszek, mintsem kegyelmet
                    kérve, magamat bűnösnek valljam. Ezt a széles világért sem tehetem.</p>
				<p>- Bizonyítványa oly éles, hogy hegye eltörik; - válaszolt Tóth, - ön bevallja,
                    hogy birái hibáztak, s ebben osztom véleményét, ön egyedül azon elvekért
                    itéltetett el, melyeket szerencsétlen védelmében kifejtett. E körülményt utolsó
                    védelmi iratomban, melyet tudta nélkül nyujtottam be, kifejtem. Azonban az
                    itélőszék itéletét többé meg nem másíthatja; de a királyt nem ok nélkül nevezik
                    törvényeink legfelsőbb igazságszolgáltatónak, neki joga van az itéletet
                    megmásítani, s ezt tenni akarata is van, ha önök akaratosságuk által nem
                    lehetetlenítik. Büszkeségük nem láthat abban lealázást, hogy királyukhoz
                    kegyelemért esdenek.</p>
				<p>- Igaza van Tóth úr, a király alkotmány szerint első biró, de ő e hatalmát az
                    itélőszékekre ruházta és egyedül a semmisítési jogot tartotta fel és az ügy új
                    tárgyalását, nem pedig a régi itélet eltörlését. Hogy halálos itélet aláírása
                    nélkül nem hajtható végre és hogy ő kegyelmezhet meg az elitélteknek, ez felségi
                    jog, melynek ahhoz, hogy a király summus justitiarius, semmi köze sincs.</p>
				<p>- Hagyjunk fel e szőrszálhasogatással, - szakítá meg Tóth, - önt a jogi
                    kérdésekben mindenki tekintélynek ismeri, de most nincs itt az ideje, hogy a
                    jogtani kérdések fejtegetésébe bocsájtkozzunk a felett, melyek a király
                    előjogai. A kérdés sokkal egyszerűbb, nem állván másból, minthogy ön ő
                    felségének akar-e alkalmat nyujtani kegyelmezési jogának gyakorlására.</p>
				<p>- Ezt mindig gyakorolhatja, - válaszolt Őz, - ha azt hiszi, hogy a hétszemélyes
                    táblának itélete igazságtalan, sőt ez esetben nem csak királyi, de emberi
                    kötelessége is egyszersmind helyben nem hagyni. Erre részemről minden további
                    kérelmezés fölös, s még szükségtelenebb amaz igéret kívánása, hogy a történtet
                    elhallgassam. E lépésben már benn van a bűnvád, én pedig soha sem ismerem el,
                    hogy bűnös vagyok. E nyilatkozat az itélettel egyetemben büntetőtörvényeink új
                    megsértése lenne. Ha kérelmemre megkegyelmeztetném, e kérdés hamar feledésbe
                    menne és a jövő számára a törvény legveszélyesebb értelmezését hagyná hátra. -
                    Azért inkább meghalok ártatlanul. Az országgyülés majd visszatér a velem
                    elkövetett eljárásra és a felségárulási vétséget szigorúbban körvonalazza; mert
                    kénytelen vagyok bevallani, hogy a jelenlegi törvényczikk nagyon
                    határozatlan.</p>
				<p>- Ne alkosson magának fellegvárakat, - szólt megint Tóth, - az országgyülésnek
                    sürgősb és fontosabb végzendői lesznek, mint a felségárulási törvényczikk
                    módosítása; ön meghal és senkinek sem jut eszébe e törvény módosítása.</p>
				<p>- Nem is a legközelebbi országgyülést értem, - mondá Őz, - a törvények javítása
                    nem percznyi munka, de ha egy nemzedék sirba szállta után kerül is szőnyegre:
                    akkor is intő jel lesz sorsom a törvényhozóknak s emlékeztetni fogja, mit kell
                    tenniök.</p>
				<p>- Nehéz érveit megczáfolni, de mégis érzem, hogy igazam van; azonban tegyük fel,
                    hogy önnek van igaza: életének, működésének nincs nagyobb becse, hogy feltartása
                    miatt oly lépést tegyen, melyet elvileg erkölcsi és jogi hibának tart?</p>
				<p>- Nincs, - szólt az ügyvéd, - én az igazságért éltem, s nem a hazugságért.</p>
				<p>Tóth e szavak után könnyezve egyenesedett fel: «nyakassága végveszélybe dönti
                    önt», mondá; az asztalhoz közeledett, melynél Szolarcsek ült, kezében toll vala,
                    s vele a puha asztaltáblára szorgosan rajzolt. Egy tölgyet körvonalozott, melyen
                    a kivégzettek nevei, levelein Őz barátja és saját neve vala olvasható, alatta
                    pedig e körirat: «Laetius ex trunco virebit.» (A törzs szebben fog
                    hajtani.)</p>
				<p>- Még egyszer megkinálom önöket, - szólt az ügyész, - életük megmentésével. Ne
                    feledjék el, hogy az eszmék uralma szintén változik és azon elvek, melyeket most
                    halálra méltóknak tartanak, egykor dicsőíttetni fognak, még önök is segíthetik
                    diadalra. Határozzanak gyorsan.</p>
				<p>- Válaszom ez, - mondá Szolarcsek a rajzra mutatva.</p>
				<p>- Én is elmondám a magamét, - szólott Őz.</p>
				<p>- A választás önökön áll, - mondá most Tóth. - Én nem kényszeríthetem önöket
                    élni. Jellemszilárdságukat becsülöm, de akaratosságukat nem értem. Isten
                    önökkel. - Barátságosan megszorítá kezeiket, azután meghagyá a porkolábnak,
                    hogy kisérje őket szobáikba és a legnagyobb figyelemmel bánjék velük.</p>
				<p>Szolarcsek megkérte, hogy eszközölje ki, miszerint megint Őz barátjával egy
                    czellába zárják, mert menekülési kisérlete óta külön voltak: «azt hiszem, mondá,
                    hogy meg van győződve, miként többé a szökést meg nem kisértem». Tóth tüstént
                    rendelést tőn e kérelem betöltésére és megindulva távozott.</p>
				<p>A kérelemre Bécsből tíz nap mulva érkezett válasz, mert a börtönre itéltek is
                    hasonló kérelmet nyujtottak be. E napok mind meg annyi év volt a kérelmezőknek,
                    alig győzték már várni a királyi határozatot, legtürelmetlenebb most is
                    Szulyovszky volt. Őznek azonban és Szolarcseknek repült az idő; nyugodtan és
                    egykedvűleg szóltak az élet és halál viszonyairól, emlékezetben még egyszer
                    átélték elmult napjaikat és előre nézve dicsőnek látták Magyarhon jövőjét. A
                    fáradhatlan Fekete menekvési ajánlatait Szolarcsek határozottan
                    visszautasította.</p>
				<p>Junius 1-sején az itéletek harmadízben olvastattak fel, a király Őzét és
                    Szolarcsekét megerősítette, a többinek tizenkét évi várfogsággal
                    megkegyelmezett. Minden itéletet megszelidítettek és a tíz legkevésbbé bűnöst,
                    köztük Abaffyt, felmenték.</p>
				<p>Szolarcsek és Őz mosolyogva hallgaták az itéletet, mely szerint junius 3-án azon
                    helyen, hol társaik elvérzettek, ők is lefejezendők. Szulyovszky ellenben
                    megkegyelmeztetését panaszlá, súlyosabbnak tartván a tíz évi fogságot a
                    halálnál.</p>
				<p>Az ácsok a vérmezőn megint a vérpad felállításán dolgoztak, midőn este számos
                    zárt kocsi érkezett az udvarra, melyek az elitélteket valának a különböző
                    várakba szállítandók. Abaffyt társaival, kik végkép felmentettek, egyenkint
                    szállíták Pestre, nehogy csoportos megjelenésükkel tüntetésre adjanak okot.
                    Mindnyájan azon czella előtt haladtak el, melyben Őz és Szolarcsek sorsukat
                    várták; némán szorítottak kezet egymással a rostélyon keresztül és örökre
                    elváltak.</p>
			</div>
			<div type="chapter">
				<head>XX. A tűzjáték.</head>
				<p>A mosóczi várban halotti csend uralkodott. A ház ügyeit a báróné szokott
                    pontossággal kezelte Lenke segélyével. Dél tájban kikocsiztak a mezőre, a hol az
                    aratók szénát kaszáltak, vagy a folyóhoz, melyben ép a juhokat úsztatták. László
                    rendesen a kocsi közelében lovagolt, mert anyja szereté, ha közelében van. Mind
                    a hárman szomorúak és levertek valának és mégis közönyös és mindennapi dolgokról
                    beszéltek. Habár gondolataik találkoztak és tudták, hogy érzelmeik egy tárgyat
                    ölelnek, mindamellett óvakodtak a pesti véres eseményekről és barátjaik sorsáról
                    csak egy szót mondani is. Fájdalmukat lelkük mélyébe temették, mert gyöngéden
                    érző kebleknek a fájdalom szent érzelem, melyet nemcsak a hideg tömeg, hanem
                    barátaik előtt is elrejtenek. Ezért gyakorta tapasztaljuk egyes családoknál,
                    melyeket veszteség ért, hogy a szeretett halott nevét ritkán említik és e miatt
                    gyorsan feledésbe merülni látszik, mivel mindenki vonakodik a fájó emlékek
                    érintésétől, mig azét, ki iránt közönyösek valánk, vagy szívünktől messze
                    állott, gyakran említjük, mert veszteségének gondolata kevésbé fáj.</p>
				<p>A mosóczi levert hangulatot ismerték és a szomszédok, kik azelőtt gyakran
                    látogatták meg a várat, résztvevő kiméletből elmaradtak; a ház Lenke megérkezése
                    óta csendes volt. S e végből rendkívülinek tetszett, midőn július első napjaiban
                    egy kocsi állott meg az udvaron. Egy fiatal ember szállott ki belőle s a lépcsőn
                    felfelé sietett. Az érkezett Fekete volt. Midőn László meglátta, sírva borult
                    nyakába. A báróné felkelt a zófáról és hallgatagon nyujtá neki kezét és Lenke,
                    hogy könnyeit elrejtse, a himző rámára borult.</p>
				<p>- Minden hasztalan volt, - mondá végre Fekete, - ő halni akart! Az utolsó estén
                    is czellájában voltam és beszéltem vele. Minden szökési eszközt kezébe
                    játszottam, legrosszabb esetben a vesztőhelyen a nép által is megszabadíthatom;
                    mert ifjúsága a népben oly rokonszenvet ébresztett, hogy néhány szó elég
                    leendett kitörést eszközleni és őt megszabadítani. De ő a sírba vágyott és
                    ajánlatomat határozottan visszautasította. Egy kivánsága volt, hogy Raimondné
                    mellett aludhassa örök álmát és én teljesítém utolsó kérését. Megkért, hogy
                    nyilvánítsam a báróné iránti mély tiszteletét, mely a halálban is elkisérte.
                    Önnek László, óráját küldötte emlékül, mely ama számos boldog órára
                    emlékeztesse, melyet önnel átélt és Lenke kisasszonynak ezen egyszerű
                    aranygyűrűt, azon kérelemmel, hogy a hagyományt egy haldoklótól szívesen
                    fogadja.</p>
				<p>Mindnyájan sírtak s az ifjú László fájdalma határtalan volt. Néhány pillanat
                    mulva, hogy fia gondolatát másfelé irányozza, a báróné szólt:</p>
				<p>- Kedves Fekete, ön megtett mindent, fáradozásaért fogadja köszönetemet. Ha a
                    hazának sok önhöz hasonló fia lett volna, kik kötelességöket félelem nélkül
                    teljesítendik, akkor nem folynának most könnyeim. Azonban a határtalan önzés
                    daczára is, mely az emberek nagy többségét megszállotta, sok tárgy
                    megmagyarázhatlan marad előttem. Mondja meg csak, hisz ön mindig Pesten volt,
                    mit beszél a világ a főherczeg magatartásáról?</p>
				<p>- A közvélemény gyakran igaztalan, - mondá Fekete, - mert a tömeg hajlandóbb
                    valakit elitélni, mint menteni, általán azt hányják fel, hogy gyönge volt, s
                    mivel a per folyama alatt semlegesen viselte magát, népszerűsége elveszett. Ha
                    kikocsizik, kitérnek előtte és a szivélyes köszöntések helyett mindenütt haragos
                    arczokat lát, senki sem emeli le előtte kalapját. És én biztos forrásból tudom,
                    hogy az elitéltek érdekében mindent elkövetett, mégsem eszközölheté Bécsben
                    megkegyelmeztetésüket. Minden kérése hasztalan veszett, úgy látszik, hogy Thugut
                    tervezve a főherczeg népszerűségének tönkretételére működött. Ha csakugyan ez
                    volt az államminiszter szándoka, akkor fényesen sikerült.</p>
				<p>- S nem veszi ezt a főherczeg észre? - kérdé újra a báróné.</p>
				<p>- Észreveszi ugyan, de gyöngébb, semhogy komoly határozatra képes volna. És most,
                    midőn népszerűsége a nemzetnél elveszett, Bécsben sem félik s úgy bánnak vele,
                    mintha ő is bűnös volna. Hallám, hogy nagybátyám és mindazok, kik rendeleteiket
                    egyenesen Bécsből kapják, oly méltatlanul bánnak vele, hogy a főherczeg türelme
                    már egészen kimerült. A nép előtti tekintélye volt egyetlen erőssége, most
                    azonban ezt is a bécsi rendeletek iránti tekintetből, ingadozó magatartása által
                    feláldozta, - őt is nemsokára félredobják. Én nagyon sajnálom.</p>
				<p>- Ez méltó büntetése gyávaságának, - szólt László.</p>
				<p>- Talán csak természetes következése visszás helyzetének, - jegyzé meg a báróné.
                    - Ezért őrizkedjél kedves fiam hasonlóba jutni. A ki egyedül családi körben
                    keresi boldogságát, az legkönnyebben kikerüli ily időkben a sors csapásait,
                    melyek csak azokat érik, kik az élet szinpadán állva, a végzet kerekében mozgató
                    szerepet játszanak. A szerény családi körben sem él az ember hasztalan; boldog,
                    ki e hatáskörrel megelégszik.</p>
				<p>- Ne mondd ezt, kedves anyám, - válaszolt László. - Hiszen ez Horac bölcselete,
                    ki mindig az arany középszerűséget hirdette és Augusztus császárnak tömjénzett,
                    kivel egykoron mint ellenség állt a csatatéren szemközt. Én gyűlölöm őt és
                    bölcsészetét.</p>
				<p>- És mégis ez vigasztalta a vas jellemű Laczkovicsot utolsó pillanatában és
                    Szolarcsek barátunk is Horácnak a börtönben olvasott ódáit hagyta rám örökül, -
                    mondá Fekete. - A kis csolnak nem hagyja el a partot, mert fél a zivatartól, míg
                    a hatalmas hajónak ép a partok veszélyesek és csak a nyilt tengeren mozoghat
                    szabadon és veszélytelenül. Erős jellemek a szenvedélyek legnagyobb izgalmaiban
                    is jól érezhetik magokat; nekünk kedves Lászlóm ügyekeznünk kell mielőbb révbe
                    jutni.</p>
				<p>László búsan mosolygott és fejét csóválta. Lenke szorgalmasan himzett és hogy
                    könnyes szemeit ne lássák, szem-leszegezve szólt:</p>
				<p>- Mindenkinek be kell tölteni, a mit kötelessége parancsol: csak az juthat
                    visszás helyzetbe, a ki meggyőződését nem követve, más indokok által
                    visszatartóztatva, nem cselekszi azt, a mit helyesnek tart. Ha meggyőződésen
                    alapult tette halálba viszi is, vigasztalja azon érzet, hogy nem élt hasztalanul
                    és hatott; emlékét barátai talizmánként őrzik, mely erősíti őket, míg a gyáva, a
                    ki megtagadja meggyőződését, gyorsan a feledés éjszakájába borul. Ha választanom
                    kellene, inkább lennék Szolarcsek Sándor, mint Sándor nádor.</p>
				<p>De nemcsak Mosóczon, hanem az egész hazában így itéltek Sándor főherczegről és ő
                    érezte a minden arczon olvasható közvélemény itéletét, sokkal mélyebben, mint
                    hivék. Szokva a nép tiszteletnyilvánításához, nélkülözése igen fájdalmasan
                    esett, - míg más részről nem kételkedhetett, hogy a bécsi udvar bizalmatlanul
                    őrizteti, hogy gyanússá lett. A pör lefolyta előtt néhány nappal egy emlékiratot
                    küldött Bécsbe, melyben a legfontosabb okokkal sürgeti, hogy még ez évben
                    országgyűlés tartassék, mint azt Lipót eredeti törvénye rendeli; mert Ferencz
                    koronáztatása óta már három teljes év mult el, s e miatt hivé, hogy sürgetése
                    nem lesz hasztalan. Most, midőn népszerűségét elveszté, nem kivánt semmit
                    égőbben, mint az országgyűlést. Ez volt az egyetlen tér, melyen a nemzetnek
                    bebizonyíthatá, hogy szíve érte ver. A törvények reviziója már 1791-ben
                    elhatároztaték és ő az időt elérkezettnek hivé, midőn ez eredménynyel végezhető.
                    Ekkor váratlanul tudatá a kanczellár vele, hogy Ő Felségének épen nincs szándoka
                    ez év folytán Magyarország rendeit összehívni; a franczia köztársaság ellen
                    viselt háború elég okul szolgál az elnapolásra, mivel a kormány figyelmét a
                    háború úgy is teljesen igénybe veszi.</p>
				<p>A főherczeg gróf Szapáryval és Mertenz ezredessel ép ki akart lovagolni, midőn e
                    sürgöny érkezett, a lovak már nyergelten állottak az udvaron; de alig vetett egy
                    pillanatot a levélbe, arcza elsápadt és csengetett.</p>
				<p>A komornyik belépett. «Ma nem lovagolok ki;» - szólt a főherczeg. A komornyik
                    távozott.</p>
				<p>- Istenemre mondom, - szólt a főherczeg, - ez még is sok. Minden bizonyítékaimra,
                    melyekben kimutatám, hogy csak a legszigorubb törvényesség és korszerü ujítás
                    által tarthatjuk fel a bizalmat Magyarországban, ébreszthetjük fel az alvó
                    elemeket, egy száraz választ kapok a kanczellártól! Még kimerítő czáfolatra sem
                    érdemesít; véleményemet tekintetbe sem veszik, bár azt két tekintély, az
                    országbiró és személynök, kik az ország helyzetét minden esetre jobban ismerik,
                    mint a bécsi kormányférfiak, támogatá. Oh! most már látom: ez mind csak azért
                    történik, hogy a nemzet előtt lealázzanak. Állomásomnál fogva a törvény őrének
                    kellene lennem; és ezért nekem fogják felróni bűnül, ha az alkotmány megsértetik
                    és az országgyülés a törvényes időben össze nem gyül. Ez mégis sok, tovább nem
                    türhetem.</p>
				<p>- És császári fenség még sem tehet egyebet, - jegyzé még Szapáry, - minthogy
                    bevárja azon időt, midőn a sereg viszonyai szükségessé teszik, hogy az
                    országgyülést összehivják új segély megszavazására. Türelem, az ön kora is
                    megérkezik.</p>
				<p>- Türelem, - és mindig csak türelem! - szólt a főherczeg. - Már végkép kifogyott,
                    őszinte választ akarok. Jelenlegi állásom türhetetlen; Bécsbe megyek megkérdezni
                    a császárt, hogy meg van-e velem elégedve vagy sem? Ha igen, akkor követelem,
                    hogy véleményemet tekintetbe vegyék; ellenkező esetben mentsen fel hivatalomtól
                    és küldjön a sereghez, mert érzem, hogy bennem is Károly vére pezseg. Mit mond
                    ehhez Mertenz ezredes úr?</p>
				<p>- Fenségednek tökéletesen igaza van, - válaszolá ez, - Ő Felsége a császár mondja
                    ki nyiltan akaratát, a nélkül, hogy az ugynevezett alkotmánynyal sokat törődjék,
                    ő parancsol és mi mindnyájan engedelmeskedünk. Én mindig állítám, hogy császári
                    fenség Ő Felségének leghivebb szolgája, és hogy minden félreértés csak onnan
                    származik, mivel a császár kivánságát nem mondja ki nyiltan és a régi formákra
                    nagyon is sokat ad, mintha magas akarata nem lenne az egyedüli törvény.</p>
				<p>A főherczeg egy pillanatig hallgatott. Az ezredes szavai tüstént azon hangulatra
                    emlékezteték, mely a császár közvetlen környezetében uralkodik, melynek a
                    császári hatalom minden megszorítása iszony. Ily emberekkel szemben hogy ne
                    látszanék gyanusnak az, a ki mindig az alkotmányhozi ragaszkodást ajánlá
                    eszközül a forradalom elkerülésére. Végre gróf Szapáryhoz fordult és mondá:</p>
				<p>- És ön gróf, ön hallgat?</p>
				<p>A gróf egy pillantást vetett Mertenzre és azután szólt: Én más véleményen vagyok.
                    Ha császári fenségedben bizalmatlankodnak, akkor fölös Bécsbe sietni: a nem
                    követelt mentegetés csak növelné a gyanut, és azonkivül is a nádor hivatalától
                    megfoszthatlan. Állása tartósabb, mint a bécsi udvaronczok befolyása. Igyekezzék
                    állását megtartani és a kisszerű üldözéseket figyelemre se méltassa, és rövid
                    időn tapasztalni fogja, hogy a bécsiek harcza ön ellen megszünt. Mint nádor ön
                    egy kőszikla, melyen a tenger hullámai morajuk daczára is hatalomvesztetten
                    törnek meg.</p>
				<p>- Maradjon itt császári fenség - szólt kérőleg.</p>
				<p>- Gróf úr nem katona, - szólt most Mertenz, - tanácsa egy államférfiué. Én az
                    államtudományhoz nem értek; katona vagyok és elvem a támadás, minden akadályrai
                    gondolás nélkül. Egy bátor támadás mindig jobb, mint egy mesterséges védelem.
                    Inkább én keresem fel az ellenséget, mint ő engem.</p>
				<p>- Igaza van ezredes úr - mondá most a főherczeg, - holnap Bécsbe utazom és
                    állomásomról nyiltan fogok szólni. Tanácsa gróf úr hihetőleg eszélyesebb; de nem
                    egyez meg jellememmel, mert én nem lehetek kétszinü. Kisérjen el ön is.</p>
				<p>A gróf mosolygott és mondá, hogy a főherczeg parancsolhat vele, azonban
                    szivesebben marad Budán, mert sehogy sem birja belátni, hogy e rögtöni látogatás
                    Bécsben jó eredményü legyen.</p>
				<p>Másnap a főherczeg segédével kocsin ült; éj beálltával megérkeztek a bécsi várba.
                    A császár nem volt ott, perzenbeugi várában időzött, a hol mint magánember élt.
                    Bármily féltékeny volt is császári méltóságára, mégis szerette, ha olykor
                    foglalkozásaitól szabadulván visszavonulván családi körében lehetett. Látszatra
                    a kormányügyekkel itt semmit sem törődött, majmaival és kajdácsaival játszott, a
                    füvészetet tanulmányozta, tanult füvész levén, gyakran meglátogatá növényházait
                    és ha olykor audienczián a kormány ellen panaszt hallott, ő is beleegyezett. És
                    még sem történt tudta nélkül semmi. Thugut minden rendeletet közlött vele és
                    egyenes jóváhagyás nélkül egyetlen egynek kivitelét sem merte megkisérteni. De a
                    császár és államminiszter e viszonya a világ előtt rejtve maradt; Ferencz inkább
                    nélkülözte a népszerü rendeletek iránt tanusitott rokonszenvet, semhogy magát a
                    kormány tévrendeleteiért támadó ellenszenvnek kitegye. A nép szeretetét mint
                    ember akarta megnyerni; e végből gyakran sétált egyedül, kopott ruhában;
                    barátságosan szólt mindenkivel, mint egykor nagybátyja József; az országút a
                    schönbrunni kerten keresztül ment, mely a közönség számára mindig nyitva állott,
                    és örült ha a tömeg estve ablaka alá csoportosult, középszerü hegedülését
                    hallgatni. Ily módon nagyon népszerü lett; a nép szivesebben türi a nyomást is,
                    ha tudja, hogy panaszát meghallgatják, és a könnyitést, melyet teljesiteni nem
                    akarnak vagy nem lehet, legalább szép szavakban megigérik. Ausztriában a
                    pénzzavar már ekkor mutatkozék, mint a háboru természetes következménye; de
                    Ferencz császár, ki a fukarságra hajlammal birt, oly egyszerüen élt, hogy az
                    udvart pazarlással senki sem vádolhatta. Első nejének, a szeretetre méltó
                    Erzsébet herczegnőnek halála után unokahugával, egy nápolyi herczegnővel kelt
                    házasságra, és a nyarat szívesen tölté persenbeugi jószágán, hol gyermekeivel
                    játszik, és a kert virágai közt felüdülést szerze az audientiák, kormányügyek és
                    a népszerüség következetes vadászata szülte kimerültség után, mely a
                    fővárosban lételét sulyosítá. Nem szerette, ha Persenbeugban háborgatták, és
                    ezért a főherczeg elhatározta, hogy megvárja, mig visszatér; de Bécset szívből
                    gyülölte, hosszas tartózkodása Budán magyarrá alakította, alkotmányos elvekkel
                    telt el, melyek Bécsben nem a legszivesebben láttattak. Thuguttal beszélt a
                    viszonyokról, és neki, valamint a kanczellárnak is megfejté egy országgyülés
                    tartásának szükségességét.</p>
				<p>De csakhamar kénytelen vala tapasztalni, hogy nézetei a bécsi államférfiakétól
                    nagyon is különböznek, és a hideg udvariasság, melylyel Thugut fogadta,
                    bizonyítá, hogy az udvarnál már minden befolyást elvesztett. Csupán egy reménye
                    maradt még, a császárnak hűn előadván a magyar viszonyokat, bebizonyítni, hogy
                    az ország boldogsága kivánja, miszerint szigoruan az alkotmányhoz
                    ragaszkodjanak. E nyiltság, - mint hivé, - bátyjára nem tévesztheti el hatását,
                    és eloszlatja azon bizalmatlanságot, mely iránta élt és alacsony lelkü
                    udvaronczok által folyton tápláltaték. Azonban ép e bizalmatlanság
                    lehetetleníté, hogy tovább Bécsben maradjon. Ha végkép visszavonulna, tüstént
                    tudatnák a császárral, hogy bűnösnek érzi magát, ellenben, ha a társaságot
                    keresné, e tettét oda magyaráznák, hogy Bécsben népszerüséget vadász. E végből a
                    laxenburgi császári mulató várba vonult, mely alig fekszik néhány órányira
                    Bécstől, de mégis elég távol, hogy a bécsiek seregestül ne tóduljanak ki, mint
                    Schönbrunnba.</p>
				<p>Itt egészen emlékeinek élt. Laxenburg volt azon hely, hol négy év előtt
                    testvérével, a mostani császárral több évi elválás után ismét találkozott.
                    Ferencz főherczeg, nagybátyja, József udvaránál nevelteték, mig ifjabb testvérei
                    atyjoknál Lipót nagyherczegnél Florenczben voltak, ki a gyermekkor örömeit
                    túlszigorú pontosságával megkeserítette. Szigorún unszolta őket a tanulásra.
                    Történelem és természetrajz képezte tanulmányaik alapját, melyekben a
                    legkitünőbb tudósok oktatták. Mihelyt a tanulás órája elmult, a kis
                    gyermekcsoport vigan mozgott a boboli kert terrassán, mely a nép előtt mindig
                    nyitva állt. A főherczeg óhajtotta, hogy mint a néphez tartozók neveltessenek.
                    Ez időt érkezett véletlenül a József haláláróli hir. Lipót elhagyta Toscanát,
                    mely kormánya alatt felvirult, mint egy szép kert, oly szervezetet alapítván
                    meg, mely Európa minden államainak példányául szolgálhatott. Elvált, és népének
                    áldása kisérte utját. A fiatal főherczegek, kik a nép és fejedelem között ily
                    gyengéd kapcsokhoz szoktak, nem kevésbé estek csodálkozásba, midőn Ausztriában
                    ép ellenkezőt tapasztaltak. Itt ugyan mindenütt nagy örömzajjal fogadták őket,
                    de mégis érezék, hogy a nép elégületlen. Mig Laxenburgban időztek, a
                    tartományokból kedvezőtlen hirek érkeztek. Belgium még nem csillapodott le;
                    Magyarország a lázadás előestvéjén állott, a porosz udvar fenyegető állást vőn;
                    a török háboru még nem volt bevégezve, és Francziaországban már forrott minden,
                    mint egy vulkánban kitörés előtt, és senki sem tudhatá, merre veszi a láva
                    utját.</p>
				<p>Ily tapasztalatok Ferencz főherczeget korán megérlelték, lelkének ifjusága
                    elhervadt, komoly és bizalmatlanná lőn, Sándor még csak 18 éves volt, midőn
                    atyja, Lipót tudatá vele, hogy rendeltetése Magyarország nádorává lenni, és mint
                    ilyen az uralkodóház érdekeit előmozditani. Visszaemlékezett, mint érkezett
                    meg az országgyülésre, mint választák meg egyhangulag nádorrá, és mint tevé le
                    törvényes esküjét a császár jelenlétében. - Most is fülébe csengtek császári
                    atyjának szavai, melyeket a trónról monda neki.</p>
				<p>- Azon kötelék, mely fiut az atyjához köt, soha se akadályozza esküd betöltését,
                    ha törvény és kötelesség kivánja; mert ünnepélyesen nyilvánítom hű népünk előtt,
                    hogy gyermeki hűségedet azon buzgalom és szigor szerint mérlegelem, melyet a
                    nádori hivatal betöltésében tanusítasz. A mint nem kételkedem, hogy esküdet a
                    királyi méltóság és jogaink fentartásában pontosan betöltöd, ép ugy akarom, hogy
                    a rendek törvényes jogainak őrzésére és az ország szabadságának megvédésére
                    hasonló gondot fordits.</p>
				<p>Ez valóságos királyi nyilatkozat volt, és a főherczeg gyakran visszaemlékezett
                    rá, különösen pedig most, midőn betöltési szándéka bizalmatlanságot keltett
                    fent, és az országban visszhang nélkül hangzott el. Magasan álló egyéneknek
                    semmi sem könnyebb, mint népszerüségre jutni, és semmi sem nehezebb, mint a birt
                    népszerüséget megtartani. Ha egyszer megmutatók, hogy oly intézményt, mely a
                    közvéleményben helyeslésre lel, életbe léptetni képesek vagyunk, akkor a tömeg
                    azt hiszi, hogy ellenkező esetben csak a jó akaraton mult. Ezt most a főherczeg
                    fájdalmasan érezte és még sem hozhatta köztudomásra azon akadályokat melyek
                    hathatásának ellenszegültek. Az okos, jóságos Lipót trónján a becsvágyó Ferencz
                    ült, ki a franczia forradalomtól megrémülve, minden ujításban a lázadás magvát
                    látta, ki testvéreiben mind megannyi vetélytársat látta, és ezért barátjaikat
                    körükből rendszeresen igyekvék eltávolítani. Elmult azon szép idő, midőn Lipót
                    császár a nádornak nyilvános atyai köszönetet mondott, mivel a nemzetnek tett
                    esküjét szentül megtartá. A főherczeg azonban még se hihette, hogy Ferencz
                    császárban a testvéri érzelmek végkép kihaltak. - Hogy lehetne az, ki
                    boldogságát különösen a családi életben keresi, testvére iránt hideg, midőn ez
                    őszinte melegséggel közelít felé?</p>
				<p>E gondolatok foglalkoztatták a főherczeget szüntelen; meg volt győződve, hogy a
                    császár kedélyét elhomályosító fellegeket sikerülend elüznie. Hisz ő mindent
                    megtőn, a mivel megbizták. Érezte, hogy ha valaki az utóbbi időbeni
                    magatartásával elégületlen lehet, az nem az udvar, hanem inkább a nemzet. Ha
                    sulyos kötelességeit nem oldá meg egészen, akkor hibája volt, hogy az ország
                    szabadságát nem őrzötte teljes erélylyel; mert a korona jogait őrizte. Egyedül
                    testvére lenne az, ki ezt be nem látná?</p>
				<p>Ily kedélyállapotban érkezett a hir, hogy a császár három nap mulva visszatér
                    Persenbeugból, és tüstént Laxenburgba mén. - A nádort e hir kellemesen érinté,
                    és tüstént arra gondolt, hogy a császár megérkezésére egy ünnepélyt rendez.
                    Laxenburgi tartózkodása alatt kedvencz mulatságát, a tűzi játékot ugy is
                    folytatta; egy öreg cseh tüzér volt egyetlen társalgója, a ki e
                    foglalkozásoknál neki segédkezet nyujtott.</p>
				<p>- Prokop! - szólott a nádor, midőn a várból a tó melletti rétre érkezett, hol az
                    öreg katona röppentyűket készített - egy rendkivüli tűzjátékot kell rendeznünk,
                    melyet az egész világ megbámuljon.</p>
				<p>- Császári fenség, már én ahhoz több nap óta készülök - válaszolá ez.</p>
				<p>- A császár három nap mulva megérkezik, meg kell őt lepnünk. A hely nagyon
                    kedvező. A tó melletti lovagvár különösen alkalmas, hogy tűzjáték által
                    mesterségesen megvilágíttassék. - A viztükre minden szikrát visszasugároz. Mit
                    gondolsz, nem jó lenne e tűzjáték egy részét ez úszó csolnakról rendeznünk?</p>
				<p>- Minden esetre császári fenség! - mondá a tüzér.</p>
				<p>- Csak dolgozzál, és tüstént elkészítem a rajzot. Záradéka a girondella legyen.
                    Ép oly fenségesen fog sikerülni, mint Rómában. Előre örülök az okozandó
                    hatásnak.</p>
				<p>Ezzel a főherczeg Prokop mellé ült, és a hosszu papircsöveket puskaporral
                    töltögeté.</p>
				<p>- Prokop! - mondá hirtelen a főherczeg - én soha se voltam csatában; neked már
                    elégszer volt alkalmad, mondd el, mit éreztél, midőn először álltál az
                    ellenséggel szemközt?</p>
				<p>- Császári Fenség! én tizenöt éves koromban állottam be önként; két év mulva
                    kiütött a háboru és ütegemmel a lobosiczi csatában a poroszokkal állék először
                    szemközt. És midőn az első ellenséges ágyú villanását látám, tapasztaltam, hogy
                    jól lőnek; de félelmem egészen elbusított, s igy szóltam társaimhoz: Mirevaló
                    volt ide jönnöm? Mire társam válaszolá: Ne félj, a minket találó golyó még
                    nincsen megöntve; azonban már meg volt öntve, sőt már ki is lőtték, mert azon
                    pillanatban halva rogyott a földre; az ágyúgolyó kettészakítá.</p>
				<p>- S te megijedtél?</p>
				<p>- Hogy ne ijedtem volna meg; de idővel a vérhez is hozzá szokik az ember, és
                    később haldokló társaim se indítottak meg; követtem a parancsszót, és mással nem
                    törődém. Azt azonban nem tapasztalám, hogy az elesettek közül csak egy is
                    sejtette volna sorsát.</p>
				<p>- Hány évig szolgáltál? - kérdé a főherczeg.</p>
				<p>- Az egész hét éves háborút átkatonáskodtam, s a török háborút is. Szolgálati
                    éveim száma egészben 40.</p>
				<p>- És soha sem kivántad elbocsájtatásodat, hogy hazádba térhess?</p>
				<p>- Nem, császári Fenség, hisz én katona vagyok, a császár kenyerét eszem, s
                    ruháját hordom; van annyi pénzem, hogy vasárnaponkint egy meszely bort ihassam,
                    s egy lányt tánczra kérhessek föl. Hazám a kaszárnya, más szolgálatot ugy sem
                    végezhetek, mint a mit 40 év óta végzek.</p>
				<p>- Nem sajnáltad soha azokat, kiket a háborúban megöltél?</p>
				<p>- Mit törődöm én velük - mondá Prokop - szegény kópék, mint én, kik a mindennapi
                    kenyérért szolgálják királyukat, mint én a császárt. A kiontott vérért nem mi,
                    hanem a királyok és miniszterek számoljanak, mi vakon engedelmeskedünk a
                    parancsnak. Azonban esőre áll az idő, félek, hogy eszközeink megáznak - mondá
                    szünet mulva.</p>
				<p>- Igazad van, - válaszolt a főherczeg, - de ez csak muló permeteg, fél óra mulva
                    kiderül. Szedd össze a port, a röppentyűket, és minden eszközt, és tedd a kerti
                    házba a zófa alá. Én ott maradok a szobában, egy kissé lepihenek, mert fáradt
                    vagyok. Ha az eső elmult, zörgess ajtómon.</p>
				<p>Prokop követte a főherczeg parancsát, az eszközöket a zófa alá rakta; de midőn a
                    főherczeg a szobába lépett, így szólott hozzá:</p>
				<p>- Császári fenség! jobb lesz, ha a várba megy. A lég nagyon nyomasztó és
                    egészségtelen, a fal nedves - ártalmára lehet.</p>
				<p>- Mi jut eszedbe? - mondá a főherczeg, ledülvén a zófára, - szellős szoba és
                    hűvössége igen kellemes e tikkasztó nyári hőségben.</p>
				<p>- Császári fenség, ne maradjon itt! - kéré újból a tüzér, - bizonyosan ártani
                    fog, ha itt marad.</p>
				<p>- Ne légy gyermek Prokop, - mondá a főherczeg, - most ne háborgass, de ha az eső
                    elállott, költs fel.</p>
				<p>Prokop vállat vonva távozott.</p>
				<p>Alig haladt kétszáz lépésre a háztól, midőn egy rögtöni robbanás megreszketteté a
                    levegőt. A kerti ház a légbe röpült: a főherczeg meghalt!</p>
			</div>
			<div type="chapter">
				<head>XXI. Zárszó.</head>
				<p>Tizennyolcz hónap mult, mióta a foglyokat Budáról Ausztria különböző váraiba
                    széthordták. Néhányat az olmüczi sötét kazamatákba zártak, néhányat Spielbegbe
                    vittek, Kazinczy és Szulyovszky pedig Tirol meredek szikláin sinlődtek. A magyar
                    foglyok hamar meggyőződtek, hogy itt nem rendkívüli vendégek, mint Budán voltak.
                    A várparancsnok és porkoláb már megszokták a foglyok panaszait és szivükből a
                    részvét végkép ki volt halva; megvesztegetés nem könnyítheté sorsukat, a
                    börtönőr kemény szivét meg nem lágyítá. Kazinczyt és Szulyovszkyt vasra verték,
                    s még a dohányzást is megtagadván tőlük; fel kellett ölteniök a durva
                    fogolyruhát, és hitvány élelmük csakis az éhenhaláltól óvta. De minden
                    nélkülözés között azt viselték legnehezebben, hogy a világtól végképen el voltak
                    zárva; levél nem juthatott hozzájuk; könyvet vagy ujságot soha sem láttak;
                    senki sem látogathatá meg őket; a mormogó porkoláb ritkán ejtett egy-egy szót;
                    egyetlen foglalkozásuk takaró és harisnyakötésből állt, úgy bántak velük, mint
                    kötőgépekkel. Kazinczy magas szelleme ez állapotban is talált vigaszt; észlelődő
                    élethez szokva, a külvilággal keveset törődött, gondolkodásban tölté idejét. De
                    a türelmetlen könnyelmű Szulyovszky, ki vele egy börtönben volt, nem lehetett
                    nyugodtan és magát, valamint barátját is ártatlan szenvedéseiknek örökös
                    panaszlásával gyötörte; zajos élethez szokva, végtelenül unatkozék. Különösen a
                    kiváncsiság bántotta. Azon pillanattól, midőn a zárdát elhagyák, megszünt a
                    külvilággal minden összeköttetésük, a világ forgásáról mit sem tudtak. A
                    Bonaparte név, mely most a világot tölté be, a börtönfalon keresztül nem
                    juthatott, a franczia sasok diadalát nem tudták; a porkoláb, midőn Szulyovszky
                    ujságokért ostromolta, nem közlött velük mást, mint hogy Jourdant Németországban
                    megverték, Marceau elesett és Moreau a Rajnán visszanyomatott. Midőn Bonaparte
                    1797-ben január elején az ötödik hadoszlopot megverte, melyet Ausztria ellene
                    küldött és tavasz kezdetén az Alpeseken keresztül Bécs felé vonult, honnan
                    sereget többé ellene nem birtak küldeni; midőn a bécsi udvar rémülésében
                    menekvésről tervelt, ekkor rögtön parancs érkezett Kufsteinba, hogy a foglyokat
                    gyorsan szállítsák el, nehogy a francziák kezébe essenek.</p>
				<p>Márczius vége felé járt, a hegyek még hóval voltak fedve, mikor a porkoláb egy
                    reggelen czellájokba lépett, melynek tisztogatására szokottnál nagyobb gondot
                    fordított, sőt még a kandallóba is, melyben egész télen át csak elvétve égett
                    tűz, begyujtott. Kazinczy mindezt alig vette észre, de Szulyovszkynak elég volt
                    e csekélység, hogy kedélye felviduljon. «Tapasztalni fogod, mondá Kazinczynak,
                    hogy e napságtól fogva jobban bánnak velünk. Bizonyosan parancs érkezett
                    Bécsből, mert ok nélkül e mogorva porkoláb nem fárasztja magát ennyire.»</p>
				<p>Egy óra mulva a várparancsnok a börtönbe lépett, megvizsgált mindent, s azután
                    mondá a foglyoknak:</p>
				<p>- Uraim! parancsom van, önöket még ma e helyről elszállíttatni; - egy óra mulva
                    utaznak. Porkoláb, vegye le a foglyokról a vasat; Isten önökkel.</p>
				<p>- Őrnagy úr! szabad-e tudnunk, hová visznek? - kérdé Szulyovszky, - miközben
                    kezéről a vasat levették.</p>
				<p>«Nem - mondá a parancsnok nyersen, - ha rendeltetésök helyére érnek, meg fogják
                    tudni.» E szavak után távozott. Néhány percz mulva a foglyok két katonával zárt
                    kocsiban ültek. Egy osztály lovas kisérte állomásról állomásig. A kocsiról nem
                    volt szabad leszállaniok, azt sem tudták, merre visz útjok. Szulyovszky örökösen
                    az utazáson törte fejét. De hasztalan, mert a katonáknak, kik állomásonkint
                    váltakoztak, meg volt tiltva kérdéseikre válaszolni és így némán utaztak
                    éjjel-nappal szakadatlanul.</p>
				<p>Nyolczadik napon este felé a kocsi egy meredek hegyre felérve megállott. Az ajtót
                    kinyitották és a foglyok leszálltak, azután egy tiszt egy nagy kiterjedésű vár
                    udvarán keresztül vezette egy tágas szobába; és midőn este szobájuk ablakán a
                    hold világánál a terülő vidékre tekintettek, Kazinczy örömmel kiálta fel:
                    Pozsonyban vagyunk!</p>
				<p>Azonban a hosszú út annyira eltikkasztotta, hogy nem sokára ágyba dőlt, -
                    örülvén, hogy végre kényelmesen kipihenhet. A tiszt, ki a szobába vezette őket,
                    egy támlás székbe ült, fejét karjára támasztván, aludni látszott. Szulyovszky
                    türelmetlenül járt fel s le a szobában mint egy kis gyermek.</p>
				<p>- Valahára megint hazánkban vagyunk, - mondá Kazinczynak, - mi lesz sorsunk? Ok
                    nélkül még sem hoztak el Kufsteinből, - és mért épen Pozsonyba?</p>
				<p>- Hogy holnap tovább szállítsanak, - mondá Kazinczy. - Kegyelemről szó sem lehet,
                    mert ezt már Kufsteinban tudatták volna velünk: és bár mily szeszélynek
                    köszönhetjük elhozatásunkat, a börtön itt is, ott is csak börtön marad. Azonban
                    mégis szeretem, hogy újra hazám legét szívhatom, megfrissültem s megerősbültem
                    általa.</p>
				<p>- Őrült poéta, - mondá Szulyovszky, - mi közöm nekem a magyar levegővel?
                    Levegőből nem élhetünk. Kufsteinban is elég tiszta volt; valódi sas fészek volt
                    börtönünk. És mással is gondolok; a fogság lelkemet már egészen megtörte,
                    szellemi táp után vágyom. Szeretném tudni, mi történt a világban másfél év óta;
                    azon idő óta csak nem volt csendes, nagy eseményeknek kelle történniök, mert
                    különben most is Kufsteinban ülnénk. Oh csak egy lapot láthatnék néhány
                    pillanatig, még ez is rendkívül boldogítana.</p>
				<p>- Igazad van, - mondá a költő, - iszonyú az emberiség szellemi mozgalmaiból
                    kizárva lenni, elmaradni a kortól és szellemi táplálék nélkül csak testileg
                    tengődni. De a mult emlékeit el nem rabolhatják, ha a jelentől megfosztanak is
                    és a multak érzelmein élődik a lélek, ha a jelen után nem sóhajtozik; ha csak a
                    classicusokat megengedik vala olvasnom, nem kivántam volna egyebet. - De mit ér
                    a panasz, mit használ a vágy? csak szerencsétlenségünket növeli! Nyugodjál meg
                    végre sorsodon, édes barátom és tanulj nyugodtan tűrni ott, a hol segíteni nem
                    lehet.</p>
				<p>- Ne prédikálj mindig, - mondá Szulyovszky türelmetlenül. - Most már én is nyakig
                    vagyok, hisz neked a fogság nem volt büntetés, te szobádból azelőtt is börtönt
                    alkotál; naphosszant ültél könyveid mellett, a szavak gyökeit kutatva, vagy
                    lyrai szívömlengéseidet mértékbe erőszakolva. Ha nem volnál protestáns, már rég
                    a kolostorban ülnél. Én ellenben a világban forogtam, szerettem a társaságot és
                    a mozgást, nekem a börtön kétszeres kín. Én a jelennek egy pillanatát a multnak
                    századaiért nem cserélem be és a mi a jövőt illeti, egy évet szivesen adnék
                    belőle, igen, egy fél évvel megtoldanám börtönömet, csak most néhány órára
                    lemehetnék a városba, valamely kávéházban ujságot olvasni.</p>
				<p>A költő felkelt ágyáról, az ablakhoz lépett és mondá, hogy bármennyire él is a
                    jövőnek, mert a jelenben a szabadság barátja úgy sem találhat örömet, most mégis
                    megegyez Szulyovszkyval abban, hogy ezek a «tantalusi kínok» folytatá búsan;
                    látjuk a Dunaparton a város kivilágított ablakait és hasztalan epedünk a gyönyör
                    után, melyet a város minden lakója élvezhet és a legtöbb még sem élvez, mert az
                    olvasás kevésnek életszükség. Feküdjél le, - mondá szünet mulva Szulyovszkynak,
                    - okosabb ily elérhetlen vágyakat elfeledni, mint kínzásunkra növelni.</p>
				<p>- Ki alhatnék ma? - mondá Szulyovszky, - bármily fáradt vagyok is, hasztalan
                    csukom le szempilláimat és bármily betölthetlen is a vágy, szüntelen üldöz.</p>
				<p>A tiszt, ki eddig a foglyokat észre sem vette, felegyenesedék az asztalról,
                    melyre támaszkodott és merev sápadt arcza Kazinczy kedélyére mély benyomást tőn.
                    Szulyovszkyhoz közeledve szólt:</p>
				<p>- Látom, hogy barátjával a városba óhajt menni ujságot olvasni. Az ujságok
                    különösen érdekelhetik; egy szabad órát végetlen boldogságnak tart! Irigylem e
                    pillanatban érzéseit, de nagyon örülök, hogy kivánatát teljesíthetem. Önök ez
                    éjjel szabadok! Öltse fel rokkomat, barátját pedig burkolja köpenyembe, az
                    őrállomásig személyesen elkisérem. De kezet rá, hogy pont három órakor éjfél
                    után megint itt lesznek. Most mult el tíz, öt órát mulathatnak. El ne felejtsék,
                    hogy becsületemmel kezeskedem önökért és ha megszöknek, haditanács elé
                    állíttatom. Hatkor tovább kisérik, hogy ezentul a munkácsi börtönökben
                    sinlődjenek.</p>
				<p>Szulyovszkyt a meglepetés elnémította, de szokása ellenére, hosszas hálálkodás
                    után megigérte, hogy a határozott időben visszatér. Felhuzta a felöltönyt,
                    Kazinczy pedig vállára vetve a köpenyeget, hálásan megszorítá a tiszt kezét, ki
                    őket a várudvaron végig az őrök mellett elvezetve, útra igazítá, melyen
                    leghamarább az alsóház gyűlésterme melletti kávéházba jutnak, melynek ajtai
                    éjnappal nyitvák; mert midőn a játékosok a kártyaasztalt elhagyják, már
                    szállingóznak a csendes polgárok - reggelizni.</p>
				<p>Kazinczy és Szulyovszkynak első pillanatban nem volt ideje, e lélektani rejtély
                    megoldásával bibelődni, hogy miért részesíté őket a tiszt ismeretlenül ily
                    szivességben, milyet baráttól sem mindenkor lehete várni; csupán arra gondoltak,
                    hogy e véletlen nyujtotta szabadságot élvezhessék. Lesiettek a városba, a
                    kávéházba érve, lapot kértek és kiváncsiságuk végre csillapult. Óvakodásból,
                    nehogy valakitől felismerve, a tisztet bajba hozzák, minden beszélgetéstől
                    tartózkodtak; és mégis mily gyönyör volt, valahára barátságosabb arczokat is
                    láthatni, mint a börtönőré. Az órák, melyek végtelenné olvadtak a börtönben,
                    mint pillanatok multak el. A székesegyház órája kettőt ütött, s adott szavukra
                    figyelmezteté. Felkeltek az asztaltól, melynél a lapokat elmélyedve olvasák és
                    távoztak, hogy még a Dunaparton néhány perczig sétálhassanak. Örültek a langyos
                    márcziusi légnek és habár a fák még téli ruhát viseltenek, el voltak ragadtatva
                    a tavasz éltető lehétől. Szótlanul haladtak a Dunaparton végig; Kazinczy egészen
                    a rég nélkülözött szabad természet élvezetébe mélyedett, sőt még a nyugtalan
                    Szulyovszky is komoly és elérzékenyült vala; ünnepies szent hangulat szállta meg
                    lelküket.</p>
				<p>Azonban az óranegyedek gyorsan multak, kiábrándulva végre, mielőtt a hármat
                    elüté, a kitűzött helyen voltak, hol a várakozó tisztet messziről megismerék.
                    Hozzá közeledtek, látásukra meglepődött és szótlanul kisérte a terembe, melyet
                    néhány óra előtt elhagytak. Midőn visszaérve az ajtó becsukódott, Kazinczy szólt
                    a tiszthez:</p>
				<p>- Barátságáért és a bennünk helyzett bizalomért fogadja szives köszönetünket; e
                    szabadon élvezett néhány óra nekünk megbecsülhetlen értékű, emléke a börtön
                    szenvedéseit is meg fogja édesíteni.</p>
				<p>- Oh! miért kelle elmulniok! - sóhajtá Szulyovszky. - Most megint foglyok
                    vagyunk, mint előbb! De ez nem az ön hibája kapitány úr, mert kegyed
                    várakozásunkat meghaladót tőn velünk, a miért is örök hálánkra számíthat. Hiszen
                    fogságunk sem tart örök ideig, s ha vége lesz, akkor meglátogat jószágomon.
                    Testvérként fogadom.</p>
				<p>- Köszönetüket nem fogadhatom el, - mondá a tiszt, - mert én tartozom önöknek
                    hálával és nem önök nekem. Én sokkal többet köszönhetek önöknek: életemet!</p>
				<p>- Csak tréfál, - válaszolá Szulyovszky, - hisz ma találkozunk először, hogy
                    köszönheté nekünk életét?</p>
				<p>- Nem tréfálok, - válaszolt a kapitány komolyan és leült; a foglyok csudálkozva
                    tekintettek egymásra.</p>
				<p>- Sziveskedjék nekünk e talányt megfejteni, - mondá Kazinczy, - mert szavai
                    megmagyarázhatlanok.</p>
				<p>- Az idő négyre jár, - válaszolá a tiszt, - ha nincsenek elfáradva és érdekli,
                    könnyen megfejthetem e talányt; de önöknek pihenés kell, hatkor elutaznak.</p>
				<p>A foglyok melléje ültek az asztalhoz és biztosíták, hogy elbeszélése mindenesetre
                    kedvesebb mint az álom és a tiszt elkezdé:</p>
				<p>- Életem eddig a csalódások hosszú sora volt. Gyermekségemtől fogva semmit sem
                    gyűlöltem jobban, mint a hazugságot és álnokságot. Az emberektől csak igazságot
                    vártam, de sohasem nyertem. Anyám növelte bennem az érzést, hivén, hogy miként a
                    hajósnak a delejtű, kijelöli jó utamat és átkom leve. Még iskolába jártam, midőn
                    anyám meghalt, atyám pedig sokkal előbb. Anyám tanítását sohasem feledém,
                    megvetettem a hizelgést; őszinteségemet és nyiltságomat büszkeségnek, sőt
                    romlottságnak is keresztelék. Iskolatársaim nem szerettek; mert mindig hallgatag
                    voltam és víg játékaikat kerülő. Azonban vigasztalám magamat. Gyámnokom anyám
                    egyik rokona vala. Anyám iránt érzett szeretettel huzódtam hozzá. Fia velem
                    egykorú, játszótársam volt. A legábrándosabb barátsággal függtem rajta.
                    Gazdagnak tartottak, tanáraim meg voltak szorgalmammal elégedve és midőn
                    iskoláimat végezve teljeskorú levék, a legfényesebb jövő mosolyga felém. Egy
                    kedves lányka volt jegyesem; boldog valék, mert hivém, hogy viszonszeret.
                    Házasságunkat semmi sem akadályozá, mert szülői beleegyeztek és néhány hónap
                    mulva remélem, hogy esküvőmet megünnepelhetjük, midőn váratlanul egy levél
                    Pestre szóllított. Egy pörnek atyám végrendeletét illetőleg kelle eldőlnie,
                    előbbi gyámnokom atyám ellen többféle követeléssel lépett föl; de én a
                    törvényszék itéletével nem törődtem, a birvágy úgy sem bántott. Jegyesem sírt,
                    midőn elváltam és én bátyámat, legjobb barátomat, mint hivém, kértem fel, hogy
                    gyakorta látogassa meg és szorgalmasan tudósítson felőle. A pör miatt a
                    fővárosban sokáig kelle időznöm; a leány levelei telve voltak égő szerelemmel, -
                    végül eldőlt a pör; vagyonomnak nevezetes részét rokonaimnak itélték. Bármely
                    igaztalan volt is ez itélet, mégis örültem, hogy hosszas számüzetésemnek véget
                    vetett. Siettem jegyesemhez. Megváltozott, nem volt oly őszinte mint előbb,
                    szülei az esketést elhalaszták és szemlátomást kerülték a felvilágosítást, végre
                    felszóllítám és tagadó választ nyerék. Szerelmemben csalódva, keserű
                    fájdalommal még inkább húzódtam barátomhoz; azonban ő is megváltozott, néhány
                    nap mulva megtudám, hogy volt szeretőmnek ő a jegyese! Kétségbe esém, rokon,
                    barát, szerető megcsalt, mindenütt önzést, hazugságot, álnokságot és árulást
                    láttam. Ekkor ütött ki a franczia háború, rám nézve ez várva várt alkalom volt,
                    katona levék. Szemben a halállal gondolám, akkor mégis csak megszünnek az
                    alacsony emberi szenvedélyek; meg voltam győződve, hogy vagy meghalok a
                    csatatéren, vagy barátot nyerek. A halál komoly arcza előtt, mely minden
                    pillanatban fenyeget, mégis csak leveti az ember önzés és az álnokság álarczát.
                    És újra csalatkoztam. Láttam, hogy a csatatűz, melybe társaim gyakorta bátran
                    mentek, a szivet salakjától meg nem tisztítja; irigység és önzés nem kevésbbé
                    uralgott itt, mint a társadalomban, még a feljebbvaló halálában sem látott az
                    alábbvaló mást, mint előléptetését és este, midőn a csatában elesetteket
                    számítók, ugyanazon pillanatban, midőn még meg nem hidegült társainkat említők,
                    már nem járt máson eszünk, mint azon változáson, melyet a seregben haláluk
                    előidézett; a mindennapi veszély csak nevelte a könnyelműséget és az
                    élvezethajhászást. Mélyen gyökerező gyűlölet szállta meg lelkemet, utálattal
                    teltem el az örökös hazugság által, elvesztém hitemet az emberekben, be nem
                    láthatám, hogy élni érdemes, meguntam az életet és vártam a halált; de a
                    csatamezőn hasztalan kerestem, a golyók kikerültek; gyorsan haladtam, nevem a
                    napi parancsokban említteték, bátorságomat érdemjelek jutalmazák, mint mondani
                    szokták, társaim irigyeltek, mert nem tudák, hogy életuntság vezet, és hogy míg
                    kitüntetéssel halmozának el, én az öngyilkosságra gondoltam. Ily
                    kedélyhangulatban voltam tegnap, midőn beszédüket végig hallgatám, - sötét
                    gondolatok zavart tömkelege tódult agyamba, midőn hirtelen azon eszme villant
                    fel lelkemben, hogy még egyszer megkisértem, miszerint az emberiség kivétel
                    nélkül az önzés és hazugság áldozata-e. E végből lebocsátám önöket a városba,
                    visszaadám néhány órára szabadságukat. Önök ismét honfitársaik körében voltak
                    hazájukban, megszökhettek, barátaik, családjuk intett a távolból feléjök, semmi
                    sem tartá vissza, csak egy idegennek adott szó! Meg voltam győződve, hogy
                    börtönükbe többé vissza nem térnek, a nyujtott alkalom oly csalékony volt. Ha
                    három órakor vissza nem térnek, sorsom el van döntve. E pisztoly meg van töltve,
                    szívemnek szántam. De önök megtarták egy kormány bérenczének adott szavukat,
                    önök, a kik, mint mondják, igaztalanul vannak több évi börtönre itélve. Szavuk
                    által kötve hitték magukat; ez új bizalmat ébresztett bennem az emberiség iránt,
                    mely felett még sem eshetem kétségbe, s ezért elhatározám, hogy tovább is éljek.
                    Most beláthatják, hogy viseletük mentett meg, erkölcsileg feltámasztott.</p>
				<p>Itt elhallgatott és Kazinczy szünet után mondá: - Tehát nálunk boldogtalanabbak
                    is vannak! Mi a börtönben nem veszténk hitet az emberiségben. Nemde
                    Szulyovszky?</p>
				<p>Azonban Szulyovszky nem válaszolt, mélyen elaludt székén, csak akkor ébredt fel,
                    midőn Kazinczy felrázta, mert hajnalodni kezdett. A kapitány a parancsnokságot
                    más tisztnek adta át, a foglyokat a várkapuhoz vezeték, a hol szótlanul a zárt
                    kocsiba ültek, mely velök gyorsan tova robogott.</p>
				<p>Évek multak el, lassanként a foglyok is kiszabadultak börtöneikből, Kazinczy,
                    Szulyovszky és társaik, kik halálra voltak itélve, csak 1803-ban. Kilencz teljes
                    évet töltöttek életökből börtönben. Midőn végre kiszabadultak, körülnéztek a
                    hazában és idegeneknek érezték magokat. Új nemzedék nőtt fel azóta, könnyelműség
                    és élvezetszomj szállta meg a kedélyeket; a nemzet alkotmányos érzülete elaludt,
                    senki sem gondolt többé a kivégzettekre, senki a szerencsétlen főherczegre. A
                    foglyok magok is idegenek lettek saját hazájokban, kerülték őket, féltek velök
                    találkozni, bár azt sem tudák, mi volt vétkök. Kazinczy és Szulyovszky
                    kérdezősködtek azon tiszt felől, kivel oly különös módon ismerkedtek meg; de
                    nevét többé a katonai névkönyvben nem lelék, néhány évvel találkozásuk után a
                    marengói csatában elesett.</p>
				<p>Abaffy Törökországba menekült, menekülésének indokait meg nem magyarázhaták. Egy
                    fiatal lányt csábított el, de e csábítás csudálatosképen azon időre esett, midőn
                    a főherczeg haláláróli hír elterjedt és az országbiró gróf Zichy, a királyi
                    tábla elnöke Ürményi József hivatalaikból rögtön elmozdíttattak. Abaffy csak
                    akkor tért vissza, midőn a foglyok börtönükből kiszabadultak. Azonban sem ő,
                    sem bajtársai a politikában többé cselekvőleges részt nem vettek, Martinovicsról
                    és a pörről hallgattak. Szulyovszky jószágára vonult és könnyelmű maradt ezután
                    is. Kazinczy egész erélylyel a nyelvbuvárlatra adta magát és még nem egy erős
                    harczot kelle vívnia a régi iskola védőivel, azonban elégtételül szolgált neki,
                    hogy az 1830-ban alakult magyar akadémia, mint az irály legnagyobb mesterét,
                    első tagjául választá.</p>
				<p>Bacsányit 1809-ben, midőn Napoleon császár győzedelmes seregével Bécsbe vonult, a
                    francziáknak tett szolgálataiért az osztrákok Linzbe bellebezték és politikai
                    felügyelet alatt tartották. Barátságos, becsületes öreg úr volt, a kit igen
                    megörvendeztete, midőn néhány év előtt a magyar akadémia tagjául választá, mert
                    azt hívé, hogy hazájában már tökéletesen elfeledték. Azonban ha barátai
                    Martinovicsot emlegeték, elkomolyodott és félbeszakítá a beszédet.</p>
				<p>A titkos társulat tagjai közül csak kevesen érték meg a nemzeti közszellem újra
                    felébredését, midőn a merevség hosszú korszaka után, mely 1796-tól 1825-ig
                    tartott, élénk alkotmányos élet következett. Azonban másként alakult, mint
                    egykor várták; nem az apát eszméi törtek utat, hanem az Őzéi. Az 1830-iki
                    országgyűlésen egy aggastyán ébreszté fel a közfigyelmet, a ki minden gyűlésen
                    rendesen megjelent és a tanácskozásokat figyelemmel hallgatá. Ez Szlávi volt,
                    utolsója azoknak, kik egy fél század előtt halálra itéltettek és midőn a büntető
                    jog a felségárulást tárgyazó részének módosítása került napi rendre, ekkor
                    gyakran visszaemlékezett Őz barátjának szavaira. Magyarország dicsőségének és
                    szerencsétlenségének napjait ő sem érte meg.</p>
				<p>Hogy Fekete Lenkének boldog férje lett és hogy Mosóczon a bárónéval és Lászlóval
                    gyakran emlegeték bánatos szívvel a szegény Szolarcseket, szükségtelen
                    megemlítenünk. Gróf Szapáry jószágaira vonult és soha sem tért többé vissza az
                    udvarhoz.</p>
				<p>  A nádori eskü után Magyarországban a nádor e szavakat mondja: és szent
                    becsületszavamat adom zálogul, hogy ezeket megtartom.</p>
			</div>
		</body>
	</text>
</TEI>