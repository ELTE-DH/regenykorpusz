<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU16127" xml:lang="hu">
   <teiHeader>
      <fileDesc>
         <titleStmt>
            <title>Salve Regina</title>
            <author ref="viaf:378155284786787061557">Palotás Fausztin (1855-1922)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">27221</measure>
            <measure unit="pages">158</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Salve Regina : Regény</title>
               <date>2016-10-14</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/16100/16127"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Szabó Andrea</name>
                  <name>Varjú Mária</name>
                  <name>Fecz Ágnes</name>
               </respStmt>
               
                  <bibl type="digitalSource">
                     <title>Salve Regina : Regény</title>
                     <date>2016-10-14</date>
                     <ref target="http://mek.oszk.hu/16100/16127"/>
                  </bibl>
              
              
                  <bibl type="firstEdition">
                     <title>Salve Regina : regény</title>
                     <author>Palotás Fausztin</author>
                     <pubPlace>Budapest</pubPlace>
                     <publisher>Athenaeum</publisher>
                     <date>1896</date>
                     <ref target="http://mek.oszk.hu/16100/16127/pdf/"/>
                  </bibl>
             
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2019-04-18"/>
      </revisionDesc>
   </teiHeader>
  <text>
      <body>
         <div type="chapter">
            <head>I.</head>
            <p>Egyik nagyobb tiszaparti város képviselő testülete, régi rossz szokásból
               következetesen mellőzte saját fiait, szülötteit a közhivatalok betöltésénél.
               Bevándorolt idegen családok szájhős sarjai, helycserén élősködő ügyvédek, fegyelmi
               alatt vergődő megyei urak lettek rendesen a jeles törvényhatóság oszlopos
               tisztviselői.</p>
            <p>A civis, a maga eszéhez mért bölcsességgel akként okoskodott: hogy a messziről jött
               ember azt mondja ugyan, amit akar, - de szemenszedett hazugsága észre, tapasztalatra
               vall! Az ő gyereküknek minden ivadékát ismerték; mivel voltak azok különbek náluk,
               hogy most az unoka üljön urként a nyakukra?</p>
            <p>Annál méltóbb feltünést keltett tehát megyeszerte, hogy az üresedésben levő főmérnöki
               állást, - mely az ilyen viz mellett fekvő városban a legnagyobb hatáskörü hivatal, -
               a városnak egyik képzett, derék fia: Csengelei Elek nyerte el. A benszülöttek első
               nagyobb diadala volt ez.</p>
            <p>Elkeseredett volt a küzdelem, mert a megyei utibiztosok a tolakodásig menő házalást
               vittek véghez egyik kollegájuk, Baksi Béla érdekében. Maguk a tisztelt városi
               korifeusok is nagyszerü kifogásokat emeltek a pályázó, tehát a vakmerő földi ellen.
               Kivált a régibb hivatalnokok feleségei botránykoztak meg a vakmerőségen.</p>
            <p>- Elismerjük, hogy komoly, érett fiatalembernek látszik, arczából, szemeiből csak ugy
               sugárzik az értelem. De hát...</p>
            <p>A nyelvesebbek vették át a szót közönséges gunyolódással.</p>
            <p>- Sárkunyhóban ringatták a bölcsőjét. Apja nagy korhely, szegény ácsmester volt. A
               templom tornyát javitgatva leszédült az állványról. Sok volt benne a szesz, még az
               előző napról. Anyja sajtot árul a piaczon; egyik huga közönséges kubikosné, a
               csizmadia testvére pedig a plébános szolgálójával jár jegyben. Remek egy familia! Hát
               ha ő főmérnök lesz, ugyan kit vezet oltárhoz?</p>
            <p>Minthogy az öreg és népszerü tanácsnok Szecsei Zsiga, rettenetes korteskedést vitt
               véghez mellette, megtörtént a csoda: hogy a vérből való vér került a nagyfontosságu,
               irigyelt állásra.</p>
            <p>Az uj főmérnök nyomban elfoglalta hivatalát. És tapintatos, mi több: hálás férfihez
               méltóan csakhamar eljegyezte Szecsei Zsuzsát, a tanácsnok ur árva hugocskáját.
               Csinos, villogó szemü barna leány volt; most, hogy a huszadik évét betöltötte,
               végezte el a nőképezdét, tanitónői oklevelet nyert, de mint látjuk, nem nyilt alkalma
               szolgálatokat tenni a népnevelés ügyének.</p>
            <p>A napjára kitüzött esküvőt azonban megakadályozta egy váratlan veszedelem: mely az uj
               főmérnök minden tudását, képességét, akaraterejét a legsulyosabb próbára tette.</p>
            <p>Van ugyanis a városnak egy ősrégi, ádáz ellensége: a Tisza folyó. Évekig csendesen,
               közönségesen viselte magát, szeliden osont el a füzfákkal szegélyzett porhanyós gátak
               között. Most azonban óriási, piszkos hóolvadék nyomta meg a medrét, a saját tavaszi
               árjától is megdagadva: hullámsirral fenyegette a katlanban fekvő gazdag, virágzó
               várost, mértföldekre terjedő vidékét.</p>
            <p>Baksi ur, a bukott főmérnök jelölt, kaján képpel, kárörvendve beszélt a kávéházban,
               korcsmában a vész nagyságáról, a védekezés nehézségeiről.</p>
            <p>- Most álljon ki a gátra az a földkóstoló, homoki ember. Aki igazi árvizet soha
               életében nem látott. Védelmezze meg a pátriát, édes szülőföldjét, ha van sütni valója
               hozzá. A töltésépitést, rőzsézést, zsákolást nem könyvből tanulják. Uszunk
               barátaim... mindenestől eluszunk...</p>
            <p>Csengelei maga vette kezébe a védelem vezetését. Szervezte a munkaerőt, serényen
               szállitotta az anyagot. A közeli helyőrségből katonaságot kért a rend fentartására, a
               netáni szökések megakadályozására. Éjjel-nappal a vész szinhelyén volt: bejárta a
               gátakat, a töltéseket, a miket a megvadult ár leginkább fenyegetett; bátoritotta a
               csüggedő kubikosokat, az élelmezésről gondoskodott. Parancsoló fellépése, szelidsége,
               de ahol kellett, kérlelhetlen szigora nagy részben hozzájárult a megfeszitett munka
               eredményéhez. Két heti küzdelem után a város megmenekült.</p>
            <p>Egy reggelre nagyot apadt a viz.</p>
            <p>- Kiöntött valahol a közelben, mondták a kubikusok. Bizonyosan a Térváry báró
               nagyrétje vált tengerré. Nem csuda, ha a töltéseket a jó istenen kivül más nem
               gondozza!</p>
            <p>A kétezer holdas térvári uradalmat a várostól a Tisza folyó választja el. Hozzá
               tartozik még a város földjei közé ékelt karantai puszta is, melyet évtizedek óta
               szegénysorsu tanyai parasztok birnak haszonbérben. A föld homokos, sivár, verejtékes
               munka kell hozzá, hogy e csekély igényü emberek megélhetését biztositsa. De megvolt
               az a nagy előnye, hogy magas fekvése miatt az árvizveszélynek, a fakadóviz,
               pusztitásának nem volt kitéve.</p>
            <p>Térváry Ervin báró szép birtokából csak ez a pár száz holdas rész maradt
               szárazon.</p>
            <p>Viz alá került a gyönyörü tavaszi vetés, három major pusztult el teljesen a lábas
               jószággal együtt. A kastély földszintjét elöntötte a piszkos ár, szétrombolta a
               parkot, iszappal vonva be a virágágyakat.</p>
            <p>A bárónő, ki a vészt megelőző napon érkezett meg a fővárosból a kastély erkélyén ezer
               halálfélelmet állt ki, amig a központi ispán, a molnároktól kért dereglyével
               mentésére jöhetett. Nem sirt, nem panaszkodott, szoborszép alakja nem tört meg a
               szörnyü pusztulás láttára. Csak üde arczáról tünt el az életszin utolsó paránya:
               beesett szemeire árnyat vont a hideg, de annál emésztőbb fájdalom.</p>
            <p>Térváry először is arról gondoskodott, hogy neje az első vonattal anyjához
               visszautazhassék. Forró, meleg csókkal bocsátotta utnak. Aztán intézkedett, hogy a
               karantai pusztai iskola tantermét szobává alakitsák át a számára. Pedig nem kivánta a
               pihenést.</p>
            <p>Sárosan, vizesen, az átélt izgalmaktól és fáradalmaktól elcsigázva vitette át magát a
               Tiszán a városba, ahol talán mindenki ismerte. Már akkor elterjedt hire az uradalom
               pusztulásának s a járókelők részvéttel néztek utána. Ő azonban hatvan éve daczára,
               emelt fővel, büszke testtartással, kimért, szilárd léptekkel haladt a városházához s
               a polgármestert kereste.</p>
            <p>Aki egész életén át ur volt: az marad a legnagyobb szerencsétlenség közepett is. Nem
               szorul a részvétre, megveti az olcsó szánalmat.</p>
            <p>A városi közigazgatás feje, első embere tegnap a komaasszony születésnapjára volt
               hivatalos, s bár közel a déli harangszó, még nem tisztelte meg a szobáját
               megjelenésével. A báró tehát kénytelen volt helyetteséhez a főmérnökhöz fordulni.</p>
            <p>Csengelei illő tisztelettel fogadta a ritka látogatót. Székkel kinálta meg, mit az
               élénk kézmozdulattal utasitott vissza.</p>
            <p>- Nem szivesen alkalmatlankodom, - kezdte száraz, elfojtott köhögéssel. A kárvallott,
               vagy égett emberről mindenütt azt hiszik, hogy kérni megy valamit!</p>
            <p>- A báró ur nem szorult erre, szólt Csengelei megilletődve. És addig nem nyugodott,
               mig a pamlagra le nem ültette.</p>
            <p>- Ellenfelek voltunk, - folytatta Térváry mosolyt erőltetve. Egyikünknek sem volt az
               érdeke, legkevésbé kivánsága, hogy az ár nyakunkba szakadjon. A sorsnak ugy tetszett,
               hogy a vesztes én legyek.</p>
            <p>- Ha száraz lesz a tavasz, hamar leapad a viz. Uj vetés után őszre még arathat.</p>
            <p>- Én már nem vetek, nem aratok többé.</p>
            <p>Csengelei nem akarta megérteni e keserü kifakadást.</p>
            <p>- Mellettem szól a mérnöki tudomány!</p>
            <p>- Mellettem pedig a szomoru valóság. Nem restellem bevallani, bár egyelőre titokban
               kell tartanom, hogy tönkre vagyok téve teljesen. Régi ismeretségünk révén teszem ezt
               a kényszerü nyilatkozatot. Látogatásom ezzel kapcsolatos.</p>
            <p>- A báró ur bizonyára a szerencsétlenség tartós hatása alatt mondja ezt.</p>
            <p>- Jóindulatára vall, hogy mentegetni próbál. Ezzel szemben én is bizalommal tartozom.
               Sőt mint a város egyik oszlopos tisztviselője, abban a dologban, mit elintézni
               akarok, felvilágositást is adhat. A várost is közelről, mélyen érdekli.</p>
            <p>- Bár fiatal tisztviselő vagyok, már is alaposan ismerem e város sokféle bonyolult
               ügyeit.</p>
            <p>- Akkor tehát arról is tudomása van: hogy a hatóság néhány évvel ezelőtt meg akarta
               venni a karantai háromszáz holdas pusztámat. Nagyszerü árt igért érte, mert a föld
               teljesen a határába szögell s részben elzárja a közlekedést a legelőitől. A városra
               nézve tehát az állattenyésztés szempontjából is kiszámithatlan előnynyel járna, ha a
               pusztát megszerezhetné.</p>
            <p>- A mezei gazdák a mult közgyülésen is sokat beszéltek róla.</p>
            <p>- Én azonban bele sem mentem az alkuba, mert éppen akkor nősültem s reményem volt,
               hogy nőm hozományából adósságaimat részben törleszthetem. De a humánus gondolkozás is
               visszatartott ettől. A pusztát huszonöt év óta a mostani bérlők birják. Ezek a
               szegény emberek, a kik annyi válságos éveket szenvedtek át, otthont alkottak
               maguknak, egész faluszerü telepet létesitettek. Ha a föld a városé lesz, a volt
               bérlőimet nem fogja tovább megtürni, mert annak minden rögére szüksége van, s neki is
               sok a szegénye, kikről gondoskodni tartozik.</p>
            <p>- Száznál több család kért tavaly is haszonbéres földet.</p>
            <p>- Most azonban nem vehetem tovább tekintetbe a humanizmus követelményeit. A puszta
               haladéktalanul eladó, pénzre van szükségem! Nem hiszem, hogy még igy is kiheverjem a
               csapást, de az én érdekem a legelső, mely nemcsak társadalmi, de erkölcsi kényszer
               alatt is áll.</p>
            <p>- Tehát ebben az ügyben tanácskoznék a polgármesterrel?</p>
            <p>- Ajánlatomnál az ő véleménye és nézete az irányadó.</p>
            <p>- Kivánságához mérten némi felvilágositással én is szolgálhatok. A város nincs abban
               a helyzetben, hogy ma vagy a közel jövőben alkut kezdjen, vagy ajánlatot
               tehessen.</p>
            <p>Térváry kedvetlenül vonogatta a vállait.</p>
            <p>- A mostani árvizvédelem közel harmincz ezer forintot vitt el. A miniszter pedig
               elrendelte, hogy a város a tiszamenti birtokaira nézve ármentesitő társulatot köteles
               létesiteni. A város, mint erkölcsi testület maga képezi az egész társulatot:
               valamennyi védgátját és töltéseit tehát a meghatározott magasságig még ebben az évben
               ki kell épitenie. Ez is bele kerül vagy százezer forintba!</p>
            <p>- Pedig kéz alatt szerettem volna az üzletet megkötni. A nyilvános hirdetés
               hosszadalmas s hitelezőimnél rossz vért szülne.</p>
            <p>Idegesen kelt fel helyéből.</p>
            <p>- Mindenesetre a hatóság többi tagjának a véleményét is meg kell hallgatnom. Azért ma
               itt maradok.</p>
            <p>A katasztrófa részleteiről folyt a beszéd tovább. Térváry felsóhajtott. Most
               látszott, hogy meg van törve, férfias magatartása csak az önuralom játéka.</p>
            <p>- Nőm miatt aggódom leginkább. Tulérzékeny, ideges szervezetü, bár megmutatta, hogy
               olyan vas akarattal bir, mely egész lényét uralja. Övé volt mindaz, ami ma
               elpusztult...</p>
            
         </div>
         <div type="chapter">
            <head>II.</head>
            <p>Csengelei hivatalos helyisége két egymásba nyiló szobából állt. Az egyik volt az
               iroda, hol a feleket fogadta, a másik tele volt aktákkal, térképekkel, mérnöki
               eszközökkel, melyek rendetlenül szanaszét hevertek.</p>
            <p>Térváry, mintha saját lakásán volna, otthonosan járt föl s alá. Magaviselete azt a
               benyomást keltette, hogy mindaz, amit eddig szivós kitartással elpalástolni
               igyekezett, nagyon is a lelkére nehezült.</p>
            <p>Majd hirtelen megállt s a főmérnök mellé lépett.</p>
            <p>- Nőm többször emlitette az ön nevét. Régi jó ismerőse! Azt mondja: technikus korában
               nevelő volt a családjuknál. Öcscsét, aki most huszár önkéntes, készitette elő az
               érettségi vizsgára.</p>
            <p>Csengelei nyugodtan állta ki a báró átható tekintetét.</p>
            <p>- Életem legszebb napjait töltöttem a Morotvay családnál, a melyre akkor sok csapás
               nehezült.</p>
            <p>- Emlitsük csak a legnagyobbat. Nőm fiatal férjét gyászolta, a nyalka
               vadászkapitányt, aki párbajban esett el. Bánatának részese volt az anya, kit leánya
               szerencsétlensége ágyba döntött. És ön szellemességével nemcsak az özvegy dult
               kedélyét iparkodott felviditani, hanem vigaszt szerzett a beteg szülőnek is.</p>
            <p>- Uri ellátásban részesültem, a család tagjának tartottak. A vigasz ebben az esetben
               a hála műve volt.</p>
            <p>A védelem hangja volt ez. Átható, tiszta, önérzetes. De a báró ugy tett, mintha nem
               hallotta volna. Lehorgasztott fejjel folytatta sétáját.</p>
            <p>Nagy robajjal csapódott ki az ajtó s a segélyül kért gyalogszázad kapitánya, Terbe
               Oszkár lépett a szobába.</p>
            <p>Megszokott katona alak, a férfierő s egészség festeni való példánya. Feszes, kimért
               modoru az idegennel szemben; derült vidám, bár kissé felületes az ismerősök, barátok
               között. A szolgálatának él, de szabad idejének minden percze a változatos
               szórakozásra van szánva. Feledi a tegnapot s a holnapra nem igen gondol. Tulszámitó,
               de könnyelmü is tud lenni; őszinte szivü, egyenes gondolkozásu, mint minden igazi
               katona.</p>
            <p>Csak azután vette észre a bárót, midőn a főmérnök ujjait összeropogtatta.</p>
            <p>- Az ilyen intézkedést szeretem! A bakák a városház udvarán szalmán heverésznek, hogy
               csuz ne essék a tagjaikba. Pipáznak, szivaroznak, isznak, dalolnak a nemes város
               kontójára. Szolgafákon két nagy bográcsban fő a paprikás. Sőt a gazdász ur
               rendeletéből turós csuszát is kapnak. Ezt a sok földi jót mind a főmérnök urnak
               köszönhetjük.</p>
            <p>- Az első tanácsülésben inditványozom, hogy elismerésül, a buzgó szolgálat, fáradozás
               jutalmául bizonyos pénzösszeget szavazzunk meg a század legénysége számára.</p>
            <p>- Ez ellen az ezredes ur nevében tiltakozom! Nem vagyunk mi napszámosok. Otthon, a
               kaszárnyában is dolgozni kellett volna. A baka jobban szereti az ilyen különleges
               foglalkozást, mint a gyakorlóteret. Megtettük a kötelességünket, ez a tudat a
               jutalom!</p>
            <p>A báróhoz fordult; udvariasan meghajolt előtte.</p>
            <p>- Vége a szép vadászterületnek, meg egyelőre a méltóságod vendégszeretetének! Tizenöt
               éve szolgálok: harczoltam herczegovinai felkelők ellen sok jó bajtárs elfogyott
               mellőlem; eltemettem az anyámat, két nőtestvéremet: egy száraz sóhajom volt a
               bucsuztatójuk. De mikor a tengerré vált rétet megláttam, szavamra mondom: kiesett a
               köny a szememből.</p>
            <p>- Nagyszerü halastóra tettem szert, mondta Térváry közömbösen. Az idén én leszek az
               első halászgazda az alföldön.</p>
            <p>A kapitány e látogatásával az udvariasság követelményének tett eleget.</p>
            <p>- Egy óra mulva elindulok a századommal. Előljáróimnak jelentést fogok tenni a
               hatóságnak a katonai karhatalom iránt tanusitott előzékenységéről, figyelméről. Bár
               pompás dolgom volt, de azért nem kivánom, hogy ilyfajta alkalom hozzon megint össze
               bennünket.</p>
            <p>Röviden elbucsuzott: de a másik perczben visszajött. Egyenesen Térváryhoz
               fordult.</p>
            <p>- A báróné künn várja a széképület előtt. A vasuti töltés átszakadt, megszünt a
               vonatközlekedés Budapest felé. A századom is csak nagy kerülővel jut el
               állomáshelyére.</p>
            <p>Eleken szokatlan izgatottság vett erőt, amint magára maradt. Leült, felkelt, járkált,
               de nem találta helyét. Melegség támadt agyában, csakhamar hévvé fajult s minden
               tagját áthatotta. Nem a kimerültség, az elcsigázott testi szervezet gyöngesége volt
               ez: hanem egy lázas izgalom, mely halálos ellensége minden nyugalomnak.</p>
            <p>- Miért tudatta férjével, hogy ismerjük egymást? Miért tárta fel előtte szegénységem
               óráit a tanulóévek nyomoruságos küzdelmeit? életemnek azt a részét, mely jobb, ha
               homályban marad! Fél a multtól, mely örökre el van temetve? Vagy ismét rabjává akar
               tenni, elől kezdve a régi szivtelen játékot, hogy akarat nélkül való bábja szolgája
               legyek?</p>
            <p>Megtörülgette verejtékes homlokát.</p>
            <p>- Azt fogadta, hogy elfelejt. Gyülöletének örvényébe temeti az emlékemet. Hogy olybá
               tekint, mint a porban csuszó férget, melyet eltaposni sem érdemes. És ime: beszél
               rólam, foglalkozik velem; enged kevélységéből, gőgjéből: ajkára veszi nevemet...</p>
            <p>Fejébe szökött a vér. Az ablakhoz sietett.</p>
            <p>Verőfényes tavaszi nap ontotta szét sugarait a városház előtti téren, mely tele volt
               sétálókkal, járókelőkkel. Ki tagadhatná: hogy a fény, csillogás, ragyogás is csak egy
               muló gyönyör. Elek tekintete elvesz a tömegben, majd pedig két alakra tapad, kiséri,
               követi mindenüvé: egy pillanatra nem tud tőlük megválni.</p>
            <p>Térváry karján vezette nejét a tér szabadabb része felé, közel Elek ablakához.
               Kerülték a feltünést, nem törődtek a mellettük elhaladókkal. Keveset beszéltek,
               olykor megálltak. Ilyenkor a báróné hátra nézett. És Elek maga előtt látta ujra azt a
               csodálatos, halovány ovál arczot, melynek üde haván, páratlan nemes vonásain oly
               sokszor elmerengett...</p>
            <p>Arra eszmélt fel, hogy megrázta a vállát valaki.</p>
            <p>- Remek ember vagy mondhatom! Két napja bujkálsz, dobszóval kerestet a menyasszonyod.
               Azt sem veszi észre, hogy a szobába lépünk.</p>
            <p>Szecsei Zsiga az öreg gazdasági tanácsnok, dörgött ekként, előre tologatva hugát, a
               ki fürge mozdulattal lebbent meglepett vőlegénye mellé.</p>
            <p>- Kénytelen voltam felkeresni, - kezdte; durczásan, hogy láthassam. Vagyis, - tette
               utána zavarral, - nem azért, de aggodalmaim voltak, hogy talán beteg, meghütötte
               magát a viz mellett, a hideg éjszakákon. Én jövök el hozzá...</p>
            <p>Csendes szemrehányással mondta ezt, és hogy a neheztelését megmutassa, vőlegénye
               helyett nagybátyjához simult.</p>
            <p>Elek lehajlott hozzá: gyöngéden megölelte, homlokon csókolta. Egész sereg mentséggel
               hozakodott elő: egy is elég a szerelmes szivnek, mely könnyen hisz, még könnyebben
               feled s oly hamar megbocsát.</p>
            <p>Szecsei bácsi felérte észszel, hogy az esküvőre váró fiatalok egyedül maradjanak.
               Nincs szükség tanura ott, hol a szivek beszélnek, s a remény kebléről tépik le a jövő
               édes virágait.</p>
            <p>- Csak mosd meg a fejét jól hugocskám ennek a figyelmetlen urnak, - tanácsolta
               távozás közben. Haragudj rá egy kissé, most még urkodhatsz felette.</p>
            <p>Elek egyszerre felvidult. Nyoma sem maradt az előbbi lelki küzködésnek. Szereti
               menyasszonyát ezt az okos, beszédes teremtést. Nem rajong érte, komoly természete nem
               talaja az ilyen föllengző érzésnek: de becsüli a jó tulajdonait, mély benyomást
               gyakorol reá igénytelensége, mely nem mindennapi műveltséget takar.</p>
            <p>Amit Zsuzsika mondott, az a szerető sziv megnyilatkozása volt, Elek szavaiban pedig a
               komoly férfi öntudatossága nyilvánult. Megállapitották az esküvő idejét, beszéltek az
               ünnepélyről s a násznépről, menyasszonyi ruháról, lakásról: a boldog jövő apró
               részleteiről, melyek a mátkaság aranyos perczeit még ragyogóbbá teszik.</p>
            <p>A leány maga a megtestesült boldogság, melynek varázsa Eleket is elkábitja.
               Mosolyogva, önfeledten hallgatja csacsogó beszédét, vágyát, kivánságát s helyeslően
               bólint hozzá.</p>
            <p>- Gyerünk ki az üde levegőre. Sürgette kitörő vidámsággal. Pompás tavaszi nap van, a
               közönség csak ugy hemzseg a tér utain. Sétáljunk mi is, mint a hogy jegyesekhez illő,
               hadd agyarkodjanak ránk egy kissé, akik mások örömét irigyelni szokták! Menjünk
               tüstént, kérem: nyujtsa a karját.</p>
            <p>Elek megrezzent. Jogos kivánság, kénytelen mégis kifogásokat tenni ellene.</p>
            <p>- Megszólnak, ha kisérő nélkül látnak együtt. Sok itt a tüzes nyelv nagyon! Különben
               is fáradt vagyok, minden csontom össze van törve. Bágyadt vagyok!</p>
            <p>- A verőfénynek éltető az ereje! Első kivánságom az életben: azt sem akarja
               teljesiteni?</p>
            <p>Elek belátta, hogy engedelmeskednie kell, nem tehet több ellenvetést, ha csak
               gyerekes ürügyeivel maga iránt gyanut nem akar kelteni.</p>
            <p>- Próbára akartam tenni a türelmét, állhatatosságát. Kérem a karját. Nem szeretem a
               feltünést; arra tartsunk, merre kevesebben járnak.</p>
            <p>- Ellenkezőleg, édes Elek! Oda megyünk, ahol legtöbben látnak!</p>
            <p>Kijöttek a térre, melynek a hullámzó sokaság mozgalmas képet kölcsönzött. Zsuzsa
               szorosan a vőlegénye deli alakjához simult, a mátka önérzetes büszkeségével nézett
               reá, bár sokkal alacsonyabb volt nála: jól egymáshoz illettek.</p>
            <p>Eleket mindenfelé a legszivélyesebben üdvözölték. A sikeres árvizvédelem óta nagyot
               nőtt a népszerüsége.</p>
            <p>A teret széles kocsiut, befásitott kettős gyalogjáró szeli ketté. A város egész
               intelligencziája itt tolongott. Elek szabadabb helyet keresett s igy akaratlanul is a
               széképület oldalához került vissza: ahol Térváry báró és nejével éppen szemben
               találkozott.</p>
            <p>Kitérni, visszafordulni lehetetlen volt. Pedig e perczben érezte, hogy kellemetlen,
               végtelen kinos lesz ránézve ez a véletlen találkozás.</p>
            <p>- Nézze csak ezt az eleven dölyföt! Sugta Zsuzsa a bárónéra czélozva. Az idei
               farsangon a nőegyleti bálon bemutattak neki. Egy árva szóra sem érdemesitett!</p>
            <p>Közel értek egymáshoz. A kölcsönös üdvözlés szivélyesnek látszott; de csak a báróé
               volt az őszinte. Elek mélyen leemelte a kalapját, Térváryné felbiggyesztett ajakkal
               sziszegett valamit, amig Zsuzsa haragos pillantásokkal méregette végig.</p>
            <p>- Ön az kedves Csengelei? kezdte a báróné minden szót taglalva. A város főmérnöke:
               aki nyakunkra eresztette a vizet. Milyen derék, hatalmas ur vált belőle!</p>
            <p>A gúny nyila jól talált. Elek belesáppadt.</p>
            <p>- Én csak a szülőföldemet védtem, a rendelkezésemre álló eszközök felhasználásával.
               Azt tettem, mit a kötelesség parancsolt.</p>
            <p>- Természetesen, az a bizonyos kötelesség! Erény az is, mint például a hála, a
               jótétemény. A Morotvay család már ismeretlen ön előtt. Elmult időket bolygatni
               ostobaság volna, mert vannak dolgok, mikre az ember nem szivesen emlékszik. Fogadja
               köszönetemet.</p>
            <p>Gőggel fordult el s ment tovább. Férje leküzdhetlen felindulással követte.</p>
            <p>- Ez nem volt szép tőled Regina! Fakadt ki bosszusan. Hová lett a nyugodtságod,
               akaraterőd, melyet annyiszor megbámultam. Ez az ember nem érdemli meg a sértést,
               melylyel menyasszonya előtt a porig aláztad.</p>
            <p>- Nem kérek a leczkédből, értem a védelmed indokát. A nyomorult hálátlan! Mikor a
               város védgátjainak nem árthatott többé az ár s a te töltéseid bedőléssel fenyegettek,
               nem-e küldhetett volna pár száz munkást segélyedre? Közönynyel nézte kétségbeesett
               harczunkat.</p>
            <p>- Inkább feledékenység, mint rosszakarat, hogy erre nem gondolt.</p>
            <p>- Kopott, elnyütt ruhában, az éhségtől elcsigázottan vetődött házunkba. Anyám
               jóságából végezte felsőbb tanulmányait, az ő pénzéből szerezte meg mérnöki oklevelét.
               Első férjem kijárta, hogy a katonai szolgálat alól felmentették. Megismertettem
               rokonaimmal, az ismerős családokkal: a kiknek körében a félszeg, bárdolatlan
               parasztgyerek uri modort, előkelő fellépést sajátitott el. Ez volt a hálája.</p>
            <p>Elek az nap nem ment vissza hivatalába. Haza kisérte Zsuzsát, a kit szörnyen
               bosszantott Térváryné nyers, kiméletlen modora. Látta, hogy Eleket minden szó
               érzékenyen érintette: hogyne adna hát kifejezést méltó megbotránykozásának.</p>
            <p>- No ugyan fellát a méltóságos asszony! Megczáfolja azt a hitet: hogy minél magasabb
               rangu valaki, annál szerényebb, alázatosabb! Pedig a nagy bácsitól tudom, hogy az ő
               ereiben sem valami exotikus vér csörgedez. Apja mészáros mester volt, a katonai
               szállitások és élelmezések révén gazdagodott meg. A báró ur már csalatkozott, nem
               kapott vele annyi hozományt, mint a mennyit elköltött első férje, a
               vadászkapitány.</p>
            <p>Elek megjegyzés nélkül hallgatta a kis leány zugolódó fecsegését. Evvel is csak a
               szerelmét bizonyitja. Mert hiszen az igazi szeretet nem mindig a mézes szavakban,
               csókban, nyájaskodásban nyilvánul.</p>
            <p>Szerelemből félthetjük, védhetjük szivünk választottját. És ha nem férhetünk hozzá:
               szeretjük, imádjuk azt a kört, melyben él, mozog s magunkhoz öleljük azokat, akik az
               ő örömének, boldogságának részesei!</p>
            
         </div>
         <div type="chapter">
            <head>III.</head>
            <p>Két hét mult el, és Csengelei akadály nélkül oltárhoz vezethette a kis Zsuzsát.</p>
            <p>Az esketési ünnepélyen ott volt a fél város, a városi és megyei előkelőség nagy
               része. Simán folyt le mint a legszegényebb esküvő. De a gazdag vacsorát két kimagasló
               mozzanat tette nevezetessé.</p>
            <p>Az egyik a polgármester eszmedús tósztja volt, mely szerint e két jeles család
               egyesülése által a nemes város jövőjének egy szebb kora nyilik meg; a másik pedig a
               vőlegény édes anyjának a felszólalása illetőleg nyilatkozata: mely nagy hatást
               keltett az egész násznépben.</p>
            <p>Az örömanya ugyanis kijelentette, hogy ez a drága frigy az ő élet módjában nem idéz
               elő semmi változást; marad a réginek, senki kedvéért el nem hagyja piaczi sátorát.
               Árulja továbbra is a sajtot, meg nyáron a gyümölcsöt. Ha az ő menye, már mint
               tekintetes vagy nagyságos asszony szégyelli a napi foglalkozását, kenyérkeresetét, az
               az ő dolga! Arról sem tehet, ha a fia is igy gondolkoznék. Eddig sem kért egy fillért
               sem tőle, - az igaz, hogy ő sem adott neki, - hát ezután sem fordul alamizsnáért
               hozzá!</p>
            <p>Csengelei nem kért szabadságot a nászutazásra. Sőt a hivatalát egy napra sem
               hagyhatta el a halasztást nem türő fontos ügyek miatt. Legsürgősebb volt az
               ármentesitő-társulat megalkotása iránt leküldött miniszteri rendelet
               végrehajtása.</p>
            <p>A társulat munkaköre magába foglalta a tizenkét kilométer hosszu töltésvonal teljes
               tervezetét; a zsilipeket, kőgátakat, a költségelőirányzatot, az egységi árak
               kiszámitását, a részletes terveket, az árlejtés feltételeinek megállapitását. Hol van
               még a miniszteri jóváhagyás, és a munka megkezdésének ideje.</p>
            <p>Amint egy délelőtt a feje zugott a dologtól, Szecsei bácsi a gazdasági tanácsnok
               toppant be hozzá.</p>
            <p>- Kelsz fel a térkép mellől mindjárt? Készülj utra szaporán. Induljunk a karantai
               pusztára. Lenn vár a kocsi.</p>
            <p>Elek kedvetlenül rázta a fejét, közben mérges pillantást vetett a
               csendháboritóra.</p>
            <p>- A pusztai szent kutnál ma tartják a bucsut. Ez a legjobb alkalom, hogy a bérlőkkel
               megismerkedhetünk, a föld minőségéről, a mai rendszer előnyeiről, hátrányairól kellő
               tájékozást szerezünk. Térváry báró tegnap adta be az ajánlatát, a város érdeke, hogy
               alapos előkészültséggel inditsuk meg vele a tárgyalásokat.</p>
            <p>- A legjobb akarattal sem hagyhatom félbe a munkámat. Különben is a feleségem
               gyengélkedik, hosszabb időre nem maradhat egyedül.</p>
            <p>Szecsei akkorát nevetett, hogy a szoba rengett bele.</p>
            <p>- A feleséged beteg? Mást vezess a falnak, de ne engem. Egészséges, életvidor, csupa
               kedvesség. A kocsin ül, vár reád.</p>
            <p>Elek hirtelen kilökte maga alól a széket.</p>
            <p>- Az én Zzuzsám a kocsin, ahelyett, hogy otthon a mai ebéddel, a halpaprikással
               bibelődnék? Tatám, nem voltál te ilyen tréfás természetü mindig!</p>
            <p>- Olyan figura legyek, mint a bognár-czégér, ha áltatlak. Avval az ártatlan
               hazugsággal hoztam ide, hogy a bucsura nem akarsz nélküle menni. Láttad volna csak,
               hogy a kis menyecske milyen hihetetlen gyorsasággal oltotta el a konyhában a tüzet.
               Térült, fordult, fel volt öltözködve. Jó kedve nem ismert határt, hogy a pusztára,
               erdőre mehet... szivhatja a tiszta levegőt, tépheti a tavasz zsenge virágát,
               dalolhat, énekelhet, szaladgálhat kedvére, megszólás nélkül. Nekem igy mondta el.</p>
            <p>Elek meggyőződött róla, hogy a bácsi nyomon beszél. Nem igen tetszett neki a tréfa,
               ami az öreget kissé lehangolta.</p>
            <p>- Zárd be a hivatalodat; ne hagyd azt a gyerek asszonykát soká magadra váratni. Én a
               polgármesterrel megyek. Két órakor lesz az ebéd a Gyapjas Imre tanyáján, a karantai
               iskola mellett. Akkorra ott legyetek!</p>
            <p>Zöldre festett ruganyos kocsi állt a városház főbejárata előtt. Két pej volt elébe
               fogva. A párnás-ülésen Csengeleiné feszelgett, ide-oda villogott: vajjon ilyen
               külterületre való öltözetben, bekötött fejjel, formás felső testén nagy, hamuszin
               kendővel, az arra járók felismerté-e benne a főmérnök feleségét, üdvözlik-e olyan
               tisztelettel, mint sétája alkalmával?</p>
            <p>Nem esett csorba az asszonyi hiuságon!</p>
            <p>A tisztviselő urak, akik igy tiz óra tájban pár perczre eltávoznak a hivatalból, hogy
               a közeli sörcsarnokban rövid villásreggeli által erőt és kitartást nyerjenek a délig
               tartó munkához: nagy alázkodással köszöntötték. Akként okoskodtak, hogy ha a főmérnök
               a külterületen földrajzi ismereteit akarja gyarapitani, ők is megengedhetnek maguknak
               ennyi mulatságot. Azért nem törik össze a közigazgatás kereke!</p>
            <p>Most megjelent a kapuban Elek. Felesége tapsolt örömében.</p>
            <p>- Köszönöm a szép meglepetést. Oly jó, oly kedves vagy!</p>
            <p>- Elhirtelenkedve cselekedtél lelkem, szólt Elek fanyarul. A bárót még csak
               szenvedhetem, de el fog a düh, ha nejére gondolok. Össze kell jönnünk megint, ki nem
               kerülhetjük egymást!</p>
            <p>- Nem fogjuk észrevenni őket.</p>
            <p>- Ez is lehetetlen! Térváry bizonyára fölkeres, hozzám szegődik, mert választ sürget
               a puszta eladása iránt benyujtott ajánlatára. Ha már idáig vagyunk, nem akarom a
               kedved rontani.</p>
            <p>A két tüzes pej felvágott s a kocsi, negyed óra mulva, a tiszai védtöltésen robogott
               a külterület felé.</p>
            <p>Csengeleiné, a hátsó párnás ülésben szorosan a férjéhez huzódott és odaadó
               figyelemmel hallgatta a vidék egyes részére, az épitendő gátakra, az uj közlekedési
               vonalakra, utakra vonatkozó magyarázatait.</p>
            <p>Lobbanyékonyabb vér Elek helyzetében, bizonyára nem ilyen érdektelen, de a fiatal
               asszonyka szivének édesebb dolgokkal kedveskedett volna!</p>
            <p>Pedig a helyzet, a kép megvolt hozzá, csak a hangulat hiányzott: mely nem eleme a
               tudomány reális emberének.</p>
            <p>Maga a tájkép gyönyörü, fényes kerete a fogékony léleknek.</p>
            <p>Balról a Tisza zavaros hullámaival kötődik a napsugár; a töltésmenti fakadó füzesek
               ágain helyért marakodik a sokféle hangu kisebb nagyobb madár. Jobbról egy óriási sima
               lap, a haragoszöld alapszinen rikitó sárga sávokkal: amint azon a részen buza, vagy
               repcze van elvetve. Rokkant födelü fehér tanyák szabálytalan távolságban szétszórva
               egymástól, mintha a táj őrei volnának. A szemhatárt elzáró fasorokat szürke szinbe
               vonja a fakadó ákáczvirág: ott a tanyák kezdődnek! Hozzá a kikelet éltető verőfénye,
               az enyhe kellemes lég, parázsszemü ifju asszony: aki maga a megtestesült tavasz, -
               mindez csak a szerelem, a boldogság dicsőitéséül jött létre...</p>
            <p>Elek elmélázott. Azután megint csak az ő száraz, unalmas dolgaival mulattatta a
               feleségét.</p>
            <p>Az uj körtöltés az általam készitett költségvetés szerint háromszázezer forintba fog
               kerülni. Az alapja egy méterrel szélesebb, a koronája ugyanannyival lesz magasabb a
               mostaninál. Zárt ajánlati verseny utján készül el.</p>
            <p>- A felügyelettel te vagy megbizva?</p>
            <p>- Sőt a felelősség is az enyém! Az előmunkálatok készek: várhatom a vállalkozókat.
               Egy perczre sem lesz nyugtom tőlük.</p>
            <p>- Zárd be orruk előtt az ajtót, - vélte Zsuzsa.</p>
            <p>- Köztisztviselő mindig a közönség szolgája. Aztán több fontos kérdés, magán érdek
               lép itt előtérbe, mely engem, mint hatóságom megbizásából és képviseletében a
               vállalat vezetőjét, felügyelőjét elsősorban érdekel. Megbizható-e a vállalkozó,
               nyujt-e elég vagyoni, erkölcsi biztositékot arra nézve, hogy kötelezettségének
               kifogástalan megfelelhessen? Százezrekről van szó, az illető, ha az időjárás kedvez
               harminczezer forint nyereségre számithat kevés idő alatt: de ugyanennyit, sőt többet
               rá is fizethet. Őrködnöm kell, hogy a város meg ne károsodjék! Ej! de mit is untatlak
               én a magam bajával?</p>
            <p>Átölelte a felesége nyakát: ugy vitte át másra a beszédet.</p>
            <p>Jövő vasárnap meglátogatjuk a rokonainkat, nehogy büszkének, gőgösnek tartsanak
               bennünket. Ugyis azt vágták a fejemhez, hogy te nem fogsz hozzájuk simulni soha!</p>
            <p>- Igaztalanok, elfogultak!</p>
            <p>- Kigunyolod a paraszt atyafiságot: kivált a két hugomnak jár a kereplője. Ők nem
               járnak kalapban, napernyővel; hát te különb isten teremtésének tartod magadat. Mutasd
               meg nekik, hogy rosszul ismernek: hogy elhamarkodva, meggondolatlanul itéltek
               felőled.</p>
            <p>- Elmegyünk valamennyihez. Sőt ajándékot is viszünk nekik! Én már a héten akartam ezt
               emliteni. Hát kinek tartanak engemet, - folytatta érzékeny nehezteléssel. Az én
               nagyapám is csak egyszerü szekeres-gazda volt: csak az én szerencsém, hogy szüleim
               jóvoltából más nevelésben részesültem. Akit te szeretsz: azt befogadja az én szivem
               is. Akit te gyülölsz, megvetsz, - annak a hóhéra tudnék lenni.</p>
            <p>Elek el volt ragadtatva e hangtól. Hév, szenvedély áradt belőle annak a bizonyságául,
               hogy e csendes külső határozott lelket takar.</p>
            <p>Ezalatt a kocsi a Tisza partjához kanyarodott le. A lovak lassan, lépésben
               haladtak.</p>
            <p>- Ereszd meg a gyeplőt! Szólt Elek harsányan a kocsisra, egy kurtanyaku mándlis
               parasztra.</p>
            <p>- Hasztalan sietünk tekintetes uram. Mondta a kocsis, sajátságos művészettel forgatva
               agyarán a pipaszárat. Ez itt már a báró földje, gyalázatos kátyus az utja. Előttünk
               egy szekérforma döczög, egy katonatiszt meg egy asszonyféle ül rajta. A gebék nem
               birják a terhet: lépten-nyomon megállnak pihentetni.</p>
            <p>- Érd utól, aztán hirtelen kerüld el!</p>
            <p>- Ha csak a levegőben nem! Ez az egyetlen kocsiut az egész vonalon, nincs öt lépés
               széles. Balról sürü fasor, jobbról a meredek part. De hát igy van az, mikor a földnek
               kopott báró, fülig adós földesur a gazdája!</p>
            <p>- Hátha véletlenül két kocsi jön szembe egymással.</p>
            <p>A mándlis polgártárs nem elégedett meg a pipaszár játékkal, kétesszinü
               mandarin-bajuszán is csavart néhányat.</p>
            <p>- Hát csak azért egymásnak hajtanak, mig a két rud, meg a lovak feje összeér.
               Ilyenkor az a szokás, hogy az egyik kocsit a tengelyénél vissza kell rántatni. Hogy
               melyiket, attól függ, milyen erősek az ellenfelek! Először szép szóval, utána
               káromkodással iparkodnak egymást megpuhitani. Ha az okosabb nem enged, a többit
               elvégzi az ostor, a lőcs, meg a vasvilla. Mikor aztán jól helyben hagyták egymást:
               elkezdik szidni a bárót, a megyei urakat, a mérnököt, az utibiztost, meg ráadásul
               azokat, a kik beszedik az adót, de a szegény ember járható utjairól nem
               gondoskodnak.</p>
            <p>Elek jól tudta, hogy ennek a beszédes parasztnak részben igaza van.</p>
            <p>Most már szemügyre vehette az elől döczögő jármü utasait.</p>
            <p>A férfi kétségtelenül katonatiszt. A mellette ülő nő, bársony kalapot, dudoros
               köpenyt viselt. Sürün hátra tekintett. Kerek, formás arcz körvonalait takarta el a
               kalap fátyola.</p>
            <p>- Ezek is a bucsura iparkodnak, - szólt vissza a kocsis jelentős pislogással. Az ott
               kisasszony, a karantai öregtanitó leánya. Rég elszakadt a pusztáról: azt mondják a
               szinházban komédiázik.</p>
            <p>- Nagyon szereti az öregeket! Folytatá élénken. Hazanéz az ünnepekre, meg vendégeket
               is visz magával...</p>
            
         </div>
         <div type="chapter">
            <head>IV.</head>
            <p>Elek bosszankodva forgatta a fejét, egér utat keresve, hogy a vánszorgókat
               elkerülhesse.</p>
            <p>Lehetetlen volt. Sőt a meredek, repedezett parton vigyázni kellett, nehogy valamelyik
               ló félre lépjen, mert akkor mindenestül belezuhannak a folyóba, az örök halálba.</p>
            <p>- Szálljunk le édesem! Szólt nejéhez. Sétáljuk végig ezt a keserves utat. El fogsz
               fáradni, lábad bizony megsinli a kemény göröngyöt.</p>
            <p>A másik pillanatban már a kocsi hágcsójánál állt: izmos karjaival kiemelte helyéből a
               filigrán termetü asszonyt, és mint valami cserépbe ültetett virágot, oly vigyázva
               tette le maga mellé.</p>
            <p>Ugyanekkor, mintha összebeszélésre történt volna, a másik kocsi utasai is megkivánták
               a gyaloglást. Csakhogy ott a nő ugrott le hamarébb s nevetve segitett a tisztnek, aki
               leoldott kardját akarta támaszul használni.</p>
            <p>- Csak az a pompás, érdekes kirándulás: mely veszélylyel, kellemetlenséggel jár.
               Nemde kedves kapitány ur?</p>
            <p>Elek Terbefalvi Terbe Oszkárt, az árvizvédelem érdemes részesét látta maga előtt. A
               talpig katona nagyon rossz szinben volt. Mint a lábbadozó beteg, oly ingatag járással
               közeledett hozzá. Pedig még a multkor délczegebb járása nem volt senkinek
               nálánál.</p>
            <p>Barátságos kézszoritással üdvözölték egymást. Bemutatta magát Csengeleinének, noha
               már lánykorából ismerte; sőt midőn egy izben nagybátyjával a védelmi munkálatokat
               nézegette, ő adta meg a szükséges felvilágositásokat.</p>
            <p>- A menyasszonyom, Báti Erzsike, - mondta utitársára mutatva. A bucsura, szüleihez
               megyünk mulatni, ha ugyan ez a rongyos előfogatos odaröpit bennünket valaha.</p>
            <p>A menyasszony feltolta homlokára kalapja fátyolát. Meglehetős csinos, bár kissé
               megtört ábrázat tünt elő, melynek erősen polgári jellegét a tagadhatlan finom orr, az
               érzékies vérpiros ajak nem volt képes ellensulyozni. Először Eleket aztán kendőkbe
               burkolt nejét bámulta meg, akit cselédnek nézett. De mikor megtudta, hogy kikkel
               hozta össze a véletlen, odáig volt az elragadtatástól.</p>
            <p>- A Csengelei Elek urhoz van szerencsém? A városi főmérnökhöz, akiről jó apám mindig
               olyan nagy dicsérettel beszél? Pedig az én apám, bár egyszerü paraszt-tanitó, nem
               igen szokott rajongni senkiért.</p>
            <p>Kényszeritette Eleket, hogy fogjon vele kezet: de ugy magyarosan.</p>
            <p>- A jó szerencse küldte, vagy hozta ide a főmérnök urat! Legalább nekem
               kiszámithatlan, megfizethetlen szerencse. Nem is sejti: milyen életbevágó ügyet kell
               együtt letárgyalnunk!</p>
            <p>- És ha nem hoz össze bennünket az ön jó szerencséje?</p>
            <p>- Pár nap mulva ugyis felkerestem volna.</p>
            <p>Elek előzékenyen, udvariasan válaszolt.</p>
            <p>- Ne itéljen meg, hogy e rövid ismeretség után máris ily bizalmas vagyok. Ha
               meghallgatott, hiszem, indokoltnak fogja találni fellépésemet.</p>
            <p>A kapitánynak mintha nem tetszett volna ez a nyájaskodás.</p>
            <p>- Ne legyen olyan merész, tulkövetelő! Hátha a főmérnök ur a legteljesebb jóakarattal
               sem teljesitheti a kérését?</p>
            <p>- Majd segitségül hivom a katonát! Ketten majd csak lefegyverezzük valahogy!</p>
            <p>Jóizü kaczajjal kisérte ötletét.</p>
            <p>- Már pedig nem tágitok addig mellőle, amig ugy nem vallok, beszélek, mint a tiszta
               ártatlanság a gyóntató pap előtt. Kérem asszonyom, - fordult Csengeleinéhez,
               szinészies, de modoros mozdulattal kulcsolva össze kezeit: százak élete, jövője forog
               a koczkán; ne vegye rossznéven, ha férjét egy kis időre elvonom, és amig e gonosz
               helyről az országutra érünk, figyelmét lekötöm.</p>
            <p>A nők rendkivül finom érzékkel birnak egymás megitélésében. Gyakran egy elejtett
               közömbös szó elég, hogy abból a jellemre helyes következtetést vonjanak le.
               Csengeleiné tisztában volt vele, hogy a tanitó leánya egy érdekes kaland hősnője s
               helyzete kellemetlenségét mesterkélt őszinteséggel iparkodik elpalástolni.</p>
            <p>Jól látta, hogy a kapitány huzamosb tétova után ejtette ki a menyasszony szót, vagyis
               aligha mondott igazat!</p>
            <p>Felelni kellett valamit.</p>
            <p>- Férjem jó ember. Sok ügyes-bajos fordult hozzá, még ellenségének is jót akar.</p>
            <p>Elindultak a kocsik után. Elek elől ment Katinkával; nejét a kapitány kissé hátrább
               maradva kisérte.</p>
            <p>Mindnyájan élénken beszéltek társalogtak. Egyszerre a leány hangja komolyabbá,
               csendesebbé vált.</p>
            <p>- Valószinü, tudja, hogy ki vagyok! Vidéki szinésznő, kit nem annyira a hivatás, mint
               inkább egy megkeseritett élet elszánt dacza vitt erre a pályára.</p>
            <p>- Talán korán elszakadt a szülői háztól?</p>
            <p>- Tizennégy éves koromban földesurunk Térváry báró vett magához, hogy elhalt neje
               után maradt leánykájának őrzője, felügyelője, oktatója legyek. Mert én otthon jó
               nevelésben részesültem; a szegény tanitó maga oktatott, gyarapitotta ismereteimet. A
               tudás annyi nemét sajátitottam el, melylyel kevés uri leány dicsekedhet.</p>
            <p>- A báró bizonyára méltányolta, megbecsülte jó tulajdonait.</p>
            <p>- Kissé rideg, de jóindulatu volt irántam. Teljesen rám bizta gyermekét, a ki beteges
               volt, még a szellőtől is óvni kellett. Egyszer aztán sulyos nyavalyába esett, mely a
               sirba vitte. Ettől kezdve vége volt a nyugodt, gondtalan napoknak.</p>
            <p>Felsóhajtott. A felujult emlékek visszhangja volt ez!</p>
            <p>- A báró feloszlatta háztartását, elbocsájtotta a kastély cselédségét. Reám sem volt
               többé szüksége.</p>
            <p>- De jutalom nélkül csak nem engedte el?</p>
            <p>- Bölcs tanácsokat osztogatott; midőn két évi fáradságom diját elég bőkezüen
               megfizette. Azt mondta: térjek vissza apámhoz, menjek mielőbb férjhez, mert az ilyen
               kedves, okos leány megérdemli, hogy a nagy világ csillogó hazugságaitól, viharaitól
               ment maradjon. Elöntött a keserüség, nem fogadtam szót. Palotából a sárkunyhóba essem
               vissza?</p>
            <p>- Annyi bizonyos, hogy jólét után bajos megszokni a nélkülözést, a nyomoruságot!</p>
            <p>- Mit keressek otthon? Kérdeztem magamban. Örökre kiestem a körből, melynek, az uj
               élet fényében, ábrándjait sem voltam képes megőrizni. Vissza menjek azok közé, kiknek
               értelmi világuk a ház küszöbén tul nem terjed? Tétlenül, szegénységgel küzdve töltsem
               el ifjuságom perczeit, a puszta sikján bolyongva, meghasonlott lélekkel átkozzam a
               sorsot, mely szétzuzta a jövőt?</p>
            <p>Bánatos érzés áradt szavaiból.</p>
            <p>- Férjhez menjek? De hát kihez? Paraszthoz nem mentem volna, mert gyülölöm a durva
               köznapiságot. Valamire való, uri ember nem a pusztán, a világtól elrejtve keresi
               hites társát. Én tehát bele dobtam magamat az élet árjába; sodor, visz magával, de
               önérzettel mondhatom, hogy eddig örvénybe nem juttatott.</p>
            <p>Elek nagy érdekkel hallgatta ezeket a vallomásokat. Most már valóban kiváncsi volt,
               mit akarhat tőle e leány, életének nem érdektelen részletei kérésével milyen
               összefüggésben állanak?</p>
            <p>- A napokban felkeresett az apám. Szegény öregen nagyon meglátszik a hatvan év sulya.
               Két-három évben egyszer, de csak akkor hagyja el a puszta határát, ha valami
               rendkivüli eset, nehéz baj kényszeriti rá.</p>
            <p>- Hát most ilyesmi ösztönözte a hosszu utra?</p>
            <p>- Aggodalommal telt szivvel panaszolta el, hogy a báró el akarja adni a pusztát s még
               ebben a hónapban felmondja a bérletet. Kétszáz család sorsa, élete, jövője, mindene
               van e földhöz kötve. A hir valóságos felzúdulást, forrongást idézett elő; mert a
               szerződés a távozó bérlőnek semmi jogot nem biztosit; ha az uralom gazdát cserél,
               mindnyájan kezükbe vehetik a koldusbotot.</p>
            <p>- A báró előttem is nyilvánitotta, szomoru tényekkel igazolta, hogy mielőbb túlad a
               birtokon. Nem elégedett meg azzal, hogy ajánlatot tett a városnak, hanem az eladási
               hirdetményt a főváros lapjainak is megküldte. Hát ez olyan természetü baj: amelyen
               könny, panasz, kérés aligha segit!</p>
            <p>- A gazdák többször tanácskoztak a teendők felől. Abban egyeztek meg: hogy együttesen
               megveszik a pusztát s mint erkölcsi testület, felosztják maguk között.</p>
            <p>- Van hozzá nyolczvanezer forintjuk?</p>
            <p>- Talán annyi krajczárjuk sincs. Részletfizetést terveznek.</p>
            <p>- Abba Térváry nem fog beleegyezni! Szóba sem áll velük, mert pénz kell neki, hogy
               vagyona foszlányát megmenthesse.</p>
            <p>- A karantaiak már is fühöz-fához kapkodnak. Könnyes szemmel kért apám, hogy a bucsu
               alkalmából keressem fel a báró urat, iparkodjam rábeszélni, hogy régi, hű bérlőivel
               lépjen alkuba. Naiv lélek az öreg: azt hiszi hogy az a kérges ember ráhederit a
               rimánkodásomra! Nem olyan bölcsőben ringatták azt!</p>
            <p>- Én ellene vagyok annak, hogy a város a vevők közé szegődjék. Ekkora ujabb terhet
               nem birna meg.</p>
            <p>- Angyal szól a főmérnök urból! Kiáltott Katinka lelkesedve. Ez lett volna a kérésem,
               hogy hatalmas egyéniségével a tanács tagjait a megvétel szándékától eltántoritsa. A
               karantaiak szintén tartanak a város vásárlási kedvétől, azért, mint apám mondta,
               elhatározták, hogy küldöttséget menesztenek a polgármesterhez, a tanácshoz, a
               főispánhoz, hogy a báró ajánlatát mellőzzék.</p>
            <p>Kis szünet után érzékenyen folytatta.</p>
            <p>- Ez a kérés villant meg agyamban, midőn a főmérnök urat megismertem. Vétettem apám
               ellen, de az ő áldott szive mindent megbocsájtott. Hátha most azt követelné tőlem:
               halljak meg a lába előtt, nem-e készséggel megcselekedném, csak hogy őt keseregni,
               könnyeit száritgatni ne lássam!</p>
            <p>Elek megállott, hogy a kapitánynyal lassabban jövő nejét bevárja. Erzsikét szilaj
               kedv szállta meg!</p>
            <p>Ruganyos lépteivel mintha csak nógatni, buzditani akarná a gőzölő lovakat. Olykor
               egy-egy lehajló bokor után nyult szilajon belemarkolt és ami a tenyerébe jutott,
               letépte, ledobta a habokba. Dudolva sietett előre.</p>
            <p>Negyedórai fárasztó gyaloglás után a folyó merészet hajlik, az erdőnek is vége
               szakad. Az út elhagyja a partot s az országut derekába vág, mely a szántóföldek
               között hatalmas kört képez. Ezt a kerülőt vágta le sugárként a tiszaparti ut, melynek
               a főmérnöknére nézve is maradandó lesz az emléke!</p>
            <p>Először is nagyon elfáradt. Soha nem gyalogolt ennyit egy huzamban. Vékony czipője a
               kemény rög törésétől nem védte meg gyönge lábait. A fáradtsághoz mély levertség
               járult. Már az ut felén komor volt és szótalan.</p>
            <p>A kapitány is feltünő kedvetlenséget mutatott. Kardjával a göröngyöket verdesve
               haladt tovább.</p>
            <p>Ekkor érték utól Eleket, aki éles szemmel észrevette, hogy köztük valami
               történhetett. Neje megváltozott lelkiállapotát, nem az út okozta!</p>
            <p>Kocsira ültek mindnyájan, elfoglalva régi helyüket. A főmérnök fuvarosa ostorához
               nyult.</p>
            <p>- Viszontlátásra, az iskolánál! Kiáltott át Elek megemelve kalapját. Hajts atyafi, be
               kell hoznunk az elfecsérelt időt.</p>
            <p>Csakhamar feltünt az utazás végpontja. Emelkedett dombos hely, melynek felső részét
               apró fehér házak szegélyzik. A hires karantai puszta az!</p>
            <p>Elek ugy tett, mintha nem látná, hogy kis felesége összehuzódva, kulcsolt kezeit
               ölébe mélyesztve, lehorgasztott fővel ül mellette. De egy csöppet se mulattatta ez a
               szokatlan busulás.</p>
            <p>Hát bizony különös látvány volt-e derült, vig teremtés ily szomoru lehangolt
               állapotban.</p>
            <p>- Bajod történt szivem? kérdezte Elek a tőle kitelhető gyöngédséggel. Rosszat tesz a
               kocsizás? Lásd, jobb lett volna otthon, a halpaprikás mellett maradni!</p>
            <p>Egy árva sóhaj kevés, de annyit sem nyert rá feleletül.</p>
            <p>- No ne bohóskodjál! Emeld fel a fejedet. Ha beteg vagy, tüstént visszafordulunk.</p>
            <p>Hangja hizelgő, nyájas volt. Kétszer, háromszor ismételte a kérését, hol kérően, hol
               sürgetően. Beszélhetett annak az asszonynak!</p>
            <p>Eleket most már bántotta ez a szerinte, oktalan durczáskodás. Higgadtsága daczára
               fogyatékán volt a béketürése is.</p>
            <p>- Ha nem szólsz, hát tartsd magadnak a titkodat.</p>
            <p>Ujabb boszantó szünet támadt. Elek megelégelte a dicsőséget. Felkelt s a kocsi
               himbálásával egyensulyt tartva, a kocsis mellé telepedett;</p>
            <p>- Jó nekem itt is, ha már magad mellett nem türsz meg.</p>
            <p>De azért titkon visszapillantott. Megütközve látta, hogy neje egyre törülgeti a
               szemeit...</p>
            
         </div>
         <div type="chapter">
            <head>V.</head>
            <p>Térváry báró jó gazda, szigoru rendszerető földesur volt. Maga gazdálkodott s
               állandóan a térvári kastélyban lakott. Az uradalmat, mint agglegény tehermentesen
               örökölte apjától, de olyan nagyuri hajlamai voltak: amelyek az amugy is rossz
               esztendők jövedelmét teljesen felemésztették. Kölcsönt kölcsönre halmozott, s ez
               anyagi helyzetét alapjában megingatta.</p>
            <p>Közel járt a hatvan évhez, midőn másodszor nősült s Morotvay Reginát, egy fővárosi
               háztulajdonos leányát a párbajban elesett vadászkapitány özvegyét feleségül vette.
               Nejének volt annyi hozománya, hogy a tulságosan megterhelt birtokot néhány jó termés
               segélyével meg tudta tartani magának.</p>
            <p>Valódi érdekházasság volt ez, a szánandóbb fajtából. Az özvegy rangra, czimre,
               czimerre áhitozott; a bárónak hozomány kellett, hogy a bukást legalább egyidőre
               elkerülje.</p>
            <p>A frigynek kezdetben komoly természetü akadálya volt. Nyiltan beszélték, hogy a
               kapitány nem személyes sértés miatt kényszeritette a fiatal fővárosi orvost,
               ellenfelét a végső mérkőzésre. De ez csak pletyka számba ment! Feltünőbb volt: hogy
               Regina a nyilvános helyeken, hangversenyeken, szinházban az öcscse nevelője, egy
               feltünően rokonszenves arczu, nyulánk fiatalember társaságában jelent meg; számtalan
               feltünő jelét adva, hogy jól érezi magát a társaságában.</p>
            <p>Térváry jól tudta, hogy jövendőbelijének hire, neve, kissé meg van tépázva.
               Előéletéről is olyan részleteket hallott, amelyek bár nem voltak bebizonyitva,
               kellemetlenül érintették. Első felhevülésében a visszalépésre gondolt. De aztán
               előtérbe jutott az önérdek, mely mindig biztos eszközökkel dolgozik. Regina báróné
               lett.</p>
            <p>Térváry jellemére kétségtelen, árnyat vet e házasság. De ennek ellenében olyan
               erényei, jó tulajdonai voltak, miket magasztalás illet meg.</p>
            <p>Hogy többet ne mondjunk: elnéző, engedékeny volt a szegény bérlőkkel, telepesekkel
               szemben; kérelmüket meghallgatta, panaszaikat orvosolta és ha egy-egy uradalmi
               cselédet önhibáján kivül szerencsétlenség ért, a baján mindig segitett.</p>
            <p>Itt a másik szép példa a karantai bérlők esete!</p>
            <p>Ezek a hajléktalanok azt kérték a bárótól: engedje meg, hogy bérföldjeiken állandóan
               letelepedhessenek. Hogy minden családfő a saját területén, de az uradalmi mérnök
               által kijelölt helyen házat épithessen.</p>
            <p>Otthont akarnak alkotni, a mennyire lehet biztos menedéket, állandó hajlékot. Fészket
               rakni, mely a vándor madárnak is meg van engedve. Ott akarják idejük javát eltölteni,
               hová munkájuk, szorgalmuk, a bérleti szerződés köti őket.</p>
            <p>- Mennyi időbe s vesződséges fáradtságba kerül, amig nagy dolog idején földjeinkhez
               juthatunk. Magyarázta a küldöttség vezetője az akkor még életerős öreggazda: Gyapjas
               Imre. A szegény bérlő csak rontja a kenyéradóját!</p>
            <p>Térváry csak a fejét rázta a kérelem hallatára.</p>
            <p>- Falut, községet akarnak összehozni az uradalom közepén? Eredeti kivánság
               mondhatom!</p>
            <p>- Nem lesz az falu soha, hanem kis telep, mely a tanyák módjára a városi
               közigazgatáshoz tartozik. Nem akarunk mi külön előljáróságot, birót, papot,
               rendőrbiztost. A városban keresztelünk, ott temetjük el a halottainkat. Azt akarjuk,
               óhajtjuk, hogy akik együvé tartozunk, együtt éljünk; egymásra utalva együtt viseljük
               terheinket: megosztván egymással az örömet, gondokat.</p>
            <p>- A bérlő joga, mint bölcsen tudják, csak a föld haszonélvezetére, a termésre terjed.
               Mi lesz az ingatlannal, a házakkal, gazdasági s egyéb épületekkel a szerződés
               felbontása esetén?</p>
            <p>- Ott hagyjuk épségben, egy ujjal sem nyulunk hozzá. Kevélykedett Gyapjas, társai
               helyeslő morgásától kisérve. Még a keritést se bolygatjuk meg: legyen az uradalomé az
               is.</p>
            <p>- Erre az eshetőségre számitani kell ám!</p>
            <p>- Hogy talán a báró felmondja nekünk, szegény férgeknek a régi egyezséget? Miért
               tenné ezt, mi haszna volna belőle? Mi becsületes, hűséges cselédjei, szolgái voltunk
               eddig, maradunk ezután is: a bért megfizetjük, tartozásunkat lerójuk. Jó reménységgel
               nézünk a jövőbe.</p>
            <p>Térváry komolyabb biztatás nélkül sorolta elő kifogásait. Egy hét mulva
               határozott.</p>
            <p>Dús Dániel urat, a központi ispánt bizta meg, hogy válaszát az érdekeltekkel
               tudassa.</p>
            <p>E derék férfiu, ki huzamosb szolgálatával nem igen érdemelte ki ura bizalmát:
               dörmögve fogadta a parancsot. Elve, hogy a paraszt csak sülve jó, busásan megadja az
               árát, ki véle trafikál.</p>
            <p>E sötét ellenszenv azóta uralja az ispán ur lelkét: mióta a vargyasi napszámosok, a
               kukoriczaföldön kapákkal megkergették. Akkor ugyanis e jeles emberbarát,
               torkaszakadtából azt a szives véleményét nyilvánitotta: hogy minden paraszt gazember;
               az a mestersége, hogy lopja, csalja az uradalmat! Fürge, pipaszár lábai megmentették
               az agyonveretéstől, - de azóta, nagyon természetes, ki nem állhatja a suba
               szagot!</p>
            <p>- Nem jöttem üres marokkal; szólt oda az összegyült gazdákhoz nagyuri
               leereszkedéssel. A báró ur megengedi az épitkezést. De a régi szerződés részben
               módosulni fog.</p>
            <p>- Beleegyezünk! Zugták közös akarattal.</p>
            <p>- Ha tudniillik valamikor kenyértörésre kerül a dolog, mindenki lebonthatja a házát,
               az anyagot magával viheti, (ha ugyan lesz igavonó jószága hozzá!) Ezen kedvezményért
               a felmondás nincs határidőhöz kötve; az uradalom ellen kártéritési igénynyel senki
               föl nem léphet s a puszta visszavétele iránt tett intézkedéseket erőszakkal vagy
               perrel meg nem akadályozhatja.</p>
            <p>Hát bizony kemény feltételek voltak ezek. Az ispán ellenvetésre, s a paraszt eszét
               jellemző okoskodásra számitott. E helyett e kitörő öröm változatos nyilvánulásának
               volt kénytelen tanuja lenni.</p>
            <p>Óh az én magyar népem szivós kitartással ragaszkodik ahhoz a földhöz, melynek
               barázdáiba ekéje vasát bemártotta. A termő talaj, ez az érzéketlen földtömeg napi
               vergődésének göröngyös golgothája! Megbarátkozik vele, rajong érte: bár nincs jussa a
               legkisebb porszemhez. Az ég áldását kéri, harmatot, esőt imádkozik reá: noha
               elcsigázott testének nem ez ad örök nyugalmat. Másutt ássák meg a sirját, hová a sors
               vetette!</p>
            <p>Ezek a hajléktalanok: édes hazájuk áldásos, napsugaras térein árvák, idegenek, kik
               egyik helyről a másikra kénytelenek vándorolni, a végső inségben sem hagyják el a
               földet. A fajszeretet magasztossága, a szülőföld imádása ide köti őket örökre! Az
               értelmesebb rész mindig szembe száll a nyomorral, daczol a nélkülözéssel, küzdve küzd
               érdemetlenül megcsufolt életeért, mig az egyenetlen harczban elbukik: de nem, soha
               nem vesz vándorbotot a kezébe!</p>
            <p>Uradalmi mérnök hiányában Baksi utibiztos jelölte ki az egyes háztelkeket, a legelők
               szélein. Csodálatos gyorsasággal épültek a csinos nádfödeles házak, noha az
               anyagszállitás nagy nehézséggel járt. Mire lehullott az első hó: minden családnak
               megvolt a maga kis hajléka.</p>
            <p>A házak elé két sorban ákáczfákat ültettek. A falak sárgaföld vakolatát fehérre
               meszelték. Az asszonynép versenyt dolgozott a férfiakkal, hasznát vették a gyereknek,
               ha csak járni tudott. Vidám dal kisérte a szorgos munkát, mely télen sem szünetelt,
               mert födél, enyhely kellett a lábas jószágnak!</p>
            <p>Térváry többször megszemlélte az épülő telepet. Gyapjas Imre, a legtehetősebb a többi
               közt, kinek a város földjén szép, nagy tanyája volt, ragyogó szemekkel beszélt a
               jövőről, a további teendőkről.</p>
            <p>- Oda, ahol a nagy nyárfa mellett a domb emelkedik, épül tavaszra az iskola.</p>
            <p>- Amint az ispántól megüzentem, ötezer darab téglát ajándékozok hozzá.</p>
            <p>- Hálás köszönettel fogadjuk a báró ur nemesszivüségét. Gondunk lesz rá, hogy az
               iskola legyen a messze környék legszebb épülete. Van már tanitónk is: Báthi András
               uram, a vargyasiaktól édesgettük el magasabb fizetéssel.</p>
            <p>- Mennyit kap évente?</p>
            <p>- Százhusz forint készpénzt, két köböl tiszta buzát. Disznó tornak, lakzinak,
               keresztelőnek állandó vendége!</p>
            <p>- Ez is csak valami. Mosolygott Térváry. No én megtoldom a deputátumát még ötven
               forinttal!</p>
            <p>Az ispánt majd kilelte a hideg, mikor ezt az összeget kiutalványozta. Bolondok, ha
               többet nem kérnek, epéskedett az irnok előtt. Csak egyszer megvessék itt a lábukat:
               nem turja ki őket földi hatalom!</p>
            <p>Más alkalommal Gyapjas, ujabb tervezgetéssel állt elő.</p>
            <p>- Jövő évre, ha beüt a termés, egy kis imaházat emelünk. Szegényes lesz biz az: de
               hát pompa, czifrálkodás nélkül is lehet őszintén dicsérni az istent.</p>
            <p>A karantai telep ilyen arányban fejlődött, gyarapodott tovább. Térváry nem igen
               törődött vele, az ispánt bizta meg a felügyelettel, az uradalom érdekeinek
               megőrzésével; csak arra ügyelt, hogy a haszonbért pontosan megfizessék. Egy napot se
               késtek vele soha!</p>
            <p>A telepnek nem sokára nagy hire támadt, nem csak a környéken, de tul a megye
               határain.</p>
            <p>Ott, ahol a két házsor végződött, a domb alján, volt egy elpusztult csordakut, melyet
               a járásföldek kiosztása következtében a kispásztorok sem használtak többé. Kidőlt
               ágasát, gémjét, káváját a juhászok tüzrevalónak hordták el; a vályunak is régen lába
               nőtt: csak az oldalait őrizte meg a kegyelet, hogy sötétben, aki arra botorkál, bele
               ne essék.</p>
            <p>Egy nyári vasárnap délutánján történt, hogy a tanitó tizéves leánya (a mostani vidéki
               szinésznő!) több gyerekpajtásával a kut körül játszadozott. Nyugtalan vérü virgoncz
               teremtés lévén, szaladozás, ugrálás közben, csupa pajkosságból felkapaszkodott a kut
               korhadt oldalára, majd előre hajolva lenézett a mélybe.</p>
            <p>Sokáig bámulta a vizet, mely egészen tiszta volt. Moha, gomba, csak a téglaszélek
               közt képződött. Felülete áttetsző szint nyert a nap odatévedt néhány sugarától,
               melynek csábos játéka káprázatba vonta szemeit.</p>
            <p>A kis Erzsi előtt ugy tünt fel: hogy egy csodaszép élő női arcz lebeg a viz
               szinén.</p>
            <p>Honnét sejthette, tudhatta volna azt, hogy e fényes látománya nem egyéb, mint saját
               ábrázatának megnagyobbitott mássa.</p>
            <p>Szinéből kikelve, halálos remegéssel futott haza, elmondva apjának hogy az
               elhagyatott kutban mit látott... egy szakasztott olyan arczot, mint a szobában függő
               képen a boldogságos szüzé. Még az a ragyogó koszoru is ott volt a feje fölött.</p>
            <p>A tanitót zavarba hozta a leány okos, értelmes beszéde. Nem is olyan lehetetlen az!
               Hiszen a boldogságos anya a tisztaság és ártatlanság koronáját viseli: miért ne
               mutathatná magát a tiszta ártatlanság előtt.</p>
            <p>Báti András mély vallásos érzelmü volt. De mint a legtöbb kisebb műveltségi fokon
               álló ember, hitt a csodákban meg a babonában.</p>
            <p>A nép gyermeke lévén, egész életét a nép között töltötte, mely - kivált az alföld
               déli részén - ma is feltétlen hive, terjesztője a babonának.</p>
            <p>Hisz a legképtelenebb csodákban, az angyal és ördög földi harczában, ráolvasásban,
               szemverésben, rontásban. Megesküszik, hogy bizonyos bűbájos szavaktól elpusztul a
               szomszéd tehene, aprójószága. Vannak boszorkányok, kik áldozatukat kitartóan üldözik,
               beteggé teszik, álmukban mellükre ülnek. Hisznek a temető éjféli borzalmaiban, a
               hazajáró lélekben, melynek halál követi a nyomát.</p>
            <p>A tanitó nem igen iparkodott leányát balga tévedése felől meggyőzni; azt sem tiltotta
               meg, hogy valakinek erről a titokzatos eseményről ne szóljon. Sőt atyáskodva arra
               intette, figyelmeztette, hogy ezután még nagyobb buzgalommal, áhitattal imádkozzék
               Jézus szeplőtlen anyjához.</p>
            <p>A dolog természetéből okosan következik: hogy a csoda hire hihetetlen gyorsasággal
               terjedt. És ennek szintén természetes folyománya, hogy egy hétre rá nem volt a
               telepnek olyan ártatlan leánya, ki előtt e csoda nem ismétlődött volna.</p>
            <p>Látták valamennyien a szent anyát, a viz szinén lebegni. Oly szép, oly fényes volt!
               Mosolygott, barátságosan hajtogatta áldott fejét: hogy a bűnösök bünbocsánatot
               nyerjenek.</p>
            <p>Szent a kut, szentelt a vize is! Boldog, aki mélyébe tekinthet!</p>
            <p>Tarka virág illatát a szellő, az ilyen tulvilági esemény hirét a szóbeszéd terjeszti.
               A föld népe, mely jólétét az égiektől várja, babonás hitével szentesitette a kút
               históriáját.</p>
            <p>Boldog, ki közelében vagy éppen mellette tartózkodhat, élhet. A bűnös lélek oda vágy:
               hol enyhet hint rá az örök irgalom!</p>
            <p>Kezdetben csak néhány munkaképtelen vén asszony járt ki a kuthoz imádkozni.
               Példájukat követték a gyermekek. De nem sokára a közeli vidék lakói is felkeresték,
               mindig többen jöttek a városi tanyákról, gyalog, kocsikon, ki mint szerét
               ejthette.</p>
            <p>Valakinek eszébe jutott, hogy próbát kellene tenni a vizzel, sulyos betegségek, nehéz
               nyavalyák gyógyitására.</p>
            <p>Csakhamar száz esetet tudtak rá, hogy vak emberek visszanyerték szemük világát tőle.
               Sánták, bénák meggyógyultak, egy halálos beteg, kinek lába a sirban volt, néhány
               kortyot ivott belőle, most itt imádkozik a többi ájtatos hivő között!</p>
            <p>A kut korhadt deszka-oldalait téglafallal cserélték föl. Magas tölgyfa oszlopra
               feltüzték a Mária képét, a mint a kis Jézust anyai szeretettel tartja az ölében.</p>
            <p>Illatos mezei virágokból font koszorukkal volt mindig elboritva a szent kép, az
               oszlop!</p>
            <p>Hordták a kut csodatevő, gyógyitó hatásu vizét korsókkal, vedrekkel, idegen tájra is.
               Fogyott, de nem apadt le soha!</p>
            <p>A városi plébániáról kihozták az öreg papot, a ki szent mise és alkalmi beszéd
               kiséretében, az egyház szertartása szerint beszentelte a kutat, és ezáltal bucsujáró
               helylyé avatta fel.</p>
            <p>Évente egyszer, őrangyalok napján esik meg a bucsu a hivők ezreinek jelenlétében. De
               azért alig van nap, hogy ne imádkoznék a kut Máriaképe, feszülete előtt néhány
               kegyeletes látogató.</p>
            <p>A derék karantaiaknak takaros hasznot hozott ez a népvándorlás, a tanitó leányának
               Báti Erzsikének csodás látománya. Aki egész napot itt töltött, annak enni, inni
               kellett, ha nem hozott magával, kapott a telep lakóitól jó pénzért. Élelmes városi
               kereskedők, iparosok sátrakat állitottak fel a misék, egyházi ünnepélyek tartamára. A
               hit, vallás és az üzlet szava, igéje szépen megfér egymással.</p>
            <p>- A szentkuti bucsunak ez a története...</p>
            
         </div>
         <div type="chapter">
            <head>VI.</head>
            <p>A városi vendégek Gyapjas Imre tanyájára éppen a legjobbkor, a tálalás idejére
               érkeztek.</p>
            <p>Az udvart az eresz hosszában sátorrá alakitották át; diszitése friss galyakból,
               virágos faágakból került ki. Külön asztalt teritettek a városi nagyrabecsült urak
               számára. Az asztalfő első helye Térváry bárónak a kegyes földesurnak volt
               fenntartva.</p>
            <p>Az előkelő vendégek a lehető legszivélyesebb fogadtatásban részesültek nemcsak a
               háznép, de a meghivott gazdák részéről is. Ünneplő ruha volt mindenkin: a tanyai
               banda fülbemászó indulót játszott.</p>
            <p>A Gyapjas-család legkisebb csemetéje egy hat éves pufók képü egészséges leányka,
               ritka bátorsággal nyujtott át egy csinos bokrétát a főmérnöknének. Csókot kapott
               érte.</p>
            <p>A finom juhleves, ez a külterületi speczialitás, porczellán tálakban párolgott az
               asztalon, de nem nyult hozzá senki. Csupa tiszteletből vagy félóráig vártak a
               báróra.</p>
            <p>Végre is Dániel ispán urnak kellett a késedelem okát megmagyarázni. Elég alattomosság
               volt tőle, hogy korábban nem tette.</p>
            <p>- A báróné ő méltósága a délutáni fővárosi gyorsvonattal megérkezik. Jó uram a vasuti
               állomásnál várja. Hosszu ut az innét: alkony veti őket ide.</p>
            <p>Az ebéd a legderültebb hangulatban folyt le. Gyapjasék fényesen kitettek magukért.
               Annyi volt a különböző eledel, hogy még egyszer annyi vendég sem fogyaszthatta volna
               el.</p>
            <p>A szentkut környékéről felhallatszott a bucsusok czikornyás éneke, a vásárosok
               zsibongó lármája. A malacz banda magára akarván terelni a közfigyelmet, huzta, futta
               olyan elszánt kitartással, hogy még az effajta zenéhez hozzászokott Szecsei bácsi is
               ijedten kapkodott a füléhez.</p>
            <p>Elek volt talán a legvigabb az egész társaságban. Sürü poharazás kiséretében
               ingerkedett néhai ellenfelével Baksi utibiztossal: aki máig nem tudja neki
               megbocsátani, hogy elütötte a zsiros hivataltól. Avval biztatta, hogyha az
               ármentesités nagy művét befejezi: lemond a javára.</p>
            <p>- Vagy ha valami végzetes hibát követek el, a mi ugyan könnyen megeshetik, hát el is
               csaphatnak. Akkor aztán te lész az utódom.</p>
            <p>Baksi ur nagyot nyelt rá; csöndes melankóliával dörmögte: »hogy élő fának nehéz a
               kidőltét várni!«</p>
            <p>Csengeleinének a polgármester mellett jutott hely. A város ez idő szerinti feje
               közönséges mindennapi ember, ki bővebb bemutatásra nem szorul. A fiatal asszonynak az
               ebéd alatt volt ideje és alkalma e ritka külsejü ur nézeteit meghallgatni a fiatal
               házasok egyetértésének mélységes titkáról.</p>
            <p>- Mikor boldogult nőmmel egybekeltem, s a lakzi gyönyörüségein átestünk, az volt az
               első szavam hozzá: angyalom én az ősi szokás rabja vagyok és ezután is mindennap este
               benézek a korcsmába, a régi czimborákhoz. Ha nehezedre esik, tiltakozni fogsz ellene:
               én leszek a legnagyobb korhely a város férjei között. Ellenben, ha emiatt nem szólsz
               semmit, belenyugszol a megmásithatatlanba, naponta már este kilencz órakor ölelő
               karjaidba sietek. Persze, hogy akkor is a korcsmából jövök.</p>
            <p>- A felesége nem pakolt fel mindjárt, nem sietett vissza az anyjához? Én
               megcselekedtem volna!</p>
            <p>- Nagyot nézett, maradt, mert szeretett! Hja kérem szeretettel, szoktatni kell az
               asszonyt ravasz módszerrel, kedélyes furfanggal s ha kell nyers őszinteséggel.</p>
            <p>Csengeleiné önkéntelen is összehasonlitást tett férje és a város első tisztviselője
               között. Férfi mindkettő. Mégis mily óriási köztük a különbség!</p>
            <p>- Például: én nyiltan elbeszéltem a feleségemnek minden legénykori stiklimet,
               bűnömet, kalandomat. Okos asszony nem itélheti el ezért az urát. A házasság
               kiegyenlit mindent. Uj élet kapuját nyitja fel: mely ez átélt idők emlékei előtt
               örökre zárva marad!</p>
            <p>A tanitó lakásán sokkal csendesebbek voltak a kedélyek.</p>
            <p>A pusztai pedagógusnak a leányán, Terbe kapitányon és a kisteleki harangozón kivül
               nem volt más vendége. Egy kis oldalszoba volt összes lakása, a kertre nyilót a báró
               foglalta le. Igy sem fértek el. Kiültek az eresz alá, mely az utczától magas
               léczkeritéssel volt elválasztva.</p>
            <p>A kapitány sehogy sem érezte magát e vegyes társaságban. Pedig itt is pompás ebéd
               volt ám, de alig evett valamit.</p>
            <p>- Miért nem hitt meg az öreged még néhány csőszt meg birkapásztort is az asztalhoz?
               Annál élvezetesebb, érdekesebb volna a mai mulatság.</p>
            <p>- Ne légy kiméletlen Oszkár. Sugta Erzsike bántódva. Ismered származásomat, tudtad
               hogy nem vezetlek üveg fedél alá, márvány palotába. Ha szeretsz, ne bánts meg
               ennyire!</p>
            <p>A kapitány szó nélkül felugrott. Zubbonya zsebébe dugott kezekkel, fütyörészve ment
               ki az utczára. Szivességének jeléül erősen bevágta maga után a kerités ajtaját.</p>
            <p>A tanitó sanda szemekkel, mogorván nézett utána.</p>
            <p>- Jegyesed neked, igazi vőlegényed ez a czifra katona?</p>
            <p>- Két hónap óta az! Itt van ujjamon a gyürüje.</p>
            <p>- Mikor házasságot igért, akkor is ilyen finom viseletü volt?</p>
            <p>- Kissé hirtelen természetü. Más különben derék, kedves ember!</p>
            <p>Az öreg szapora fejcsóválás után még egyebet is kérdezett.</p>
            <p>- Szeret téged igazán?</p>
            <p>- Bebizonyitotta.</p>
            <p>- Ugyan mivel?</p>
            <p>- Lemond értem tiszti rangjáról, hogy feleségül vehessen. Beadta kérvényét, hogy
               polgári alkalmazásba kiván lépni. Az ilyen művelt ember minden ujjára kap akár tiz
               hivatalt!</p>
            <p>- Nagyon szép, becsületes tett lesz tőle, ha kedvedért, szépségedért ezt az áldozatot
               hozza. De ugy látszik, irtózik az uj atyafiságtól. Barátságos szóra sem
               méltatott!</p>
            <p>Erzsikének erre is volt mentsége.</p>
            <p>- Szoknia kell a mindennapi emberekhez. Folyton a legelőkelőbb társaságokban mozog.
               Mig a térvári kastély el nem uszott: napos vendége volt a bárónak. Főispánokkal jár
               vadászni, tábornokokkal kártyázik. A környék arany-fiatalságának ő a vezére.</p>
            <p>Ő is kisietett az utczára. A kapitány éppen az iskola falára pingált ákombákumokat, a
               telepi nebulók eme mesteri hyeroglifjeit, szabadkézi rajzait szemlélte.</p>
            <p>- Nagyon különösen viseled magadat Oszkár. Kezdte a leány neheztelve. Már az uton is
               olyan fagyos voltál, erővel kellett belőled kirángatni a szót. Megbántottalak?</p>
            <p>Oszkár mosolyogni próbált, de sehogy sem sikerült neki.</p>
            <p>- Talán bizony a fiatal mérnökné kavarta fel a véredet? Párszor hátra néztem; láttam
               hogy első találkozásra is értitek egymás nyelvét.</p>
            <p>A kapitány elvörösödött. Szinte durván válaszolt.</p>
            <p>- Művészi fantáziád, alakitó képességed dolgozik megint. Nem vagy most a
               szinpadon!</p>
            <p>A Gyapjas tanya udvarából Elek lépett ki. Szétnézett s amint Oszkárt meglátta, sietve
               közeledett felé.</p>
            <p>- Hagyj magamra édes! Szólt kérően a lányhoz. A főmérnök hozzám tart, fontos dolgot
               kell vele elintéznem. Megtudakolom tőle: nincs-e a városnál valami jó állás
               üresedésben, amit én is betölthetnék. Az én helyzetemben, a pályaválasztás előtt
               legkisebb protekczió is sokat ér!</p>
            <p>Oszkár is megindult. A két férfi büszke testtartással, ruganyos léptekkel közeledett
               egymáshoz.</p>
            <p>- Engedje meg a kapitány ur, - szólt Elek a külső tisztelet minden jelével, - hogy
               eddigi ismeretségünk alapján egy kéréssel alkalmatlankodjam.</p>
            <p>- Parancsoljon velem. Kész örömmel! volt az udvarias, de kimért felelet.</p>
            <p>Aki messziről nézné e két deli alakot, azt gondolhatná, két jó barát ölelésre készül.
               Pedig Elekben forrt a düh, nagy megerőltetésébe került, hogy magát mérsékelje.</p>
            <p>- Ön szándékosan vagy véletlen, egy szerfölött kényes magánügybe avatkozott.
               Emlékezik utközben a nőmmel folytatott társalgására?</p>
            <p>- Minden egyes szavára!</p>
            <p>- Régi emlékeket érintett, amelynek megbolygatásához csak nekem lehet jogom. Rajtam
               kivül senkinek e világon!</p>
            <p>- Nem vonom kétségbe.</p>
            <p>- A kapitány ur érdekfeszitő történetként beszélte el nőmnek ifjukori éleményeimet,
               sanyaru napjaimat, a Morotvay család jótéteményeit, a tanuló évek apró-cseprő
               bajait.</p>
            <p>- Nem mondtam talán igazat?</p>
            <p>- De még többre vetemedett. Heveskedett Elek, kit a kapitány kurta száraz felelete
               egészen kihozott a sodrából. Egy védtelen nőt becsmérelt, megtépte jó nevét, s
               mindazt, a mi a nőnek a legdrágább.</p>
            <p>- Ez már nem volt szándékomban!</p>
            <p>- Mentsége nem méltó a katonatiszthez; eljárása, cselekedete lovagiatlan, megróni
               való.</p>
            <p>A tiszt arcza változatlan maradt e nyilvánvaló sértésre. Csak a jobbkéz rándult meg
               idegesen, mintha hirtelen fölemelni akarná, de valami visszatartotta.</p>
            <p>- Ebben is igaza lehet!</p>
            <p>- Ha az volt a czélja, hogy nőm irántam érzett tiszteletét megingassa, szeretetét
               elhidegitse: talán részben el is érte. Maga a kisérlet megvetésre méltó.</p>
            <p>- Elismerem, hogy az.</p>
            <p>- Minek minősitsem tehát a tettét?</p>
            <p>- Aminek én. Kötelességnek!</p>
            <p>- Nekem más fogalmaim vannak a kötelességérzetről.</p>
            <p>- Nekem is. De juthat az ember olyan körülmények közé, midőn a bün, vagy a
               legczudarabb dolog a kötelesség álarczában lép fel s annak hódolni tartozik. Midőn az
               akarat egy démoni erő békója alatt nyög: s a vezérétől megfosztott agy ostobán
               cselekszik.</p>
            <p>Elek olyan mozdulatot tett, mint aki távozni akar.</p>
            <p>- Pár szót még uram! Ha megelégszik magyarázatommal: maradunk a régiek; ellenkező
               esetben bármely elégtételre készen állok. A katona jellemével összeférhetlen,
               szokásával össze nem egyezhető szószátyárkodást nem önszántomból cselekedtem.
               Kényszeritve voltam rá. Térváry báróné ugy akarta, ugy parancsolta!</p>
            <p>- Megint ő! Fakadt ki Elek összeszoritva ökleit.</p>
            <p>- Engem a bárónéhoz egy megnevezhetlen vágy, őrült szenvedély deleje vonz. Azt
               hiszem, szeretem; imádom, mert ellenállhatlan varázst gyakorol reám. Először csak
               arra kértem, hogy az ön iránt táplált mérhetlen, kiolthatlan gyülöletét ne terjeszsze
               ki ártatlan nejére: ki férjében egy félistent imád, dicsőit!</p>
            <p>- Avval sujtom, amivel elérhetem. Mondta kegyetlenül.</p>
            <p>- Több mint kegyetlen! Rebegte Elek. Lelketlen, szivtelen!</p>
            <p>- Nem volt erőm, önállóságom, hogy visszautasithattam volna kivánságát. Önmagam előtt
               alázott meg. »Ilyet csak katona mer megtenni, - volt végső válasza, - a ki
               csekélységért is koczkára teszi az életét!«</p>
            <p>- Ennyivel tartoztam önnek uram, de többel egyelőre nem!</p>
            <p>Elek hamarjában nem tudta mit tegyen. Ő ugyan soha nem volt katona, de érezte, hogy
               ez a tiszt óriási erőszakot követett el saját énje ellen: midőn a sértést eltürte s
               magát a védelem helyett inkább vádolta.</p>
            <p>Együtt szenvedték át az árvizvédelem emberfölötti fáradalmait, de barátságuknak
               sokkal szükebb volt a határa, semhogy ennek keretébe az ilyen hangot beleilleszteni
               lehessen.</p>
            <p>A kapitány tisztelgett, sietett vissza az iskolához. Szerelmese nyugtalanul várt reá.
               A kerités mögül leste a rövid párbeszédet, mely a heves kézmozdulatokból itélve csak
               félelmet kelthetett.</p>
            <p>Az utcza végéről lárma, erősbülő zaj, kiabálás hallatszott. Népcsoportok tüntek fel,
               gomolyogtak előre. A hullámzó tömegből a báró fogata vált ki, mely a tolongás miatt
               csak lassan haladhatott.</p>
            <p>- Éljen a földesur, ami pártfogónk, isten éltesse a méltóságos bárónét! Kiáltották
               harsányan. Mintha csak a szeretet őszinte kifejezése lett volna az örömriadal, oly
               jól esett a fülnek. Pedig nem az volt!</p>
            <p>A jó karantaiak a bucsusok különféle elemeivel egyesülve rögtönözték a tüntetést.
               Sorsuk, jövőjük annak az embernek a kezébe van letéve, kit igy ünnepelnek. Hadd
               lássa, győződjék meg róla: hogy ez a nép mily hálatelt szivvel érez iránta;
               ragaszkodásáért nem vándorbotot, de elismerést, jutalmat érdemel.</p>
            <p>Térváry kiugrott a hintóból s látható jókedvvel vegyült a tisztelők közé. A báróné az
               iskolához vitette magát.</p>
            <p>Pompás szinben volt. Látszott rajta az ováczió hatása. Az öreg tanitó vállát kegyesen
               megveregette s megengedte, hogy Erzsike kezet csókolhasson.</p>
            <p>- Estig maradok itt! A tanitó bácsi szobája férjemnek sem nyujt kényelmet, annál
               kevésbé nekem, ki a legcsekélyebb zajtól, lármától, elviselhetlen főfájást kapok. No,
               hogy ütött ki a bucsu? Sok a sátor, ezrével nyüzsög a nép a kut környékén. Hány
               tánczhelyet engedélyezett az ispán? Vannak-e szép lányok, takaros legények?</p>
            <p>Fogós kérdéseire be sem várva a választ a némán reábámuló kapitányhoz lépett. Hozzá
               hajolva suttogva váltott vele néhány szót: ilyen bizalmaskodó volt a felelet is.
               Tömött ibolyacsokrát levette kebléről, mosolyogva nyujtotta át a tisztnek, ki azt
               mély meghajlással köszönte meg.</p>
            <p>- Poros, rendetlen a ruhám! Magad uram, ha szolgád nincs! Mondta czélzatosan a tanitó
               lányára tekintve, kitől azt várta, hogy szolgálatát rögtön felajánlja. Bizonyára
               abban a hitben lépett be az iskola ajtaján, hogy Erzsike nyomban követni fogja. Arra
               ugyan várhatott!</p>
            <p>E helyett furiaként oda ugrott a kapitányhoz, villámgyorsan kitépte kezéből az
               ibolyacsokrot a mielőtt megakadályozhatta volna, izekre szakgatta.</p>
            <p>- Azt a virágot szagolgasd, csókolgasd, - sziszegte magánkivül, - amit tőlem
               kaptál!</p>
            <p>A kapitány bőszülten lökte el mellőle a leányt, ugy hogy a keritésig támolygott.
               Tovább is ott maradt! Fejét a kemény léczhez szoritva, keservesen sirt, zokogott.</p>
            
         </div>
         <div type="chapter">
            <head>VII.</head>
            <p>Térváry bárónénak kedve kerekedett megnézni a bucsusok tánczhelyét, mely az
               ájtatosságok végeztével adatott át rendeltetésének. Kiváló élvezetet talál a népies
               mulatságok tarkaságaiban, a legények, leányok változatos tánczában. A hány a pár,
               annyi félekép járja. A nagyvárosi kiváncsiság aranynyal fizetné az ilyen
               látványosságot.</p>
            <p>Többször s következetes konoksággal nyilvánitotta, hogy ha nem tartaná méltóságán
               alólinak, paraszt menyecskének öltözve surranna a tánczosok közé. Senki által nem
               ismerve, hátrakötött kontytyal, rövid viganóban, sujtásos sarkos papucsban, nyalka
               legénynyel ugrálni, forogni, ruháját riszálni: mily felséges, menyországi élvezet
               volna az!</p>
            <p>Terbefalvi Terbe Oszkár, a székháti háziezred délczeg kapitánya karján tette meg a
               tánczhelyhez vezető utat. Mondanunk sem kell, hogy a két előkelő alak közfeltünést
               keltett s különböző találgatások kapcsán bámulat tárgya volt.</p>
            <p>Morotvay Regina egyátalán nem volt kiváncsi a férje hollétére. A parasztokkal
               egyezkedik, vagy ami valószinübb, a városi urakkal tárgyal a puszta megvétele
               ügyében. Ez az ő legfőbb teendője, érdeke. Neje szórakozzék ugy, amint kedve tartja.
               Eddig sem ellenőrizte lépteit, tehetett tőle, amit akart. A külszin, a látszat, ez a
               fő: a világ mindig ebből itél.</p>
            <p>Gyapjasék vendégei szintén melegen érdeklődtek a tánczhely iránt: mely a rögtönzött
               korcsma udvarát foglalta el. Zúg, zsibong a tömeg, de hire sincs rendőrnek vagy lovas
               pusztázónak, noha az ilyen külterületi vigasság rendesen egy csomó fejbeveréssel, nem
               ritkán bicskázással szokott végződni. Kiegészitő része a verekedés, mint borjuszáju
               gyolcsingnek a kivarrás, pörge kalap mellett a bokréta.</p>
            <p>A báróné meg nem állhatta, hogy csipős megjegyzéseket ne tegyen a társadalom azon
               állitólagos intelligens elemeire, akikre a földhöz ragadt paraszt házánál a potya
               eszem-iszom ráfér.</p>
            <p>Oszkár erre azt jegyezte meg, hogy Gyapjas nemcsak uradalmi bérlő, de városi
               földesgazda is. A polgármester és társai tartózkodás nélkül elfogadhatták a
               meghivást.</p>
            <p>- Védelme nagyon gyanus, kedves katonám! Értem a benső rokonszenv indokát. A hatóság
               jóvoltából pompás dolga volt a századnak a vizvédelem alatt. A főmérnök is előzékeny,
               pazar volt, - a város kontójára. - Csengelei a megtestesült becsületesség. Szemtanuja
               voltam, ezrek fordultak meg naponta a kezén, ellenőrzés nélkül. A férfi legszebb
               tulajdonait bámultam ebben az emberben.</p>
            <p>- Az csak látszat! Nem látott még olyan piros almát, mely belül rothadt? Olyan ő
               is.</p>
            <p>- A gyülölet mindig elfogult.</p>
            <p>- Ej, ne fecséreljük a szót érdemetlenre. Azt kell hinnem, hogy ellenségeimnek
               hizeleg. Nézzük inkább a vigadókat.</p>
            <p>Hanyagul a tiszt kardmarkolatára támaszkodott.</p>
            <p>Amit legkevésbé vártak, Térváry rájuk toppant. Törődöttség, levertség látszott rajta.
               Bocsánatkéréssel intette magához nejét. Élénk beszélgetésbe merültek.</p>
            <p>Oszkár ezalatt önkéntelenül is azon töprengett, mi az oka a báróné végtelen
               gyülöletének, melyet maró kegyetlenséggel nyilvánit, valahányszor Elek neve szóba
               kerül. Soha sem titkolta a gyöngéd viszonyt, mely özvegysége alatt ábrándos lelkeiket
               összeforrasztotta: tudomása volt erről a bárónak is: az uj házasság fátyolt boritott
               a multra. Évek óta tart, forr az ádáz gyülölet.</p>
            <p>Annál nagyobb volt tehát a meglepetése, midőn a báróné férjével folytatott csendes
               beszélgetés után visszajövet, különös, érthetetlen kéréssel fordult hozzá.</p>
            <p>Azt kivánta, hogy keresse föl Csengeleit és küldje hozzá. Ne kutassa, mi készteti
               vagy kényszeriti erre: most nincs helye a bővebb magyarázatnak. Az iskolánál várni
               fogja.</p>
            <p>- Magához hivatja? Találkozni, beszélni óhajt vele? kérdezte Oszkár megütődve.</p>
            <p>- Okvetlenül, késedelem nélkül! Valószinü, hogy habozni, akadékoskodni fog: paraszt
               gőg lakik benne! Bizom a tapintatosságában, rábeszélő képességében... mondja meg
               neki, hogy epedve várom!</p>
            <p>A kapitány még habozott.</p>
            <p>- Komoly szóvitánk volt az imént. Ellenségként váltunk el. Nem nyilatkozott:
               megelégszik-e avval az elégtétellel, amit neki adhattam.</p>
            <p>- Megteszi vagy nem? Határozott legyen a válasz. Vagy azt akarja: én keressem fel,
               esetleg megszégyenitésnek, vagy durvaságnak tegyem ki magamat?</p>
            <p>Ez az érv hatott. Oszkár eltünt a bucsusok tömkelegében, Térváryné pedig szinte
               rohant vissza az iskolához. Eszébe sem jutott, hogy a járó-kelők vigyorgó gunynyal
               nézhetnek utána. Az előbb még oly méltóságteljesen, kihivóan andalgott a kapitány
               mellett, most siet, fut, mint akit kergetnek.</p>
            <p>A báró számára berendezett szobában összevissza hevertek az elöntött kastélyból oda
               hordott butorok. Alig lehetett az ablakhoz férni tőlük. Térváryné kikapcsolta az
               ablaktáblákat, hogy a telepre eső szabad kilátását a homályos üveglapok se
               gátolják.</p>
            <p>Végtelen izgatottság vett rajta erőt. Mint a lázbeteg reszketett. Egy levegőt fog
               szivni avval az emberrel, aki azt érdemelné tőle, hogy körmeivel állitsa el a
               lélekzetét.</p>
            <p>Pedig erősnek, szilárdnak kell lennie, ha czélt érni akar. Fel kell öltenie a
               tettetés álarczát, el kell némitania a boszuvágy, démoni szenvedélye tombolását. Arra
               a hatalomra van még egyszer szüksége, mely Eleket rabjává tette. Bizik ravaszságában,
               de vajjon lesz-e türelme, kitartása e merész játékhoz?</p>
            <p>Növekvő izgalommal számitotta az időt, melyre Oszkárnak küldetéséhez szüksége van.
               »Most, rátalál Elekre, közli vele üzenetét. Most szabadkozik, meggyőzni iparkodik:
               hogy lovagias férfi a nő kérését ilyen esetben nem utasithatja vissza. Mégis
               mentegetőzik, kifogást kifogásra halmoz, - és végre csak enged!«</p>
            <p>Csapongó képzelete nem mer az események elé vágni. Milyen lesz a találkozás: milyen
               szint nyernek az arczok; miféle láng csillan meg a szemekben; miféle indulat tüze
               éled fel a szivben. Ki tudná ezt előre megjósolni?</p>
            <p>Egyszerre megrázkódott. Elek alakja tünt fel a közelben. Egyenes irányt vett a
               bejáratig: tehát csak hozzá jöhet. No hát a koczka el van vetve: nem várja
               készületlen.</p>
            <p>Néhány várakozásteljes percz után Elek előtte állt: oly kifogástalan nyugalommal,
               mintha ez a kierőszakolt látogatás a régi ismeretség természetes következménye
               volna.</p>
            <p>- Parancsoljon velem, méltóságos asszonyom!</p>
            <p>- Nagy merészség, bevallom, illetlenség volt tőlem ide fárasztani. Szólt elfogultan
               Térváryné. Kérem, halaszsza el megrovó itéletét, mig meg nem hallgatott.</p>
            <p>Székre mutatott, ő pedig a pamlagon foglalt helyet.</p>
            <p>- Kétségtelen, példázgatózott Elek, hogy idegen befolyás következtében támadt ez az
               eszméje.</p>
            <p>- És ha az ellenkezőjét állitanám?</p>
            <p>- Azt kellene vélnem, hogy most már nem közvetve, kerülő uton, hanem személyesen
               akarja éreztetni ellenszenvét.</p>
            <p>- Tehát azt gondolja, haragszom önre?</p>
            <p>- A harag végtelen gyönge szó az irántam való érzelmének kifejezésére.</p>
            <p>- Tettem olyasmit, a mi feljogositja e véleményre?</p>
            <p>- A bárónénak rossz emlékező tehetsége van. De félre a személyeskedésnek csak a
               látszatával is.</p>
            <p>Elek szigoruan nézett Térvárynéra, ki eddig szinte gépiesen hadarta a szavakat. Aztán
               ő vette szemügyre a főmérnököt, hátra huzva fejét: mintha szivének egykori bálványa
               kisérteties vizióvá változnék. Hév csapott át érdekes, finom arczán, mely azt e
               pillanatban széppé, vonzóvá tette.</p>
            <p>Pillanatnyi felindulás, semmi egyéb! Azért van a lelki erő s ennek társa a szilárd
               akarat, hogy csirájában elölje az ilyen gyengeséget. Az élet keserves
               megpróbáltatásai teremtik meg az önuralom tántorithatlan erejét: mely a lelket soha
               cserben nem hagyja!</p>
            <p>- Ne játsza előttem a nagylelküt! szólt csendesen. Vétkeim sorozatát akarom hallani.
               Essünk ezen is tul valahára! Magunk vagyunk... egyszer s mindenkorra rendezhetjük
               ügyünket. Legyünk tisztában, hogy ebben a siralom völgyében, mely egynek pokol,
               másnak mennyország, - mit várhatunk egymástól. Elő a vádakkal!</p>
            <p>Térváryné olyan hangon mondta ezt, mely csak a legtisztább öntudat sajátja. Fenkölt,
               önérzetes, salak nélkül való!</p>
            <p>- Kérem, követelem, hogy beszéljen. Évek szenvedéseit akarom ma örökre eltemetni.
               Kitépem lelkemből az emlékezés magvát, mely örök tápot ad a bánat- s fájdalomnak.</p>
            <p>Panaszos esdeklés rezgett át szavain.</p>
            <p>Eleket bántotta ez a szenvelgés.</p>
            <p>- Kiméletlen legyek?</p>
            <p>- De igazságos is!</p>
            <p>- Kezdjük hát az elején, - szólalt meg Elek kis vártatva némi ingerültséggel. Ön
               menyasszonya volt már mai férjének. Az esküvő napja is ki volt tüzve. Egy szép napon
               anyját válogatott ürügyekkel felingerelte ellenem; a család köréből, hol négy évet
               töltöttem, haladéktalan távoznom kellett.</p>
            <p>- Igaza van. Anyám az én kivánságomra, rimánkodásomra tette azt!</p>
            <p>- Utravalóval is ellátott bőven. Jólelkü anyja, sajnálkozva, szomoruan szorongatta
               kezemet; testvére, az én okos, szelid tanitványom, busan sirdogált. Morotvay Regina
               csaknem kilökött az ajtón. »Gyülöletem, átkom kisérje!« Sikitotta utánam. Ez volt a
               bucsuzója!</p>
            <p>- Egyebet is mondtam én akkor. Jobb, ha nem hallotta!</p>
            <p>- Elváltunk. A katonatiszt özvegye főrangu hölgy lett; engemet szülővárosom karolt
               fel. Én férfihoz méltóan viseltem magamat, - de ön kegyes volt továbbra is törődni
               velem. Gyülölete, átka daczára egyre foglalkozott csekély személyemmel. Elregélte a
               férjének, a kapitánynak, talán másoknak is, hogy ami vagyok, azt családjának, főképp
               pedig önnek köszönhetem.</p>
            <p>- A báró számtalanszor az égig magasztalta önt előttem! Kénytelen voltam vele
               megértetni, hogy nagyszerü erényeinek a talaját talán mi is egyengettük!</p>
            <p>Elek mindinkább belemelegedett a vádaskodásba. A tartózkodás korlátait ledönté, félre
               hát a kimélettel.</p>
            <p>- Mert munkásaimat, a város által fizetett napszámosokat a térvári elhanyagolt
               töltésekre nem küldöttem: nyilt helyen, jegyesem előtt támadott meg s becsmérelt. Ez
               a seb ma is fáj; még nincs behegedve!</p>
            <p>- Megfelelek erre is!</p>
            <p>- Megirigyelte, hogy egy szende, angyali teremtés sorsát az enyémhez füzve, uj élet
               ösvényére léptem. Nő létére a nő szivéhez férkőzött; idegen kézzel, felbérelt
               eszközzel nyult a fiatal, tapasztalatlan lélek nyugalmához.</p>
            <p>- Végezze el ezt a kapitánynyal...</p>
            <p>- Tudtára akarta nőmnek adni, hogy hitestársa nem az a tiszta jellem, a férfiak
               eszményképe, mint azt gondolná. Csak olyan közönséges ingatag ember, mint a többi,
               kinek multján folt van, jelenében is több a hazugság, mint a valódi érdem.</p>
            <p>Térváryné behunyta szemeit. Minden szó a szivébe nyilal. De az őserő lüktet ereiben:
               mely türelmét aczélozza, kitörő indulatát, forró vére hevét féken tartja.</p>
            <p>- Rám kerül-e már a sor, taglalta vontatottan, mintha izekre akarná szétszedni a
               szavakat. Van még több sérelme is tartalékban? Ha azon a rettenetes éjjelen, melynek
               leple alatt a zugó ár szememláttára söpörte el az ég áldását, nem őrültem meg, most
               nem félhetek semmitől.</p>
            <p>- Végeztem!</p>
            <p>- Végig hallgattam, - harsogta Térváryné, felpattanva helyéből. Azt reméltem, hogy a
               nőnek tartozó gyengédséget nem fogja figyelmen kivül hagyni. Hasonló lesz az én
               fegyverem is.</p>
            <p>Fenyegető mozdulatot tett.</p>
            <p>- Oh, hogy végre szabadon, tartózkodás nélkül elmondhatom mindazt, ami bennem
               rágódik, sorvaszt, és éget. Hogy kiönthetem megbántott szivem minden keservét. Hogy
               végre-valahára szemére lobbanthatom az égbekiáltó igazságtalanságot, mit ellenem
               érdemetlenül elkövetett!</p>
            <p>Fejére kulcsolta kezeit, mintha félne, hogy agya szétpattan.</p>
            <p>- Mielőtt a báró hirét hallottam volna, sziveinket a tiszta szerelem gyönyöre
               kapcsolta együvé.</p>
            <p>- Édes perczek, áldott pillanatok, - sóhajtotta Elek önfeledten.</p>
            <p>- Neje akartam lenni, értse meg: felesége, hitestársa, mindene. Örömmel koszoruztam
               meg első férjem sirját, hogy többé ő sem állt közöttünk. Kezdetben burkoltan
               leplezve, később nyiltabban, a női önérzet és büszkeség arczul csapásával
               nyilatkoztam ön előtt, tudtára adtam egyedüli vágyamat, óhajomat. És Csengelei Elek,
               ki miatt örömmel türtem el a gúnyt, megszólást, hirem, nevem meghurczolását: hidegen,
               mondhatni megvetően utasitott vissza!</p>
            <p>- Akkor még senki, állás nélkül való fiatal ember voltam. Megnősülni, bizonytalan
               jövőre, - tiltotta a józan ész, a becsület!</p>
            <p>- Tudta, hogy férjem prédasága s hallatlan könnyelmüsége daczára még mindig gazdag
               vagyok!</p>
            <p>- Éppen ez riasztott vissza, hogy lábai elé boruljak. Piaczi áruczikk gyanánt nem
               dobhattam oda a nevemet. Elég volt addig a kegyelemből, a felhányt jóindulatból. Aki
               egyszer belekóstolt, örökké szájában marad az ize.</p>
            <p>- A sértett hiuságnak, dacznak volt abban legnagyobb része, hogy férjhez mentem egy
               hajlott koru, törődött emberhez, aki, hogy régen csődbe nem jutott, nekem köszönheti.
               Lehet a szerelemről szó közöttünk, mikor még ma sem érzek iránta vonzalmat. Összes
               vagyonomat elkunyorálta tőlem; s az most, a térvári uradalommal együtt uszik. Ha a
               hitelezők holnap megrohanják, utána megy az eddig tehermentes karantai puszta. Ön
               megmenthetett volna bennünket.</p>
            <p>- Nem értette meg a multkori védelmemet?</p>
            <p>- Sovány kibeszélés, közönyös restség, mi csak dajkamesébe való.</p>
            <p>Az ajtóhoz támolygott. Összefonta mellén a karjait.</p>
            <p>- Megfogadtam, hogy irtózatos boszut állok ezért. A porig sujtom... fetrengjen,
               pusztuljon... gyötrelme legyen az üdvösségem. Megtettem az első lépést: ugy-e
               merészen? katonatisztet sodortam bele a játékba. De most már tovább nem mehetek.</p>
            <p>Elérzékenyülve nyujtott kezet.</p>
            <p>- Nem vagyok én olyan rossz, férgeslelkü, mint amilyennek képzeltem magamat. Nő
               vagyok, ki tömérdek megpróbáltatáson ment keresztül s az ádáz viharokban hitét is
               elvesztette.</p>
            <p>Elek nem mozdult; a báróné aláhanyatlott fővel közeledett hozzá.</p>
            <p>- Világgá kürtöltem, hogy gyülölöm. Istenem! mily iszonyu csalódás. Vártam az undort,
               ha csak ráemlékezem, s e helyett jóleső érzés keritett hatalmába. Ime: a legtisztább
               rokonszenvvel, a haldokló szerelem végső fellobbanásával kérem: feledjük a multat,
               maradjunk barátok, segitsük egymást a bajban, veszélyben...</p>
            <p>A szék karjára hajolt. Feje imbolygott: pihenőjét kereste. De nem találta meg.</p>
            <p>Elek lassan fölemelkedett, merev testtartással, mint aki delejes álomból ébred föl.
               Aztán elkapta a báróné puha kezét s mohón ajkaihoz emelte.</p>
            <p>Sokáig álltak egymás mellett. Erkölcsi kényszer, vagy más nyüg alatt zsibong az
               érzékük?</p>
            <p>Mindkettő a multon mereng. Egyik a régi boldogság fényözönében füröszti a lelkét s a
               jelenre nem gondol: a másik a jelen tetszetős leplével iparkodik befödni a
               multat!</p>
            <p>Mind hiába, hasztalan! Romba dőlt mennyországot gyönge eszközökkel nem lehet
               felépiteni soha!</p>
            
         </div>
         <div type="chapter">
            <head>VIII.</head>
            <p>Térváryné nyerte vissza hamarább önuralmát. Elmult a gyöngeség: mely sok fenkölt
               eszmének s aljas szándéknak sirásója volt már.</p>
            <p>A chameleon szinváltozásának gyorsaságával tért vissza a már természetévé vált,
               rideg, bántó gőgje.</p>
            <p>- Köszönöm, hogy ide fáradt. Most már végleg elválhatunk egymástól. Kölcsönös a
               kiengesztelés. Látható, megszivlelhető jele se legyen annak: amit az imént
               eltemettünk. Kérem, hagyjon el... távozzék... pihenni akarok!</p>
            <p>Elek még mindig a régi, őrjitő emlékek zsibbasztó varázsával küzködött. De ez az
               affektált hang józanitólag hatott reá.</p>
            <p>Szelid, előzékeny akart maradni.</p>
            <p>- Elmondott mindent? Közölte megcsonkitás nélkül, amiért hivatott?</p>
            <p>- A szavát ismétlem: végeztem!</p>
            <p>- Olyan sürgősnek találta a kibékülést, hogy éppen ezt a megszólással, talán
               kellemetlenséggel járó alkalmat iparkodott felhasználni? Talán soha ebben az
               életben.</p>
            <p>- Mikor dob elénk a véletlen megint egy ilyen alkalmat?</p>
            <p>- És éppen a kapitányt kellett erre a küldönczszolgálatra rávenni, akivel mindeddig
               leszámolatlan ügyem van?</p>
            <p>- Tőle tudom, hogy a mentségeit ön hallgatagon elfogadta. Ez a bocsánat jele.
               Előzetesen rávettem, hogy ha kérdőre vonja s eljárását férfiatlannak bélyegzi, ne
               nyuljon kardjához; hivatkozzék rám, mint értelmi bünszerzőre, legyen őszinte és
               kiméletes.</p>
            <p>- Valóban az volt... De még nem tudom, nem is sejtem itt létem okát, a sürgős
               találkozás czélját.</p>
            <p>- Ez most már mellékes... hagyjuk el, feledjük el!</p>
            <p>- Ellenkezőleg, ismernem kell az indokot. Hogy álljon igy helyre a kölcsönös
               bizalom.</p>
            <p>Térváryné lesütötte szemeit, mint a kurtaruhás leányka az első hizelgő szó
               hallatára.</p>
            <p>- Nem merem... ej! nem akarom!</p>
            <p>Elek most méltán boszankodott.</p>
            <p>- Sokat tanultam, még többet tapasztaltam. A tapasztalás többet ér, mint a bölcsek
               elméletei, szofizmái.</p>
            <p>- Oktatás legyen ez?</p>
            <p>- Csak czélzás, hogy eltitkolja a valót.</p>
            <p>- Ne faggasson! gondoltam ugyan rá, hogy egy kivételes kéréssel háborgatom. De jobb,
               ha nem is emlitem. Talán terhére volnék.</p>
            <p>- Teljesithetlen?</p>
            <p>- Nem kivánok lehetetlent, csak szivességet!</p>
            <p>- Folytassa, kérem!..</p>
            <p>- El vagyok gyöngülve. A sok izgalom nagyon megviselt. Távozzék: nem a férjem miatt.
               Ő nem volt s nem is lesz soha féltékeny. De a kapitány nagyon különös ember,
               árnyékként követ. Mig szerelmi ömlengéseivel ostromol, azzal iparkodik imponálni
               előttem, hogy jegyesét, azt a tehetségtelen vidéki szinésznőt miattam hanyagolja el.
               Nézze csak: itt járkál az ablak alatt.</p>
            <p>- Addig nem fogok távozni, mig kételyben hagy a kivánsága felől. Engem el nem
               rémithet, mindenkor helyt állok magamért.</p>
            <p>Nem tehetett mást, könyörgésre fogta a dolgot.</p>
            <p>- Hálátlansággal illetett a férje előtt is. Engedje jóvá tennem vétkemet, mely
               szerintem ennek nem minősithető. Kibékülésünk őszinteségének csak a bizalom lehet a
               koronája.</p>
            <p>- Legyen tehát, mondta Térváryné csüggedten. Férjem az imént közölte, hogy a
               polgármester nyilatkozata szerint a város közönsége kész örömmel megvásárolja ezt a
               pusztát. A vételárt uj kölcsön fedezi. A hatóság minden befolyásos tagja helyesli
               ezt: csak a főmérnök kardoskodik, agitál ellene.</p>
            <p>- Meggyőződésből teszem.</p>
            <p>- A többség véleménye az irányadó!</p>
            <p>- A kisebbség pedig felterjeszti véleményét a miniszterhez. Pártatlanul dönt az!</p>
            <p>- Ne csináljon belőle lelkiismereti kérdést. Nyugodjék meg a többség véleményében,
               határozatában.</p>
            <p>- Tehát azt kivánja a báróné, hogy olyan ügyért szálljak sikra, melyet meggyőződésem
               ellenez?</p>
            <p>- Korántsem!</p>
            <p>- Vagy hogy semleges álláspontra helyezkedjem?</p>
            <p>- Eltalálta. Jőjjön létre az egyezség; ne inditson mozgalmat ellene. Lehetlent
               kérek?</p>
            <p>- Mint a város érdekeinek hivatott őre, annál is inkább kötelességem volt ez ellen
               felszólalni, mert tudtommal, a mai bérlők végső erejükkel ragaszkodnak a pusztához.
               Ha ők maradnak a tulajdonosok, velük olcsóbban egyezkedhetünk.</p>
            <p>- A toprongyosok! a nyomorult hajléktalanok! tört ki Térváryné, hevesen megragadva
               Elek karját. Hitelbe, részletfizetésre, isten nevében kellene nekik ez a tehermentes,
               drága föld! Pénzzé kell tennünk mielőbb, hogy oly összeget kapjunk, amit hitelező le
               nem foglalhat. A várossal kötendő szerződésnél az én nevem szerepel!</p>
            <p>Térváryné Elekre tekintett, mint aki vigaszért az oltárképre néz.</p>
            <p>- Ha megértett, - folytatta szomoruan, - méltányolni fogja előbbi tartózkodásomat. Ne
               szóljon... hallgatása legyen a kedvező válasz. Csak önben van bizalmunk:
               szerencsétlenségünk közepett senki másban e világon.</p>
            <p>Kezére hanyatlott a keze: pedig az a kéz még mindig az Elek karját tartotta.</p>
            <p>- Megértettem... mondta Elek rövid habozás után. Nem fog csalódni bennem.</p>
            <p>- Ezt vártam!.. igen... ez a nemes, előkelő gondolkozás önre vall! Jól esik a mentő
               kéz az ellenségtől is: hát még attól, ki készséggel nyujtja.</p>
            <p>Sokáig tanakodtak, bizalmasan, meghitten. Elek kezdetben ugy érezte, hogy hinárba
               lépett, melynek ingoványa egyre süpped a lába alatt. De aztán szabadon engedte át
               magát a helyzet csábjának. Térváryné mestere volt a képmutatásnak. Korán
               elsajátitotta s ingatag jellemének e foltját soha sem iparkodott eltávolitani. De
               amint Elek távozott, megmutatta lényét a maga valóságában.</p>
            <p>Formás karjainak nem találta a helyét. Vad öröme metsző hahotában nyilvánult.</p>
            <p>- Először a családi nyugalmat bolygattam meg: most a lelkiismeretéhez nyultam! Hozzá
               férkőzöm a becsületéhez is. Utoljára a szivéhez, lelkéhez...</p>
            <p>A tükör elé állt, a kárörömtől eltorzult arcza változatos játékában
               gyönyörködött.</p>
            <p>- Helyes, pompás, nagyszerü ez igy! Salve Regina, salve! Vigadj előre a biztos
               győzelemnek. Légy üdvöz, te a pokol légköréből szivembe plántált gyülölet. Salve
               Morotvay Regina.</p>
            <p>Meggyuladt a vére, kedvére őrjönghetett.</p>
            <p>- Salve Regina! Ezt énekelték a jólelkek lágyan, meghatóan a bünei miatt tengerbe
               sülyedt város buborékjai fölött. Ez lesz az én győzelmi dalom, midőn mindenki sir,
               jajgat, átkozódik köröttem.</p>
            <p>Ujongott, toporzékolt, rémes hahotája sikojba fult, majd pedig sziszegéssé enyhült.
               Meghalt benne a nő: a teremtés e magasztos s a tökélyhez legközelebb álló alkotásának
               minden bája egy-egy furiává változott, mely lángpallosért üvölt, hogy öljön,
               pusztitson...</p>
            <p>Térváry a leghizelgőbb bókokkal halmozta el nejét a nem remélt siker hallatára.
               Boldog tervezgetést füzött hozzá rögtön.</p>
            <p>- A holnapi rendkivüli tanácsülés elfogadja az ajánlatomat. A közgyülés megszavazza a
               vételárt, mely kerek nyolczvanezer forintot tesz ki. Az összeget rögtön lefoglaltatom
               hozományod fejében a nevedre, hogy senki hozzá ne férhessen. Az uradalomnak viz alatt
               levő nagyobbrésze ugyis árverés alá kerül: evvel a pénzzel még kezdhetünk
               valamit!</p>
            <p>Alkonyodott. A báróné előparancsolta a fogatot. Sietnie kell a vasuthoz, nehogy a
               gyorsvonatot elszalaszsza. A kapitány engedelmet kért, hogy elkisérhesse. Fürgén a
               bakra ugrott.</p>
            <p>Térváry nejéhez fordult.</p>
            <p>- Azt akarja, szólt halkan, hogy nyelvére vegye, megszólja a csőcselék. Nem fog
               elutazni ma, mert holnap a tanácsára, támogatására lesz szükségem. A bérlők
               küldöttségét kell fogadnunk s nem térhetünk ki előlük. Meg kell őket nyugtatnunk,
               mert ravasz, furfangos a paraszt: minden rosszra hajlandó, ha el van keseredve!</p>
            <p>Most hagyták el Karantát a városi vendégek is. Elek a polgármesterrel ült egy kocsin,
               szivélyesen köszöntve Térváryt, a ki szinte belefáradt a kalap leemelésbe.
               Csengeleiné nagybátyjával utazott, kendőjét mélyen előre huzta, hogy bánatos arczát
               senki ne láthassa.</p>
            <p>A kapitány is elkocsizott, a nélkül, hogy Erzsikét figyelemre méltatta volna. Sem
               önmagával sem a viszonyokkal nem volt megelégedve. Bántotta, hogy a báróné vak
               eszközéül hagyta magát felhasználtatni, nem tetszett neki Erzsike féltékenysége;
               haragudott, hogy Elek előtt meg kellett hunyászkodnia. Szóval: mai szereplése a
               kellemetlenségek és csalódások lánczolata, a melyekért elégtételt fog szerezni
               magának.</p>
            <p>Az éj ráboritotta sötét palástját a telepre. A bucsu különböző szórakozásai után édes
               mindenkinek a nyugalom. Térváry a szó teljes értelmében el volt csigázva, egész nap
               lótott-futott: s a városuraival folytatott tárgyalások állandó izgatottságban
               tartották.</p>
            <p>Lefeküdt, de mielőtt elaludt volna, neje zsörtölődéseit kellett végig hallgatnia.</p>
            <p>»Ha már kéréssel, rimánkodással, a szomoru jövőre való hivatkozással rávette, hogy
               Elek előtt magát a porig alázza, mért kényszeriti az itt maradásra? Ő nem lesz a
               szószólója tovább: kincsért sem hallgatja végig a paraszt deputáczió siránkozásait.
               Ami ezután következik, az a földesur gondja. Ő nem tud ebben a nyomorult szobában
               lepihenni. Penészes a levegő, kiállhatatlan a szag. Főfájást kap, vagy hát minden
               áron beteggé akarja tenni, nem elég volt a lelki izgalom.«</p>
            <p>Hogy neheztelését tényleg megmutassa: ehhez arányitott zajjal ment ki a szobából.</p>
            <p>Talán a tavaszi éj enyhe levegője az ő szemére is álmot fog hinteni.</p>
            <p>A rövid, sötét folyosó végén volt a tanitó szobája, honnét világosság csillámlott.
               Pillanat mulva eltünt a fény, utána beszélgetés, léptek zaja hallatszott. Majd
               megnyilt az ajtó s a báróné az öreg tanitó szikár alakját, mellette Erzsikét vélte
               felismerni.</p>
            <p>- Hát ezek mért nem alusznak? Ötlött az agyába gyanakvóan. És szorosan a falhoz
               simult a homály daczára, nehogy észrevegyék.</p>
            <p>Azok elhaladtak mellette s a kijáratnak tartottak.</p>
            <p>- Menjünk gyorsan édes apám. Ezóta együtt vannak, várnak reánk! Majd elmondjuk, hogy
               addig nem indulhattunk el, mig ezek a bünösök itt ki nem erőszakolták az álmukat.</p>
            <p>Térváryné tudja, hogy Erzsike kiket ért a bünösök alatt, és hogy ez az itélet
               leginkább ő reá vonatkozik. A féltékenységtől gyötört, szerelmében megbántott szivnek
               lehet-e enyhébb a hangja?</p>
            <p>Csodálkozását kiváncsiság tetézte.</p>
            <p>Hová törtetnek ezek éjszakának évadján? Kik várnak rájuk, akik előtt a késedelem
               miatt a jóltevő földesur sértegetésével mentegetőzni kell? Az öreg tanitót, aki
               folyton testi törődöttséget, gyengeséget emleget, micsoda titkos ok készteti, hogy
               neki vágjon a sötét éjszakának.</p>
            <p>Kalandos ötlete támadt. Meg akarja tudni e titkos ut czélját.</p>
            <p>Utánuk lopózik észrevétlenül, árnyékként kiséri őket. A kaland, legyenek bár
               veszélyei, oly csábitó, izgató.</p>
            <p>Mire az utczára kiért, a tanitó és leánya alakjainak homályos körvonalait sem
               láthatta. De hangos beszélgetésük elárulta utjuk irányát. Az utcza közepén haladtak a
               Gyapjas tanya felé.</p>
            <p>Térváryné mintegy husz lépésre maradt mögöttük. Bármennyire figyelt, nem értette
               szavukat, noha éjjel uj szárnya nő a hangnak. Egyre gyorsitották a lépteiket:
               erőltetésbe került, hogy a távolságot betarthassa.</p>
            <p>A telepről csakhamar kiértek a szabadba, a végtelen homályba. Annak az egy-két égi
               őrszemnek nem az a hivatása, hogy lanyha pislogása mellett meg lehessen különböztetni
               a tárgyakat, hanem hogy ároktól, gödörtül, a lidérczek mocsarától elterelje a puszta
               bolygó vándorát.</p>
            <p>Elmaradt a tanya, a kocsiut, keskeny csapáson a harmattól nedves rétre tértek át. Az
               éj csendje borongós érzéseket szül, melyek hallatlanná teszik a léptek zaját, de nem
               enyhitik a fáradságot, sőt sarkalják a vágyat a czél felé.</p>
            <p>Térváryné kezdte bánni elhamarkodottságát. A két homályos alak előtte lebeg, de már
               csak szóval érhetné be őket. Künn a pusztán, egyedül, elhatározása merészségével
               össze nem egyeztethető szeszélyből, üzőbe vesz két közönséges teremtést, akik az ő
               dolgába soha nem ártották magukat. Ő azonban mégis azt kutatja, mi tartja őket
               ébren?</p>
            <p>Hát nem-e kaczagni való dőreség ez?</p>
            <p>Vékony czipőjén keresztül érzi a vizes fű hidegségét. Lábaira mintha ujabb és ujabb
               sulyok nehezednének, majd a kimerültség előjele, a zsibbadtság is jelentkezik, és még
               sincs vége ennek a hosszu, bizonytalan utnak.</p>
            <p>Hozzávetőleges számitása szerint legalább is egy óra óta tart már ez a hajsza. Ekkora
               megerőltetésre nem hitte magát képesnek. Vissza nem fordulhat: hová menjen, merre
               bolyongja át az éjszakát? Az a két sötét alak csak viszi, hajtja tovább, amig le nem
               roskad s az éj barna szemfedője ráborul.</p>
            <p>Szorongó félelme a kétségbeesésig fokozódott.</p>
            <p>Vége volt a rétnek, a mezőnek is: göröngyös talajon mentek tovább. Tavaszi kiszáradt
               szántáson, melynek éles rögein olyanokat botlott, hogy alig tudta magát ujra
               összeszedni. Az éj pedig ezalatt lassu szinváltozáson ment keresztül.</p>
            <p>Foszlányos felhők mögül előbukkant a hold. Fénye inkább sárgás, mert ködpárával
               telitett a lég. De bármilyen szinben jelen meg: milliók reményteljes mosolya üdvözli.
               Ez a szende égitest, szabályos időrendszerével a megujuló, visszatérő remény jelképe.
               Térváryné is szent áhihattal néz föl reá.</p>
            <p>Végre, mintha kisebb-nagyobb házcsoportokat különböztetne meg a közelben. Valóban:
               házak, lakóhelyek... vége a kietlen pusztaságnak: itt emberek laknak!</p>
            <p>Széles utcza végén, magas léczkerités mellett surrant el a két árnyék. A báróné még
               mindig a nyomukban járt. Amint azonban futólagos pillantást vetett az épületre:
               ijedten állt meg, mint aki örvény szélére lépett.</p>
            <p>Elképedve látta, hogy oda jutott vissza, a honnét elindult. Óriási, keserves körut
               után ott van az iskolánál! Valószinü, hogy elárulta magát, valamikép meglátták s hogy
               lerázzák a nyakukról, végkép kifáraszszák: meghurczolták a határban.</p>
            <p>A tanitó és leánya nem tértek be a lakásukba: fürgén iramodtak tovább, megint csak a
               Gyapjas tanya felé. A kimerültség helyett vidámak, jókedvüek lehettek: mert idáig
               visszahallatszott éles hahotájuk.</p>
            <p>Mi más ez: mint a megelégedés pöffeszkedő hangja a sikerült tréfa, a megcsufolt
               kiváncsiság kudarcza fölött.</p>
            <p>Térvárynét a szégyenkezés dühe széditette meg.</p>
            <p>- Nem fogtok ki rajtam nyomorultak! Hörögte. Megyek utánatok, ha csuszva, mászva is,
               amig titkotokat fölfedem!</p>
            <p>Végső erőfeszitéssel vánszorgott utánuk. Többször visszanéztek, de az erősbülő
               holdvilág daczára a házak árnyékától nem láthatták.</p>
            <p>Ekkor azután jobbra fordultak, egyenesen neki a dombnak, mely a bucsuhelylyé avatott
               szent-kutnál ér véget.</p>
            
         </div>
         <div type="chapter">
            <head>IX.</head>
            <p>Időbe került, mig Térváry báróné a dombra felküzdötte magát. Itt aztán
               összeesett.</p>
            <p>Szivós, bámulatos kitartása meglelte jutalmát, mert olyan látvány tárult elébe: minő
               a fantasztikus történetek világába háttér gyanánt méltán beillenék.</p>
            <p>A völgyszerü lapos mélyedés közepén hatalmas máglya égett, melynek izzó piros fénye
               az égig felszökött, nappali fénybe vonva a lapály utolsó rögét is.</p>
            <p>A kut környékén, a tüzhöz közel az árusátrak, bódék, az oltár, az ájtatos hivők
               kegyelete helyén pár száz paraszt hullámzott a legnagyobb csendben. A büvös camera
               obscura vetit ily idomtalan alakokat.</p>
            <p>A feszület előtti lombos, virágos emelvényen festői nőalak állott égnek emelt fejjel,
               ájtatosan összetett kezekkel. Fehér ruha omlott alá szabályos termetén s a tüz fénye
               vérvörös szint kölcsönzött gömbölyü arczának.</p>
            <p>- A tanitó Erzsikéje, a kapitány néhai jegyese. Mormogta a báróné inkább szánakozva,
               mint meglepetve. Mit akar itt ez a kóbor szinésznő, ez a kisasszonynyá, uri nővé
               finomult paraszt-csimota? Talán valamelyik magán-jelenetét adja elő a karantai
               benszülöttek földvásárlási alapja javára.</p>
            <p>Kegyetlen gúnyjában nem soká gyönyörködhetett. Erzsike megszólalt, tiszta, átható,
               szivhez szóló hangon:</p>
            <p>- Atyámfiai, én édes véreim, kedves barátaim! Nehéz, inséges napok várnak reánk,
               keserves jövőnek nézünk elébe. Hogy bajunkra, bánatunkra irt, balzsamot nyerjünk:
               forduljunk védszentünkhöz, a csodatevő szüzhöz, ki fölséges, szent ábrázatát nekem,
               mint gyermek leánynak, azonkivül sok ártatlan lánypajtásomnak oly kegyesen
               megmutatta. Esdve kérjük: ne hagyjon el bennünket a nyomoruság küszöbén!</p>
            <p>Szétterjesztett, ölelésre hajló karokkal a feszület felé fordult s imába kezdett.</p>
            <p>A körülállók mintegy parancsszóra levették fövegeiket s halkan utána rebegték a
               vallás áldott igéit.</p>
            <p>Térváryné összerázkódott. Nem ilyen kezdetet várt ő: más hangra, jelenetre volt
               elkészülve.</p>
            <p>Erzsike keresztet vetett magára s még érczesebben folytatta.</p>
            <p>- Mi a bajunk, mi bánt bennünket, tudja, érzi, még a csecsemő is. Ez a föld, mely oly
               hosszu időn keresztül hajlékot, otthont, életet adott, meglehet, hogy pár nap mulva
               nem lesz már a tiétek.</p>
            <p>- A város akarja előlünk elharácsolni. Zugták minden felől.</p>
            <p>- Gazdát cserél a puszta: uj földesurnak uj lesz a cselédje: kövérebb, munkabiróbb az
               eddiginél. Itt éltetek, itt morzsoltátok le, sirtátok végig időtök javát: véres
               verejtékkel megszakadt tagokkal itt küzdöttetek a tavaszért, nyárért, a napsugárért,
               az isten áldásáért. Hát oly könnyen itt tudnátok ezt a helyet hagyni?</p>
            <p>- Nem űzetjük el magunkat... nem engedünk, itt maradunk... kiabálták többen, helyeslő
               moraj által kisérve.</p>
            <p>- Ha már a házakat nem is vihetitek magatokkal, - mert hiszen azt a szerződés szerint
               még le is kell rombolni, - elvihetitek-e magatokkal a temetőt: hol annyi drága,
               kedves halott porladoz. A nyugvók emléke örök váddal üldözi élete fogytáig azt, ki
               könyörtelenül el tud válni szerettei besüppedt sirjától.</p>
            <p>- Vakmerő lázitás, arczátlan izgatás ellenünk! Susogta a báróné magánkivül.</p>
            <p>Tehetetlen báb: nincs hatalma, ereje megakadályozni.</p>
            <p>- Mindezt azért soroltam elő, - hangzott csendesebben, hogy a baj, a veszedelem
               nagyságára rámutassak. Jól tették, hogy édes apám tanácsára hozzám fordultak. Ismerem
               a báró urat, örökbe fogadott cselédje voltam!</p>
            <p>- Leánya... gyermeke....</p>
            <p>- Cselédje, ha mondom! Mert mint ilyent bocsátott el magától. Meg kell hogy hallgassa
               a kérésemet! Majd leszek én a küldöttség szószólója, majd elkesergem én a karantaiak
               baját, panaszát. Ha van szive, megindul a szavamon.</p>
            <p>Zürzavaros lárma hangzott sürün megujulva. A kitörő, lelkesült öröm nyilvánulása
               az!</p>
            <p>- Hátha elutasit bennünket, ügyet se vet a kérelmünkre, kilátást sem nyujt az
               egyezkedő alkura.</p>
            <p>- Akkor kérjetek a haragtól, vagy elszomorodott szivetektől tanácsot!</p>
            <p>Az eddig nyugodt, csöndes tömeget a forrongás láza szállta meg. Százan is zajongtak,
               beszéltek egyszerre. Erős kifakadásaik közé szitkok vegyültek.</p>
            <p>Térváryné a domb-tetőn egy földhányásra támaszkodva szemlélte a kut körül
               történteket. Valódi szinielőadás volt az: hálás publikum hódolt a főszereplőnek.</p>
            <p>Az éj hüvös volt. Csak most érezte, hogy mennyire fázik, hogy el van csigázva. Haza
               gyorsan, nehogy megelőzzék.</p>
            <p>Alig tett támolyogva néhány lépést, egy erős férfialak, mintha csak a földből pattant
               volna ki, termett mellette.</p>
            <p>Dús Dániel ur, a központi ispán volt.</p>
            <p>Egyre hajlongott és csak ugy szórta az »alázatos szolgája«-féle hódolatteljes
               köszöntéseket. Egy csöppet sem csodálkozott, nem ütődött meg rajta: hogy a méltóságos
               báróné éjjel tizenegy óra körül ezen az elhagyott puszta helyen ődöng; - kinek ne
               volnának titkai? Az alázatos kérdezősködés helyett boldogan dicsekedett:</p>
            <p>- A jó gazdatiszt szivén viseli a kenyéradója érdekét s azt tőle kitelhetőleg
               előmozditja. Arról értesültem, hogy a parasztok áskálódnak az uradalom ellen: itt
               gyüléseznek, tanácskoznak, hazug, bolond dolgokat összevissza beszélnek. Végig
               hallgattam a szónokot.</p>
            <p>- Leszedte rólunk a keresztvizet is.</p>
            <p>- Én a ruhát huzom le róluk. A félévi bér holnap válik esedékessé. Lefoglalom a
               jószágaikat, ha rögtön nem fizetnek.</p>
            <p>A jeles népbarát további beszédének a kikötözés, elkergetés, nyuzás, korbácsolás s
               ezekhez hasonló fenyiték sürü emlegetése képezte a tenorját. Még jogokról,
               méltányosságról mernek szólni, mikor a szerződés, a pénz beszél!</p>
            <p>- Adunk nekik földet, verte mellét hetykén, - de csak amennyit megehetnek!</p>
            <p>A báróné lábai most már csakugyan megtagadták a szolgálatot. Rövidült a lépése, mint
               a kurta bilincsre vert rabé.</p>
            <p>- Nyujtsa hát a karját! Mordult a kisérőre. Vezessen haza. Nem látja, hogy tántorogni
               is alig birok.</p>
            <p>A telep szárnyasainak éjfél előtti konczertje véget ért, mire az iskola-épületben
               minden elcsendesült. Ha a szemre álom borul, pihen a lélek is? Oh nem mindenkor, nem
               mindenkinél.</p>
            <p>Erzsike mélyen aludt, mégis egyre hánykódott, nyöszörgött ágyában. Pedig meg volt
               vetve a feje alja lágyan. Érthetetlen szavakat mormogott, többször élesen
               felsikoltott, - mint akit kinoznak.</p>
            <p>Csak reggel felé csendesült le teljesen. Zavartalan pihenése nem sokáig tartott. Az
               ispán rontott be a tanitóhoz lesujtó, megdöbbentő hirrel.</p>
            <p>- Gyászba öltözhet a leánya! Kezdte vénasszonyos siránkozással, sárgás szemeit
               forgatva. Nincs már jegyese; a szegény Terbe Oszkár kapitány bevégezte földi
               pályáját. Még pedig, a kard, a puska e hős vitéze, mily csunya halállal! Kocsijával a
               meredek partról belefordult a Tiszába; a kocsis valahogy kiuszott, de a lovak ott
               vesztek s a kapitányt is már csak halva huzták ki a partra! Hulláját a kórházba
               vitték.</p>
            <p>- Szegény, szerencsétlen leányom, - mormogta a tanitó elérzékenyülve.</p>
            <p>- Mily végtelen kár, azért a derék, szép fiatal emberért! Testi-lelki barátom volt;
               rögtön indulok a városba, hogy utoljára láthassam, megadjam neki könyeim hullásával a
               végső tiszteletet.</p>
            <p>Sirni akart, hát vörösre dörzsölte szemhéjait.</p>
            <p>- A báró ur saját hintaját adta rendelkezésemre, hogy hamarább járjak. Ő is szerette
               a kapitányt... hát még a báróné, aki mit sem tud a szörnyü esetről. Ha tehát Erzsike,
               a boldogtalan mátka, velem akar tartani: lesz helye a hintóban.</p>
            <p>Be sem fejezhette szavait, könnyü háló-ruhában Erzsike állt előtte.</p>
            <p>A szörnyű hir első hangjára felébredt s mig a legszükségesebb ruhadarabokat magára
               kapkodta, az ispán minden szava hegyes tőrként nyilalt a szivébe.</p>
            <p>Halálhirét hallja annak, a ki eszményképe, bálványa, mindene. A kit nyilvánvaló
               hűtlensége, kiméletlen magaviselete daczára a rajongásig szeret.</p>
            <p>Remegve, akadozó szavakkal, kérte az ispánt, várjon rá, mig utra készül, illően
               felöltözik. Mit törődik ő most a mások bajával, a bérlők kivánságával, a föld
               sorsával: a világ minden nyomoránál több az ő gyásza, bánata. Ezek az életfát döntik
               le, - mig a nyomor csak időhöz van kötve, eloszlatja a boldog áldás, mosolygó
               szerencse...</p>
            <p>Hogy elkészült az utra, biztatta apját: holnap okvetlen visszatér. Akkor sem késnek
               el kérelmükkel: a jószándék, jóindulat nincs időhöz kötve. Megtartja fogadását, hiven
               elvégzi, amire vállalkozott. Nyithat e kérésre az ajk: ha a lélek sir, sajog?</p>
            <p>Nagyot nézett, sőt meghökkent, midőn az utczára lépve, az iskola előtt levő fogaton a
               bárónét pillantotta meg, aki mosolyogva, hivón fordult hozzá.</p>
            <p>- Siessen gyermekem! Üljön ide mellém. Hazáig elbeszélhetünk. Magához méltóval mindig
               szivesen társalog az ember. Majd csak elüzzük az ut unalmát valahogy.</p>
            <p>Erzsike vonakodva engedelmeskedett.</p>
            <p>- Ön művésznő. A kapitány a legnagyobb elragadtatással emlitette szinpadi rutinját,
               csengő orgánumát, érzelmes játékát. Egy olyan érdekes világban él: mely idegen
               előttem. Ha erről is beszél, hálás köszönettel fogadom. Nagy érdekkel fogom
               hallgatni.</p>
            <p>Hangja kimért, közömbös. Modora bizalmasnak látszik, de előkelő. Bágyadtságot sem
               mutat, sőt nyájaskodni tud: egyetlen gyanus mozdulattal nem árulja el, hogy másként
               érez.</p>
            <p>Az éjjeli jelenet folytatásául ezt a szerepet is igy megjátszani: mesteri alkotás,
               valódi művészet!</p>
            <p>Lám a hivatásos szinésznő, kinek kenyérkeresete a tettetés, az alakoskodás, nem képes
               ellenszenvét elpalástolni. Ugy tesz, amint érez, gondolkozik. Meghuzza magát a
               hintó-sarokban, hogy még a ruhája se érjen ahhoz, kit boldogsága megrontójának tart.
               Fél tőle, mint a ragályos betegtől, kinek az érintése is halálthozó.</p>
            <p>Az időtöltésre hivatott társalgásból, szóváltásból tehát az egész uton nem lett
               semmi. Térváryné hol elejtette, hol felvette a beszéd fonalát, de utitársa néma
               maradt. Legföljebb egy-egy fejbillenéssel iparkodott elütni nyilvánvaló illetlenségét
               s ha éppen szólni volt kedve: háromszor is megkérdezte, amire immel-ámmal, félvállról
               felelt.</p>
            <p>(Megállj csak! gondolta magában Térváryné, majd nemsokára megered a kereplőd, csak
               legyen aki hallgassa!)</p>
            <p>Delet harangoztak, midőn a városi vámház sorompója mellett elhajtattak. A kincstári
               épületek sorát a főutczán a magas-földszintes kaszárnya, egy idejét és divatját mult
               épület nyitja meg. Erzsike sajgó fájdalommal nézte a boltives vasrácsos ablakokat.
               Találgatja, melyik közvetiti a napfényt Oszkár hült tetemére.</p>
            <p>(Honnan tudná, hogy ez az ódon épület évek óta megszünt kaszárnya lenni: magtárnak
               használják.)</p>
            <p>- Hová visznek engem? Riadt fel Erzsike, amint a hintó az épület mellett a lehető
               legnagyobb sebességgel elhaladt.</p>
            <p>Dániel ur, a bakról visszafordulva adta meg rá a megnyugtató választ.</p>
            <p>- A rendőrkapitányhoz! A szerencsétlenség a város határán történt, ő tőle tudhatjuk
               meg a valót.</p>
            <p>A városházához érve, Térváryné jelentős pillantást váltott az ispánnal s a kapuban
               őrt álló hajdutól a főmérnök után kérdezősködött. Megtudván, hogy még a hivatalban
               van, hozzá indult.</p>
            <p>- Mi pedig ezen a széles folyosón jobbra tartsunk, mondta az ispán hanyagul. A
               rendőrkapitány játszópajtásom, iskolatársam: előzékenységére feltétlenül
               számithatok.</p>
            <p>A folyosó végén egy termetes városi rendőrrel találkoztak, akit az ispán magához
               intett. Halkan és hosszasan beszélgetett vele.</p>
            <p>- A kapitány ur még él, - kiáltott Dániel vigan, ruhájáról zsebkendőjével a port
               törülgetve. Rendőr, nyisson ajtót előttünk. Derült kedélylyel mehetünk a főnök ur
               elébe.</p>
            <p>A rendőr ur nagy sietséggel teljesitette a parancsot. Nehéz, tölgyfaajtó nyilt meg s
               Erzsike egy boltozatos teremben találta magát. Gyanutlanul tett néhány lépést,
               mialatt az ajtószárny becsapódott s mögötte valaki a kulcsot kétszer is megforditotta
               a zárban...</p>
            <p>Dús Dániel ur pedig elégülten vette elő bugyellárisát s öt forintossal jutalmazta meg
               a rend és törvény zsinóros őrének eme ügyességét.</p>
            <p>- Ez a nőszemély Térváry báróné és Dús Dániel központi ispán felelősségére mindaddig
               fogva maradjon, mig a főkapitány ur másként nem intézkedik.</p>
            <p>- De ha nagyon lármáz, dörömböl és okát kérdi a letartóztatásnak?</p>
            <p>Az ispán mérgesen huzta le szemére a kalapot.</p>
            <p>- Lázitás, izgatás a földesur, a hatóság, a törvényes rend, a vagyon, a közbiztonság
               ellen.</p>
            <p>Még parolázott is a rendőrrel!</p>
            <p>- Ne féljen, ne tartson semmitől. Ha visszaélés miatt el is csapnák ebből a
               százforintos tisztségből, hivatalból: az ilyen értelmes, ügyes embernek mindig ad
               kenyeret a térvári uradalom!</p>
            
         </div>
         <div type="chapter">
            <head>X.</head>
            <p>A rendkivüli tanácsülés egyedüli tárgyát Térváry báró ismert ajánlata fölött való
               megállapodás és határozat képezte.</p>
            <p>A nagyfontosságu ülésen a tekintetes tanácsbeliek valamennyien részt vettek. A
               főmérnöknek ugyan a felső-tiszai töltés zsilipjénél helyszini szemléje lett volna: de
               az ügy érdemét tekintve, itthon maradt.</p>
            <p>Maga a gazdasági tanácsnok volt az előadó. A mezőgazdaság és állattenyésztés
               érdekével egybevágó szakértelemmel sorolta föl a földvétel előnyeit, az erkölcsi és
               anyagi hasznot, mely ebből az ügyletből a városra háramol. Alapos tanulmányozással
               rámutatott azokra a módokra és eszközökre, melyek a vételár, a költség
               előteremtéséhez szükségesek.</p>
            <p>A város ujabb százezer forintos kölcsönt vesz fel valamelyik fővárosi banktól, mely
               az összeg erejéig a megvásárolt birtokot a javára keblezteti. A puszta, a pontos
               mérnöki kimutatás szerint, ötszázhusz hold, a tanács nyolczvanezer forintot igér
               érte.</p>
            <p>Ellenkezés nélkül elfogadták a javaslatot. A birtok hasznositására vonatkozó
               előterjesztés már nem ment ily simán keresztül.</p>
            <p>Szecsey bátyánk ugyanis azt hangsulyozta, hogy a mai bérlőknek felmondva,
               haladéktalan távozásra hivassanak fel. Két nap elég az elhurczolkodásra; bontsák el a
               házaikat, ha lesz rá érkezésük; vigyék el az anyagot, ha van igájuk hozzá.</p>
            <p>Egészen másként, sokkal praktikusabban hangzott a főmérnök külön véleménye.</p>
            <p>- Minden áron, ha kell, egyezség utján, meg kell akadályoznunk, hogy a távozók a
               lakóhelyeiket, melléképületeiket lebontsák. A mi népünknek, melyet oda telepitünk,
               valóságos áldás lesz a kész hajlék.</p>
            <p>- Ismerni kell a mi parasztjaink rátartós természetét. Inkább a szabad ég alatt hál,
               semhogy bebujjék más elhagyott, piszkos odujába.</p>
            <p>Elek visszafeleselt. A karantai bucsu, meg a fiatal asszony első könyhullajtása óta
               ugyis feszült a viszony köztük.</p>
            <p>- Szent igaz: a mi parasztjaink, városunk maradiságának eme pöffeszkedő tényezői,
               szörnyen el vannak kényeztetve. Éppen a hatóság tisztelt tagjai ebben a bűnösök. Mert
               ha választásra, vagy valamelyes szavazásra kerül a sor: »édes Jóska bátyám!« »kedves
               Márton szomszéd«, »drága urambátyám« még a tanyai kupecz is. A szürös atyafi aztán
               jól kihasználja az uri czimboraságot.</p>
            <p>- Hát a mélyen tisztelt főmérnök ur nem-e egyik tagja a magisztrátusnak?</p>
            <p>- Nem tartom valami különös ritka szerencsének!</p>
            <p>Fogta a kalapját, szó nélkül távozott. A másnap megtartott rendkivüli közgyülésen sem
               jelent meg: amiért megint csak a nyelves öreg rántotta le a hű társak előtt.</p>
            <p>- Nyilvánosan nem mert szint vallani a galambom! Makacs meggyőződését megpuhitotta a
               báróné, az angyalbőrbe bujt régi ideál. Szegény felesége nem ok nélkül kesereg,
               sirdogál...</p>
            <p>Térvárynénak eltökélt szándéka volt, hogy néhány hónapig anyjánál, a fővárosban
               marad. Ezt hajtogatta ismerősei előtt, sőt a polgármestert felkérte, hogy a
               megkötendő szerződést aláirás végett késedelem nélkül küldje fel hozzá. A tanácsülés
               határozata után mást gondolt.</p>
            <p>A városi szálló első emeletén vett ki három szobás lakást. Helyben várja meg az ügy
               kimenetelét: kéznél legyen, ha szükség lesz reá.</p>
            <p>- Most már nem szabadul meg tőlem, - mondta Eleknek tréfásan, midőn az ispántól s a
               csufosan rászedett Erzsikétől elválva, a hivatalban felkereste. Meglátogatom, s a
               nyakára járok mind addig, amig köszönetemet nem nyilvánithatom közremüködéseért.</p>
            <p>És Elekben nem volt meg a határozottság, a kellő tapintattal megértetni vele, hogy a
               városi széképületben való sürü megjelenése, látogatása, különböző magyarázatokra
               adhat okot.</p>
            <p>E helyett udvarias megjegyzésekkel még biztatta is.</p>
            <p>- A báróné szeretetreméltósága ujabb hathatós bizonyitéka annak, mennyire idején volt
               a félreértés tisztázása; a kibékülés, amely oly sok nyugtalanitó érzéstől, önvádtól
               szabaditott meg egyszerre.</p>
            <p>- Mintha a gondolatomat leste volna el. Igy érzek én is! Csak egyre kérem... többé ne
               bolygassuk a multat.</p>
            <p>- Pedig abban ami édes, drága volt: jól esik elmerengni rajta.</p>
            <p>- Akinek a jelene boldog, kárpótlást talál érte.</p>
            <p>- A boldogság nagyon relativ fogalom! Sokan abban találják, ha életük csendes
               folyását nem zavarja semmi. Ha baj, szenvedés, a lélek világának megrázkódtatása
               nélkül mulnak el rajtuk a napok. Mások abban lelik boldogságukat, ha meggyőződnek,
               hogy szerető gond őrködik fölöttük mely önzetlen segélyt nyujt s nem késik a
               vigaszszal.</p>
            <p>- És az ön boldogsága?</p>
            <p>- Elröppent álom: mely soha meg nem ujulhat.</p>
            <p>- Mindenki tiszteli, becsüli. Mi a neve hát ennek a tudatnak?</p>
            <p>- Muló, rövid öröm, bujkáló napsugár.</p>
            <p>- Az sem teszi boldoggá: hogy ifju, szép neje van, aki szereti, rajong érte.</p>
            <p>- Ez inkább szerencsétlenségem.</p>
            <p>- Érthetetlen ember. Becsmérli azt: amelyért ezrek hasztalan küzdenek: sorvasztó
               lázzal kutatják, keresik a szerető szivet és nem találnak rá soha!</p>
            <p>Térvárynénak nem kellett több magyarázat. Belátott Elek lelkébe, a boldogság
               definiciójával föl volt tárva teljesen. Bátran a szemébe mondhatná:</p>
            <p>- Nem szerelemből emelted a nődet magad mellé. A vonzalom, mit iránta éreztél,
               elsuhant már, mint a letört, letaposott virág illata.</p>
            <p>Hát hová is tünhetett? Szárnyakat adott neki a titkos vágy s elvitte a gyerekes
               ábrándok honába? Vagy itt maradt, s őt, a régi kedvest lengi körül, hogy a gyöngeség
               egy perczében szivéhez férkőzhessék?</p>
            <p>Bóditó eszme... zsibbasztó gondolat!</p>
            <p>Délután megint összehozta őket a véletlen. Térváryné a városház folyosóján a
               tanácsnok után tudakozódott, a találkozás tehát csakis a véletlen műve lehet.</p>
            <p>Viruló szinben volt. A szorosan testéhez simuló, égszinkék csikokkal áttört ruhája, a
               ruganyos járás, a fürge mozdulat, a fej előkelő tartása leányos külsőt kölcsönzött
               neki.</p>
            <p>Édes érzés gyult fel Elek szivében.</p>
            <p>Olyan most is, mint évekkel ezelőtt, midőn agyán ült a mámor. A hóditó varázs, mely
               előtt porba omlik a legszilárdabb, legszentebb akarat, ott hivalg az arczon, a szemek
               égő sugarában.</p>
            <p>Most is volt bizalmas közölni valója. Részletesen elbeszélte éjjeli kalandját, a
               sikerült csinyt, mely a vakmerően lázitó szinésznőt ártalmatlanná tette. A terv nem
               tőle, hanem az ispántól eredt, annak kivitelében készséggel segédkezett, mert ez a
               veszedelmes teremtés ugy megzavarhatná a parasztok fejét, hogy a birtok átadás, a
               kitelepités nem történnék meg komoly zavargások nélkül.</p>
            <p>Ez egy kissé bántotta Elek igazságérzetét.</p>
            <p>- Szabadon kell bocsátani rögtön ezt a leányt. Baj, nagy kellemetlenség származhat
               belőle! Azért, amit elkövetett, joga van a hatóságnak felelősségre vonni, nem
               följelentés, de a személyes meggyőződés, tapasztalat alapján. Ha ismerőseinek,
               pártfogóinak, például a kapitánynak ez tudomására jutna...</p>
            <p>- Ne emlitse ezt a darabos katonát! Megrögzött tisztelőm... szakitani akar
               mátkájával... tőle ugyan nem igen várhat segitséget.</p>
            <p>- Rab, fogoly gyanánt itt mégsem tarthatjuk!</p>
            <p>- Maradjon tisztességes őrizet alatt, amig rendbe jövünk. Adjanak neki egy csinos
               szobát, ne vonják el tőle a kényelmet; adják meg neki, amit szeme, szája kiván, - a
               szabadságon kivül. A költségeket én viselem.</p>
            <p>Hizelgő mosolylyal folytatta:</p>
            <p>- Ugy lesz, amint én óhajtom, ha a város legtekintélyesebb embere, a főmérnök is
               jónak látja.</p>
            <p>Mert a helyeslés késett, megint csak az affektált hanghoz folyamodott.</p>
            <p>- Szükség törvényt ront. Vagy azt akarják: hogy a telepen vér folyjon? Ez az
               ekzaltált teremtés a végletekig képes fanatizálni a buta tömeget.</p>
            <p>- Egy ilyen ártalmatlan ellenségtől fél a báróné?</p>
            <p>- Hallotta beszélni?</p>
            <p>- Nagy a szó hatalma! De vannak hathatós eszközeink ellene. A hatóság tudtán kivül,
               saját székházában ilyen eszközhöz nyulni, több mint vakmerőség. Tisztviselő társaim
               nevében tiltakozom ellene, sőt szigoru megtorlást követelek.</p>
            <p>Mindez higgadtan volt mondva. De fullánkja érzékeny helyre talált.</p>
            <p>- Bünrészes vagyok. Tudja ezt?</p>
            <p>- A báróné hibája, mondjuk: tévedése nyomban jóvá tehető.</p>
            <p>- Vezekeljek, a mellemet verjem talán?</p>
            <p>- Engedje nekem a közvetités szerepét. Intézkedem, hogy az a leány rögtön
               visszanyerje a szabadságát.</p>
            <p>- Nem egyezem bele... megtiltom!..</p>
            <p>Elek ugy érezte, hogy tagjairól békók pattantak le.</p>
            <p>- Tilalma előtt meg kellene hajolnom, ha bármi tekintetben alája volnék rendelve!
               Minden lehettem eddig, - de igaztalan soha. Az igaz ügy nem folyamodik erőszakhoz.
               Kis bajt kinevetni, igaz veszélylyel szembe szállni: a legnemesebb emberi
               tulajdonság!</p>
            <p>- Várjon még... csak egy pillanatra! Megfontolta, hogy mit cselekszik?</p>
            <p>- Haragját, engesztelhetlen gyülöletét megint magamra vonom. E miatt nem esem
               kétségbe. Fennmarad a benső törekvés, hogy idővel kiengeszteljem, barátságát ujra
               kiérdemeljem!</p>
            <p>Menni akart, de a báróné daczosan elébe szökött.</p>
            <p>- Igy szeretem a férfit, ha szilárd, ha tántorithatatlan! De aztán mindig csak ennek
               az elvnek hódoljon, soha attól el ne térjen. Mert akkor veszve van!</p>
            <p>Mire Térváryné lakására ért, Erzsike szabad volt. A rendőrök őrszobájába volt bezárva
               s a bizonytalan életnek egy olyan fázisán ment keresztül, melynek a szinpadon még
               hasznát is veheti valaha.</p>
            <p>Hogy az élet egy óriási szinház, földi pályánk csak egy rövid, keskeny szinpad s
               többé-kevésbé minden ember az élet komédiása: már fejtegetésre sem szorul. De aki
               szivet visz a szinpadra, annak ugy a festett, mint a való élete a teremtés, alkotás
               képességét, erejét rejti magában. Mesterkélt könyeinek igaz a forrása, mint a bércz
               ölén fakadó pataké. Érzéseinek, lelkének a tolmácsa: a hang igaz, természetes, mint
               az őserőnek szélben, viharban, szellőben nyilvánuló danája. Istenem! mily áldott,
               akinek szive van!</p>
            <p>Erzsikén nem látszott meg, hogy nehány rettenetes órát élt át. Megköszönte a főmérnök
               közbenjárását, de nem panaszkodott.</p>
            <p>- Apámnál akartam tölteni a nyarat. Ettől a kevés jótól is meg lettem fosztva, az
               ilyen előzmények után. Volt jegyesem is; ököllel törülhetem a szememet utána. Mehetek
               oda, ahol a part szakad...</p>
            <p>Hanem azért mégis kitört belőle a fékvesztett indulat.</p>
            <p>- Csak egyszer add a kezembe én teremtőm azt a hiu, felfuvalkodott, férges lelkü
               asszonyt: Morotvay Reginát. Megfojtom, izekre tépem.</p>
            <p>- Megérdemelné?</p>
            <p>- Elcsalta tőlem azt: akinek mindenemet feláldoztam. Ha van nemezis, igazságos sors:
               ostor leszek én annak a kezében.</p>
            <p>Elekre mély benyomást gyakorolt a leány dühöngése, a melynek hatása alól napokig nem
               tudott megszabadulni. És ez élénk ellentétben volt képzeletének makranczos
               szeszélyével, mely folyton csak a bárónéval foglalkozott.</p>
            <p>Szorgos munkája közben is gyakran rágondol.</p>
            <p>Szánja, mert szerencsétlen; sajnálja, mert félti a szegénységtől. A közgyülés
               összehivását kerülő uton ő sürgette legjobban. A kölcsön kieszközléshez szükséges
               fölterjesztést, megkeresést sajátkezüleg fogalmazta.</p>
            <p>Előtte lebeg hajlékony alakja. Földi mennyország, mely fölött senki nem őrködik.
               Reszketve közeledik hozzá, kinyujtja karjait s akkor látja, hogy álomkép csalfa
               játéka által van félrevezetve.</p>
            <p>Kis feleségéhez menekült. Eloszlik a vizió, ha keblére borul.</p>
            <p>Ott meg feddő szemrehányás fogadta. Hideg sóhaj, borus tekintet.</p>
            <p>- Kellemesen töltöd az idődet. A nap huszonnégy órájából néhányat nekem szánsz,
               ugyanennyi a hivatalé: a többinek pedig megvan a jó gazdája. Hát csakugyan oly
               kedves, szellemes, lebilincselő modoru ez a mi bárónénk?</p>
            <p>- Hivatalos ügyben érintkezünk.</p>
            <p>- Hivatalos a derült hang, melylyel mulattatod; hivatalos a bók, melylyel elhalmozod!
               Hivatalos ügyben szorongatod a kezét s hivatalból kiséred ki a városház kapujáig,
               levett kalappal, szolgai hajlongással. Nevetséges egy mentség!</p>
            <p>- Féltékeny vagy?</p>
            <p>- Utolsó dolog volna az!</p>
            <p>- Kimélj meg a gyanusitástól. Nagybátyád, ez az élő hirharang, szitja a gyanudat. Ha
               azt akarod, hogy béke honoljon köztünk, ne emlitsd ezt többé. Sokkal inkább
               tisztellek, sem hogy nőiességedet megsérthetném. Ugyanezt várom tőled.</p>
            <p>Igy mult el egy hét. Szecsei bátyánk reggelenként, hivatalba menet, rendesen betért a
               főmérnöknéhez, bánatos hugocskájához, egy-két pohár sziverősitőre. Ezzel
               kapcsolatosan az előző nap élményeiről, tapasztalatairól megkapó hűséggel
               referált.</p>
            <p>- A békességes türésnek is megvan a határa. Amit a bárónő elkövet, több, mint
               amennyit egy előkelő hölgy megengedhet magának.</p>
            <p>A hugocska nem mert kérdezősködni. Sőt ugy tett, mintha ez a kis szapulás nem is
               érdekelné. Pedig ha a megtestesült kiváncsiságot akarná valaki érzékiteni: bátran
               mintául, modellül vehetné az ő filigrán alakját.</p>
            <p>- Napestig a városházán lebzsel; sorba szaladgálja a hivatalokat, az ismerőseit
               feltartja a dolgában. Kivált Eleket háborgatja szivesen és mert nem zár ajtót előtte,
               azt kell hinni, hogy kedvére van ez a tolakodás. Már az irnokok is kinevetik,
               megszólják.</p>
            <p>- Még sem tér észhez.</p>
            <p>- Mások eszére vadász, hej! nem sikertelenül.</p>
            <p>Egy korty pálinka elnyomta a többi szót. De csak ideiglenesen. Azért a nyelv, hogy
               hasznát vegyük, koptassuk.</p>
            <p>- Zsuzskám, szentem: valld be igazán, nem vettél te észre az uradon valami különös
               változást?</p>
            <p>Éppen kapóra jött ez a tetszetős kérdés.</p>
            <p>- Ki van cserélve, önmagából forgatva egészen. Kimért a szava, kelletlen a beszéde,
               hideg az ölelése, csak olyan ajándékszerü a csókja!</p>
            <p>Tehetett-e róla, hogy amig ezt elhebegte, szemeibe könyek gyültek.</p>
            <p>A tapintatos nagybácsi sürün összeverte az ökleit: ami haragot, felháborodást
               jelentett nála.</p>
            <p>- Majd rendet csinálok én köztetek. Dörmögte távozás közben. Könnyelmü, léha lett a
               te komoly, jóravaló, egyenes jellemű uradból. Ennek részben te is oka vagy, mert
               siránkozol, pityeregsz ahelyett, hogy a sarkadra állnál.</p>
            <p>Mint elszánt ellenség törtetett a mérnöki hivatalba. Eleket nem találta ott.</p>
            <p>- Kikocsizott a töltésekre. Volt kérdezősködésére a válasz. Még pedig másod magával,
               Térváry bárónéval együtt!..</p>
            
         </div>
         <div type="chapter">
            <head>XI.</head>
            <p>A városi közgyülés ellenvélemény nélkül egyhangu határozattal fogadta el s tette
               magáévá a karantai puszta megvétele tárgyában előterjesztett tanácsi határozatot.</p>
            <p>Tisztességes napidij és fuvar-átalány élvezete mellett monstre-bizottság küldetett ki
               a törvényhatóság kebeléből, mely a birtok átadására vonatkozó eljárást megejti: a
               későbbi hatósági rendeleteket foganatositja.</p>
            <p>Térváryné lovas-pusztázó által tudatta az örömhirt férjével, kinek a zugolódó,
               forrongó parasztok között nem volt éppen irigylendő a helyzete.</p>
            <p>Megszökhetett volna tőlük, de ezzel azt érné el, hogy a felingerült telepesek
               fellázadnak a hálátlan uradalom ellen.</p>
            <p>Az érdekeltek tüntető deputácziója elmaradt; a jegyese ravatalához eltávozott Erzsike
               nehéz tisztét, szónoki szerepét senki sem merte magára vállalni. Hanggal vagy
               beszéddel, urral szembe szállani, nem utolsó bátorság.</p>
            <p>E helyett kisebb-nagyobb csoportokra oszolva keresték fel a bárót, aki a vadászat
               ürügye alatt kora reggel eltünt iskolabeli lakásáról s öreg este vetődött haza.</p>
            <p>Ha mégis elcsiphették, üres igérettel, bölcs és hasznos tanácscsal, kitérő felelettel
               elégitette ki őket, hogy békén hagyják.</p>
            <p>- Alakuljanak konzorcziummá: járják össze a bankokat, hogy a birtok értéke erejéig
               előleget kapjanak. Ha van pénz, lesz méltányosság, sőt jóindulat is.</p>
            <p>Ha pedig e száraz kijelentés következtében is tovább zaklatták, igy vágta ki magát
               jámboran:</p>
            <p>- Bizzanak bennem. Mikor voltam én a népnek ellensége?</p>
            <p>A várva-várt hir roppantul felvillanyozta. Ennek tulajdonitható, hogy egy szükséges
               és hasznos elővigyázatot elmulasztott. Szerény borravaló kiséretében, nem
               figyelmeztette a pusztázót, hogy »lakat a szádon, az ilyen ujság nem paraszt-fülnek
               való.«</p>
            <p>Minden jóravaló lovas-hirnök másfél órai lovaglás után megérdemli a hűsitő italt. A
               pusztai korcsmának pedig ebben a mozgalmas időben mindig akad vendége. Hát rossz
               néven vehető-e a szegény szolgától, ha az első pohár bornál megered a nyelve s
               kirándulásának a történetét, a nélkül, hogy valaki kérdezné, töviről-hegyire
               elmondja.</p>
            <p>A városi közgyülés határozatának megdöbbentő hire tehát villámgyorsan elterjedt. Aki
               hallotta, tovább adta, s hogy ez is megtörténhet, senki sem vonta kétségbe.</p>
            <p>Arra való a paraszt, a földesur kegyén élősködő pária, hogy az orránál fogva
               hurczolják.</p>
            <p>No hát lett is erre olyan felzudulás, mely elől a báró urnak csakugyan tanácsos volt
               idejekorán menekülni.</p>
            <p>Délután ért a városházára. Először is a jegyzőhöz sietett, hogy a főispán véleménye
               iránt tájékozva legyen. Az ő felterjesztésétől függ a kormány jóváhagyása. Nincs
               aggodalomra ok! A főispán szerint is egészen jó vásárt csinált a város.</p>
            <p>Azután a főmérnök után tudakozódott.</p>
            <p>- Holnap alakul meg az ármentesitő társulat. Künn van a védvonalon, a zsilipek helyét
               jelöli ki.</p>
            <p>Más forrás szerint a tanács megbizásából a fővárosba utazott, hogy a bankoknál a viz
               és föld kölcsönügyletét lebonyolitsa.</p>
            <p>A két verzió közül azt hiszi el, melyik jobban tetszik.</p>
            <p>Kereste a polgármestert: annak éppen iskolaszéki ülése volt. Tanitó-választás a
               napirend, hát a félvilágért elmaradna-e? A gazdasági tanácsnok, mióta a városi vagyon
               őre, délután még nem volt a hivatalában. Nem bolond, hogy egész nap huzza az igát
               azért a rongyos fizetésért. A főkapitányt most látták az udvaron, valószinü, hogy a
               Terbe kapitány ur, az az izgékony katonatiszt hivta el valahova. Ám a segéd- és
               kezelő-személyzet egyenként tünedezett el. A szomszédos vendéglő tulajdonosa
               dijdobással egybekötött tekepálya-megnyitást hirdetett.</p>
            <p>Térváry a szállóba, nejéhez sietett.</p>
            <p>Ott meg azzal fogadták: hogy a méltóságos báróné ebéd után tüstént eltávozott. Biztos
               időhöz nincs kötve a visszatérte: sokszor egész nap kimarad.</p>
            <p>- Talán az anyjához rándult fel a fővárosba, vélte a báró, noha nem tartotta
               helyesnek, hogy érkezését be nem várta. Tudhatta, hogy az értesités után azonnal
               jönni fog, és más dolgot mégis előbbre valónak tart ennél.</p>
            <p>Hogy az idő teljék, eszébe jutott, megnézni az elöntött birtokot, a gátszakadás
               helyét. Tájára se ment a katasztrófa óta. Milyen a pusztulás mai képe; mi maradt meg
               a majorok épületeiből; áll-e még a kastély, vagy az is összedőlt már, az el nem
               szállitott tárgyakat maga alá temette?</p>
            <p>A Tisza tartós apadása következtében az elboritott területről lassan visszafolyt a
               viz. Azért mégis három-négyméteres volt a viz mélysége még a széleken is.</p>
            <p>Térváry átvitette magát a kompon a tulpartra, a saját töltésére, mely tömérdek helyen
               át volt szakadva. A megmaradt részt kétfelől mossák a hullámok; a földtömeg csak
               addig tartja magát, mig át nem ázik teljesen. Aztán felbukik, szétcsap fölötte az ár
               s megint nagyobb lesz a tenger.</p>
            <p>Óriási fodros viztömeg árnyékolja be a szemhatárt. Sem a kezdete, sem a vége nem
               látszik.</p>
            <p>A parton épült kastély erős téglafalai ellentállnak az ádáz ostromnak. Sárgás födele,
               mintha egy óriási ingó dereglye volna. A szürke fény csalja meg a szemet, mely nem
               szokott az ilyen bóditó látványhoz. Kivehető az erkély is; oldalai csupaszok;
               vadszőllő diszét lerántotta róla a hullám.</p>
            <p>Az anyatöltés zöldelő füzesei mutatják, hogy itt van csak uj élet. Tul rajta
               hullámsir, pusztulás, honnét számüzve a vigasz, a remény sugára.</p>
            <p>A viz, lerázva nyügeit, az őserő diadalával erőszakos uton foglalta vissza, amit
               könnyelmü elbizakodással vettek el tőle: a régi medret, a haltenyésző árteret.
               Összeölelkezett ősi talajával, mely mohón szivja magába humusát, a termő iszapot. Mig
               a többi rész elapad, elpárolog: rekkenő nyár heve, tartós ősz száritó szele kell
               hozzá.</p>
            <p>Legalább két évig nem aratnak itten.</p>
            <p>Nem csillan fel a szántóvető ekéje a széles barázdákon. Kapások, kaszások, aratók
               danája nem olvad össze a pacsirta énekével. Sás dugja föl a fejét, virul a
               vizinövények flórája; sürü egymásutánban felbukkan a nád is, hajló száraival, széles
               levelével...</p>
            <p>Térváry a kompjáró fölött ült csónakba. Érdekes lesz a viziut feldult otthonáig. Az
               elindulás helyén a feltöltött kocsiut kezdődött, s a kastély körüli természetes
               magaslatig vezetett. Mellette huzódtak el a szőllőskertek. Itt-ott a lugasok felső
               oszlopai s a gyümölcsfák szomoru koronái látszottak ki a vizből.</p>
            <p>Fásult, kiégett szivnek való az ily látvány!</p>
            <p>A kormányos, - nem rég még az uradalom cselédje - oda nyilatkozott, hogy a kastélyban
               aligha nem vizirablók jártak. Ettől fél a méltóságos asszony is, mert a révészek
               egymásközt ilyesmit emlegettek.</p>
            <p>- Honnét tudod te a báróné gondolatát?</p>
            <p>- Az imént vittem ugyanezen a csónakon be a kastélyba.</p>
            <p>- Vagy félórával ezelőtt ugy-e, - szólt hirtelen Térváry, hogy meglepetését el ne
               árulja. Váltig le akartam beszélni e veszélyes utról.</p>
            <p>- Ha szél kerekednék, ez a lélekvesztő aligha, kibirná sokáig a tánczot. Igy nincs
               mitől tartani.</p>
            <p>- Nem szorultam a vigasztalásodra, paraszt! Támadt rá Térváry ingerülten. Mártogasd
               gyorsabban az eveződet, még ma vissza is kell jönnöm.</p>
            <p>- Abból ugyan semmi sem lesz, dörmögte az evezős, az égalján gomolygó homokfelhőket
               szemlélve.</p>
            <p>Az erkélynél kötöttek ki.</p>
            <p>Térváry, korát meghazudtoló könnyüséggel dobta át magát a vasrácson. Amint hátra
               fordult: Regina állt előtte sápadtan, olyan testtartással, mint akit váratlan ijesztő
               jelenség borzaszt meg.</p>
            <p>- Nem engem vártál? - mondta a báró közömbösen. Ezért a kellemetlen csalódásért ne
               jőjj zavarba, ne essél kétségbe. Hiszen tudod: milyen páratlanul jámbor ember,
               elnéző, okos férj vagyok én.</p>
            <p>Regina meg akarta ölelni, de a szuró, égető tekintet visszariasztotta.</p>
            <p>- Mérsékeld magadat, - sugta férjének. Odabenn megölhetsz, de e paraszt előtt
               hallgatni fogsz...</p>
            <p>Az elfogadó termen mentek végig a báróné hálószobájáig. Csakugyan rablók, elvetemült
               gazemberek jártak itt.</p>
            <p>Minden butordarab ki volt mozditva a helyéből. A szekrények fiókjai szét hajigálva, s
               a melyikben értékesebb holmit nem találtak, összetördösték. A falakról leverték a
               képeket, a festményeket; a nehéz csipkefüggönyöket szétdarabolták. A belső folyosó
               mozaikján tüzet raktak a drága diófa-ágyakból.</p>
            <p>Az emeleti tágas lakosztály helyiségeit összejárta, belepte a kormos füst,
               eléktelenitve a menyezetek és falak pompás ornamentikáit. A lépcső, a padozat
               mindenütt tele sárral, piszokkal, szeméttel...</p>
            <p>Térváry komor kedélyét dühre ingerelte ez a vandalizmus. Olyan volt e perczben, mint
               a hajlithatlan vizsgálóbiró, aki az őszinte vallomást, ha másként nem lehet, durva
               eszközökkel csikarja ki.</p>
            <p>A szégyenérzet daczára előkelő, de rideg, kiméletlen akart lenni.</p>
            <p>- Melyik gavallért rendelte ide? A főmérnököt, vagy a kapitányt?</p>
            <p>Regina összerezzent. A sértés elevenére talált.</p>
            <p>- A harmadikat... a férjemet.</p>
            <p>- Óh te áldott hitvesi szeretet. Az ember a kárhozatba szédül tőle!</p>
            <p>- A tisztességnek vajmi alacsony fokán állhatok az ön szemében.</p>
            <p>- Miért van itt? kire vár, tudni akarom!</p>
            <p>- Milyen erélyes fellépés. Eddig is igy kellett volna cselekedni. Nevetséges a
               magaviselete; több: kész esztelenség. Ugy feleljek, mint férjemnek vagy mint egy
               alkalmatlan vén embernek, aki eddig nekem szabadkezet adott, most puszta gyanura
               felelősségre von?</p>
            <p>- A nevemet féltem!</p>
            <p>- Tőlem? Inkább a hitelezőitől: azok több, nagyobb csufot ejthetnek rajta. Határozott
               választ kiván? Eleket várom!</p>
            <p>- Milyen bizalmas barátok. Tegye utána: azt a derék, kedves embert, a föltámadt
               ideált.</p>
            <p>- Legyen kiméletesebb! Bocsánatot fog kérni tőlem, ha türelemmel meghallgatott.</p>
            <p>- Ha ugyan még szóra érdemesitem valaha.</p>
            <p>Vérig akarta sérteni. Nagyobb megvetéssel nem bánhatott vele.</p>
            <p>- Ahogy a bucsun viselkedett, kisebb botránynak is beillett volna. Hát elnézhetem-e
               tovább, hogy tekintélyem rovására ostobaságokat kövessen, el. Válni akar?
               Nyilatkozzék!</p>
            <p>- Válni öntől... a férjemtől? Soha!</p>
            <p>- És ha én akarnék szabadulni?</p>
            <p>- Megteheti! De akkor előbb öljön meg.</p>
            <p>Fuvolahangja érzéstől reszketett.</p>
            <p>- Ennyit még sem érdemlek öntől. Hetek óta egyedül élek a városban, nincs senki
               mellettem. Ha megcsalni akarnám, hát nem ezt a gyászos helyet választom.</p>
            <p>Oly lágyan, meginditóan tudott beszélni.</p>
            <p>- Te kedves barátom, tévedésben vagy helyzetünk felől. Azt hiszed, révbe értünk,
               pedig a sik vizre vetett vissza a sors. Olyan csalódás ért bennünket, mely meg fog
               renditeni... átokba törsz ki s tőlem követeled, hogy megvigasztaljalak.</p>
            <p>Térváry szigoru vonásai még most sem enyhültek.</p>
            <p>- A te könyörgésedre közeledtem Elekhez, hogy ügyünk számára megnyerjem. Hát ez
               sikerült is, de nem sok köszönet van benne. A barátság viszonzásául felgyult benne a
               régi láng. Tegnap bevallotta, hogy szeret, imád s hogy vak szenvedélye az őrületbe
               kergeti....</p>
            <p>A báró akkorát toppantott lábával, hogy a szoba megrendült bele.</p>
            <p>- Az én nőm nagyon bátor, merész asszony! Ugy látszik, nincs sok veszteni valója,
               hogy nekem ilyet el mer mondani!</p>
            <p>Regina változatlan maradt. Csak a hangja nyerte vissza előbbeni érczét.</p>
            <p>- Letérdelt előttem. Éretlen gyerek módjára siránkozott, hogy miattam pokoli kinokat
               áll ki; hogy elhanyagolja hivatalát, feleségét; megfelejtkezik kötelességéről; kést
               döf a szivébe, ha elutasitom. Megkönyörültem rajta... meghallgattam.</p>
            <p>- Ide jön?..</p>
            <p>- Ha csak orkán nem sülyeszti el a ladikját, mindjárt itt lesz! Persze, te azt véled,
               hogy engem a szerelmi ömlengés ingere, tépázni való könnyelmüség, becstelen kaland
               hozott ide! Az imént mondtam, hogy számitásunkat csufosan keresztül huzta a sors.
               Amitől mindig féltem, bekövetkezett.</p>
            <p>- Hiób-hireivel is ingerel?</p>
            <p>- Egyik fővárosi hitelintézet, amelynek negyvenezer forinttal vagy adósa, táviratilag
               tiltotta le a puszta vételárát, s annak netáni kifizetése ellen tiltakozik.</p>
            <p>Regina szerfölött csalatkozott szavai hatásában. Azt várta, hogy férjét legalább is
               az ájulás fogja környékezni.</p>
            <p>- Meginditjuk a pert, - mondta, a vállait vonogatva.</p>
            <p>- Föltétlenül elveszitjük.</p>
            <p>- Ugy hát egyebet kisérlünk meg. Nem irom alá a szerződést s eladási ajánlatomat
               visszavonom. Bevárjuk az árverést; ha jól beüt: még megkaparithatunk valamit.</p>
            <p>- Csakhogy én másként okoskodom, kedves uram! Hozományomat minden körülmény közt
               biztositani kivánom. Megtaláltam a módját, eszközét.</p>
            <p>Térváry most már nem is igen figyelt nejére, akit ez a figymálás nem igen
               bosszantott.</p>
            <p>- Ha a városi hatóság egy olyan kötelezvénynek volna a birtokában, melylyel
               kétségtelenül beigazolhatná, hogy korábban már egy nagyobb kölcsön vagy egyéb jogok
               révén elsőbbséggel bir a birtokra: a szemfüles hitelezőt keresetétől elütni lehetne.
               A főmérnök szerezni fog egy ilyen hasznos okmányt az én kérésemre.</p>
            <p>- Rábeszéli, ráveszi, hogy okmányt hamisitson!</p>
            <p>- Nevezze aminek tetszik. Nagy baj van itt! Az orvosság mellékes, - fő a
               gyógyulás.</p>
            <p>- Térváry báróné, az én nőm, képesnek tartja a főmérnököt, mint felesketett
               tisztviselőt az ilyen galádságra?</p>
            <p>- A tiszta erkölcs beszélne igy, ha volna, aki meghallgatná! Ha igazán szeret s
               kiteszi magát minden veszedelemnek, hogy közelemben lehessen: akaratomnak lesz a
               rabszolgája. Azért hivtam ide, hogy ezt a kényes dolgot vele ma elintézzem.</p>
            <p>Térváry megdöbbent. Alig hitt a füleinek. Hát annyira félreismerte volna ezt az
               asszonyt, hogy lelke világának a sötétségét csak most látja? Jellemének alapját a női
               szendeség és szelidség helyett, a bünre gonoszságra való hajlam képezné.</p>
            <p>- Ha nem tudnám megkedveltetni vele, vagy elfogadtatni tervemet, és a mi hihetetlen:
               hallani sem akar róla: merészebb és értékesebb ajánlattal fogom zaklatni.</p>
            <p>A báró hanyag mozdulatot tett s tovább sétált a szobában.</p>
            <p>- A város kiépitteti a védtöltéseit. Kétszázezer forintos munka lesz az. Az épités
               teljhatalmu vezetője, a részletek kidolgozója kizárólag maga a főmérnök. Ő csinálja a
               terveket, ő számitja ki a munka alapját képező egységi árakat, a melynek jegyzéke a
               legszigorubb hivatalos titok. Megszerzem tőle s neked átadom. Ezáltal részt vehetsz a
               zárt ajánlati versenyen, ha az egységi árakat ismered, olyan kedvező ajánlatot
               adhatsz be, hogy csak te nyerheted el a vállalatot. A kezedet sem kell utána
               nyujtanod: ötvenezer forint tiszta haszon hull az öledbe.</p>
            <p>Térváry megborzadt. Felháborodva tett néhány lépést hátra.</p>
            <p>- Ha a főmérnök önmagáról megfeledkezve rááll az ilyen alkura, megérdemli a
               becstelenség örvényét, a fegyházat, ahová kergeted. Én nem leszek részese az effajta
               galádságnak.</p>
            <p>- Hát menj tönkre, légy koldus, - sivitott Regina, a kezeit tördelve. Légy kevély a
               nemességedre, meg arra a sokat hánytorgatott, de eddig még nem igen tapasztalt
               önérzetre. Majd egyedül cselekszem én, a saját felelősségemre. De ne várd, hogy
               osztozzunk!</p>
            <p>Nem szóltak többet egymáshoz. A báró az összezuzott tárgyakat, a pusztitás nyomait
               nézegette. Regina olykor lopva feléje pillantott; de tekintetében nem volt más, csak
               harag, megvetés.</p>
            <p>A szoba homályosult. A nap már régebben lebukott a feketülő felhők mögé, siettetve a
               sötétséget, mely a közelben leselkedett. Erősbülő szél tört fel a vizszinről, mely
               néhány tört ablakon át rést nyerve, végigfütyölt a hideg folyosón.</p>
            <p>Regina, mint akit váratlan öröm ér, diadalmasan felkiáltott:</p>
            <p>- Nézz csak le a tengerre! A város kékre festett dereglyéje uszik a kastélyhoz. A
               karcsu alkotmány derekán Csengelei Elek áll. Mily sóváran vizsgálja az emelet
               ablakait! Mondtam, hogy eljő. Ez az én hatalmam!</p>
            <p>A gyermek nem vigadhat jobban a czifra játékszernek!</p>
            <p>- Akkor és ugy töröm, zuzom össze: mikor a kedvem tartja. Van rá okom, hogy
               megsemmisitsem, lehetetlenné tegyem isten, ember és önmaga előtt...</p>
            <p>- Csendesebben asszonyom. Ne ragadtassa el magát a fölött, ami könnyen gyászára,
               keserüségére válhat. Ez a derék ur, - bármennyire gyülölje is, - nem fogja ide a
               lábát betenni.</p>
            <p>- Valóban?</p>
            <p>- Mert én nem engedem!</p>
            <p>- De én követelem!</p>
            <p>- Vigyázzon a báróné! Mondta olyan hangon, minő csak a halálra sebzett hörgése
               lehet.</p>
            <p>Kiment az erkélyre. Az evezősök éppen azon erőlködtek, hogy a nehéz jármű oldalát az
               erkély korlátjához tereljék. A garázda szél miatt ment ez oly nehezen.</p>
            <p>Elek megpillantva a bárót, megütődve, gépiesen nyult a kalapjához, hogy végtelen
               zavarában üdvözölje.</p>
            <p>Térváry nem akarta meglátni, észrevenni. Száraz alakja megnyult s harsányan
               ráorditott az evezősökre.</p>
            <p>- Vissza innét! Azt a gazembert, aki itt kikötni mer, irgalmatlanul lelövöm.</p>
            <p>Zsebébe nyult. A revolver csöve megvillant a homályban.</p>
            
         </div>
         <div type="chapter">
            <head>XII.</head>
            <p>Térváry báró becsukta az erkély ajtaját. Visszatért nejéhez, kit szemlátomást
               lesujtott ez a jelenet.</p>
            <p>- Lám, milyen báránytermészetü férj vagyok én. Más férfi az én helyemben fegyverét
               használta volna a tolakodó ellen. Más halált szántam neki.</p>
            <p>- Ő tulél tégedet.</p>
            <p>- Asszonyom, ez nem a gyülölet hangja.</p>
            <p>- Szidjam, korholjam, gyalázzam? Ujabb tápja volna ez a gyanudnak.</p>
            <p>A báró mitsem változtatott eddigi kimért hangján. Száraz, kiméletlen, a sértésig
               tiszteletreméltó.</p>
            <p>- Ez az ember nemde fölösleges ránk nézve a világon.</p>
            <p>- Több ennél, valóságos teher, vagy ha tetszik átok.</p>
            <p>- Bár mielőbb megszabadulnánk tőle.</p>
            <p>- De mig az érdek hozzánk füzi, dédelgetnünk kell!</p>
            <p>- Kár, hogy el nem bucsuzott tőle. Mert többé nem fogja látni. Meg is sirathatja,
               nincs módomban megakadályozni.</p>
            <p>A szél megrázott minden ajtót, ablakot. Ugy tetszett, hogy a kastély átnedvesült
               falai is ropognak, inognak.</p>
            <p>- Hallja a szélnek e mulatságos zenéjét, asszonyom? A vihar jókedvű hirnöke! Ugyan
               nézzen ki egy kissé az ablakon. Kormos felhők másztak fel az égboltig. A mi külön
               tengerünk meglódult, a falakon át érzem a hullámok zugását, verését.</p>
            <p>Regina hallgatott.</p>
            <p>- A városi dereglye, ez a szép, karcsu jármű vigan ficzkándoz a habokon, legyüri a
               kavargó hullámokat s a markos evezősök erőfeszitése mellett biztosan halad a rév
               felé: amig az orkán derékon nem kapja. Aztán felemeli s villámgyorsan ledobja, hogy
               deszkái, bordái recsegnek, ropognak. Ez az első seb, melyet ki nem heverhet, mert a
               hullám átcsap fölötte s a bennülőket a mélységbe söpri el. Mindjárt imádkozhatunk a
               lelkük üdveért...</p>
            <p>- Embertelenség volt be nem fogadni őket.</p>
            <p>- Mily enyhén itél!</p>
            <p>- Azokat a szerencsétlen evezősöket őszintén sajnálom!</p>
            <p>- Senki mást... senkit... csak ezeket a vizenjáró embereket, kik ebből élnek, az a
               foglalkozásuk. Mért nem születtek földesurnak, mennyivel jobb dolguk lenne!</p>
            <p>- Bizonyosan családosak valamennyien, mert hisz, a paraszt szokásból házasodik. Ha
               elpusztulnak kesergő asszony, siró éhes gyerek marad utánuk! Ki keres nekik kenyeret,
               ki teremti elő a betevő falatot, ki gondozza őket?</p>
            <p>- Egy-két árvával vagy nyomorulttal több, kevesebb: a gondviselés bölcsességének nem
               árthat.</p>
            <p>- Haláluk, vesztük a te lelkeden szárad!</p>
            <p>- Imádság, jó cselekedet lemossa azt onnét.</p>
            <p>Reginát még izgatottabbá tették ezek a kenetteljes válaszok. Pedig a higgadtságára
               talán soha sem volt nagyobb szüksége.</p>
            <p>Hamar besötétedett. A vihar sivitását a zápor sürü suhogása egészitette ki. De a
               zenéből hiányzott még valami. Vakitó fény után óriási csattanás rázta meg a
               mindenséget: mintha az ég, a föld indult volna meg.</p>
            <p>Az ijedtségből felocsudva, a báróné törte meg a csendet.</p>
            <p>- Csengelei sem hitte volna, hogy szép karrierjét ily hamar és szomoru módon fejezi
               be. Vizbe fulni: rettenetes, iszonyu.</p>
            <p>(Térváry nem csalódott: hogy az evezősök iránt nyilvánitott feltünő rokonszenvnek
               ilyen lesz a folytatása.)</p>
            <p>- Egyszer mindnyájan meghalunk. Előbb vagy később, egyre megy. Gondolom, ön is tudja
               ezt!</p>
            <p>- Utszéli bölcsesség, heveskedett Regina.</p>
            <p>Igazi elszántsággal erőltette a nyugodtságot, de sehogy sem sikerült.</p>
            <p>- Ha valamelyes csoda által meg nem menekül, ellened zúdul a közvélemény, amelynek
               megsemmisitő itélete után a büntető törvény elé kerülsz. Rád sütik a lelketlenség, a
               szivtelenség bélyegét: mi lesz a féltett névből, a büszkeségből?</p>
            <p>- Mily megható féltés, drága aggodalom!</p>
            <p>- Végtére is ez az ember semmi olyast nem követett el, amiért ily borzasztó büntetést
               érdemelne. Én hivtam ide, hogy miért, megmondtam! Különben is nem gentlemanhez méltó
               az ilyen eljárás. A sértett fél a lovagiasság porondjára lép: ha talpig férfi, tudja,
               mi a kötelessége.</p>
            <p>- Elkésett az oktatással, - gunyolódott Térváry. Ne kiméljen, mondja ki nyiltan,
               minek minősiti e tettemet.</p>
            <p>- Egyszerü gyilkosságnak.</p>
            <p>- És én az ön hangját, védekezését...</p>
            <p>- Egy sokat szenvedett sziv végső kétségbeesésének...</p>
            <p>- Valahára őszinte...</p>
            <p>- Az vagyok, mert érzem, hogy ami ezután következik, agyam bomlása, vérem szétcsapó
               lángja, az őrület.</p>
            <p>A villámok mind sürübben czikáztak. Az ég haragjának minden hangja bömbölt, orditott.
               A vihar neki feküdt a rozoga kőszigetnek, hogy kiforgassa alapjából, amiért daczolni
               mer vele.</p>
            <p>Regina térdre esett. Összegörnyedve fetrengett a padozaton!</p>
            <p>- Isten, te áldott, te hatalmas: ki hozzád oly sokszor fordultam, imádkoztam hiába...
               csak most hallgasd meg a könyörgésemet: védd meg Eleket a haláltól, atyai gondoddal,
               szent segedelmeddel!</p>
            <p>A báró mellé ugrott, hogy felemelje, vagy elnémitsa. Megrázta a vállait, kezeit;
               mintha érzéketlen tárgyhoz nyult volna.</p>
            <p>- Ne törüld ki az élők sorából, ne hagyd nyomorultan elveszni. Mert én még élni
               akarok; mérhetlen szenvedéseimért megérdemlem a boldogságot - az ő karjaiban!</p>
            <p>Nem ima, könyörgés ez: de lázas őrjöngés!</p>
            <p>Teljes sötétség volt a szobában. Térváry hosszas keresés után gyertyára akadt s azt
               meggyujtotta.</p>
            <p>A világosság magához téritette Reginát.</p>
            <p>Nagy nehezen talpra állt. Megsimogatta az arczát, mintha látná, hogy a koporsóban
               fekvőé sem lehet ijesztőbb. Ugyanigy bánt a homlokával is; azt meg ellepte a veriték.
               Zavartan nézegetett körül; kábult volt a rettenetes vihartól, mely lelkében tombolt,
               a külső viharnál nem kisebb pusztitó erővel.</p>
            <p>Térváry részvétet mutatott iránta. Széket hozott, leültette. De nem birt mellette
               maradni.</p>
            <p>- Vallomással tartozom önnek, uram! Mondta, zihálva, tördelve a szavakat. Igérje meg,
               hogy elpusztit, megöl, ha végig hallgatott.</p>
            <p>- Regina! szólt a báró megilletődve.</p>
            <p>- Ne nevezzen ugy... ne ejtse ki ezt az átkozott nevet többé! Nem kell a név se már:
               arra sem vagyok érdemes.</p>
            <p>Időbe került, mig ismét szólhatott.</p>
            <p>- Ismeri előéletemet. Némi foltja van! Hogy mégis nejévé tett, ezért köszönettel
               tartozom. A végzet, a sors, a véletlen, vagy mit tudom én mi akarta, hogy Elekkel,
               éppen az ön kérésére, ismét összejöjjek. Az ön álláspontja, felfogása, korrekt,
               minden tekintetben előkelő volt. Elég erősnek, hűnek, becsületesnek képesitett arra:
               hogy találkozásunknak egyéb következménye ne legyen, mint amit feltételül szabott.
               Csufosabbul aligha járt még földi bizalom!</p>
            <p>Csendesebben, mintegy álmodozva beszélt tovább.</p>
            <p>- Találkoztunk és kölcsönös magyarázatok, szemrehányások után látszólag megbékéltünk.
               Féktelen öröm fogott el, mert - elég botorul, - ugy éreztem: hogy gyülöletem ez ember
               iránt a régi, engesztelhetlen; hogy éveken át szitott, élesztett bosszuvágyam
               kielégitést talál. Hej! de rettenetes volt a csalódás!</p>
            <p>Sárga arczán némi életszin látszott. Vagy csak a gyertyafény halvány visszsugára
               volt.</p>
            <p>- A városba költözve, többször találkoztunk. Néhány nap mulva aggasztó jelenségek
               mutatkoztak. Elek nyájassága, finom modora, előzékenysége átlépte azt a megengedhető
               határt, melyen tul a tisztelet hódolattá, az érdeklődés vonzalommá, ez utóbbi pedig
               rajongó szerelemmé változik. Ez a komoly, tapasztalt ember, kit a családi élet
               tisztaságának szeplőtlen őréül tartottam: lábaim elé dobta hitét, reményét,
               mindenét.</p>
            <p>Térváry visszafojtott lélekzettel figyelt minden szóra.</p>
            <p>- Most kinálkozott az alkalom, hogy eltiporjam, megalázzam. E helyett engem tört
               gúzsba a gyöngeség. Tapasztalnom kellett, hogy a boszuvágy, gyülölet egy borzasztó
               hazugság, nevetséges önámitás, kaczagni való erőlködés! Hová lett az önuralom?
               Megtörte a régi emlékek győzhetetlen varázsa! Hová lett a jó szándék, erős akarat,
               fogadás? Gyáván elillant, mint bujkáló köd a hajnal hasadtán!</p>
            <p>Föl akart emelkedni, de nem volt hozzá ereje.</p>
            <p>- Még sem öl meg, uram! Mondta esdően. Vagy többet is óhajt hallani, megtudni?
               Legyen... még nem értem a végére.</p>
            <p>Kimerülten hunyta le a szemeit.</p>
            <p>- Nyolcz nap mult igy el: félelem, rettegés, kétség és öröm között: Ekkor, egy
               délután, Elekkel a városi akáczosban sétálva, hirtelen a neje, a tanácsnokkal termett
               előttünk. Bennem meghült a vér, nem a bün, vétek érzetében, mert az ég rá a tanum,
               hogy mindkettőnk lelke tiszta volt. Az erény apotheozisának nincs nemesebb,
               fenségesebb hangja, amint a milyennel egymást illettük. Csengeleiné kétségbeesése,
               veresre sirt szemei, nagybátyja durva lármája elvették öntudatomat.</p>
            <p>- Meg a szégyenérzet, - mondta utána a báró oly halkan, hogy neje nem hallhatta.</p>
            <p>- A fiatal asszony, a pletyka és besugás áldozata, szólni akart valamit, de ajkai
               megmerevedtek. Igaza van: mert habár a férje hálából vette feleségül, ő szerelemből
               ment hozzá. Hát mit tehetett egyebet; görcsös zokogásba tört ki s Elek keblére dőlt.
               Ez szeliden eltolta magától, engem pedig karon fogott s önmagából kikelve, förmedt rá
               a tanácsnokra, tisztviselő társára.</p>
            <p>- Csupán a kora menti meg, hogy a járókelők szemeláttára meg nem fojtom. Vezesse haza
               a feleségemet. Megértette, a feleségemet!...</p>
            <p>- Elsiettünk. De mint árny a fényt, eső a vihart, ugy kisért Csengeleiné nehéz
               zokogása. Ami ezután történt közöttünk: a mai találkozás megbeszélése volt! Beteg
               vagyok, nagyon szenvedek.... mindent elmondtam!</p>
            <p>A vihar szünőfélben volt. Kitombolta magát, elvonult, hogy dühét más vidékre ontsa. A
               kastély jól épített falai kiállták az ostromot. Visszazúg moraja az
               elégületlenségnek, hogy a pusztitás nem egyformán sikerült. A felkorbácsolt hullámok
               zúgtak, locsogtak még: nyaldosták, tépdesték az omló vakolatot.</p>
            <p>Térváry nem sokáig késett a válaszszal.</p>
            <p>- Ha Csengelei meghalt: tetszése szerint való időre tovább is a férje maradok. Élünk,
               mint eddig, de ezután többet törődve egymással. Legalább én arra törekedem, hogy
               vagyonomból minél többet megmentsek s önnek nyugalmas, a legcsekélyebb nélkülözéstől
               ment jövőt biztositsak. - Ha azonban megszabadult a halál torkából, egyikünk egy
               hosszú utra kél....</p>
            <p>Szétnézett a szobában. Az összezuzott karosszékek között talált még egy épet. Oda
               vitte nejéhez, hogy arra meg a lábait fektesse. Ágynemüek hevertek a földön, közte
               egy besározott kahsmir-szőnyeg, amit bizonyára azért nem vittek magukkal a
               fosztogatók, mert féltek, hogy lakásukon ez a ritka, értékes jószág árulójuk
               lehet.</p>
            <p>Lágyan betakargatta, nehogy megfázzék.</p>
            <p>Felhajtotta a kabátja gallérját s kalapját a fejére huzva, kiment az erkélyre, melyre
               a hullámverés csaknem bokáig érő vizet locsolt.</p>
            <p>Oda künn csendes volt már minden. Foszlányokra szakadoztak szét a felhők, s ragyogtak
               a csillagok.</p>
            
         </div>
         <div type="chapter">
            <head>XIII.</head>
            <p>Baksi Béla, Eleknek eme kitartó, megrögzött ellensége, másnap a kávéházban érdekes
               referádával mulattatta a reggelinél összegyült álmatlan urakat.</p>
            <p>A főmérnök ur az este séta-csónakázást rögtönzött, mert hát bokros elfoglaltsága
               mellett ilyen nagyuri szórakozásra is van elég ideje. Miért, miért nem, a térvári
               kastélyban keresett éjjeli szállást; a véletlenül ott levő báró azonban a
               vendégszeretet effajta igényéről hallani sem akart: az argonautákat elutasitotta, kik
               a már-már kitörő vihar elől a kompjáróba iparkodtak menekülni. De csak az elboritott
               szőllőskertekig juthattak el szerencsésen: ott felborult a dereglye. Valamennyinek
               sikerült egy-egy nagyobb faágba, fatörzsbe kapaszkodni, mig a veszedelem
               elvonultával, kiabálásukat, jajgatásukat a halászok meghallották s megmentették
               őket.</p>
            <p>Félóra mulva erről beszélt az ébredő város.</p>
            <p>Csengelei Eleket félig megdermedve, átfázva, csontig átázva, sulyos betegen vitték a
               lakására. Az evezősök, edzett vizszéli hajósok, a megszabadulás örömére egyenként
               megittak félliter pálinkát az ezer akósból s még tüsszögést sem kaptak a takaros
               fürdő után. De nyiltan fenyegetőztek, hogy ha az a semmirevaló nyurga báró valaha még
               elébük kerül, az evező-lapátokkal verik agyon.</p>
            <p>Térváry, a polgármesterhez menet, érezni volt kénytelen a következményeket. Néhány
               piaczi kofa rákiabált, a városi tisztviselők pedig, akikkel az épület belsejében
               találkozott, hidegen fordultak el tőle. Maga a polgármester, ki őt eddig
               megkülönböztetett figyelemben, tiszteletben részesitette: feszes, tartózkodó volt
               hozzá.</p>
            <p>- Pótolhatatlan hiány, sulyos veszteség a főmérnök betegsége is. A közigazgatás
               gépezete megáll nélküle. Ha pedig meghal, elpusztul, - negyven fokos a láz, az
               orvosok semmi jóval nem biztatnak, - gyászt ölthet a város, busulhat a hatóság. Nem
               lesz többé ilyen jeles tisztviselője.</p>
            <p>A báró nem igen akart mentegetőzni, de ennyi mégis kiszaladt a száján:</p>
            <p>- A kastély össze-vissza van repedezve. Gyanithattam-e, hogy kiállja az orkánt? Nem
               vehettem a lelkiismeretemre, hogy esetleg összedőlve ennyi embert menthetetlenül
               megöljön...</p>
            <p>Egyuttal kérvényt nyujtott be a vételárból tizezer forint előleg kiutalványozása
               iránt. A nyomban összeült tanács teljesitendőnek találta a kérelmet, de ugyanekkor
               foglalkozott a vételár letiltása ügyével is, melyet véleményre a tiszti ügyészségnek
               adott ki. Felmutattatott a kész szerződés is: melyet a báró a tanács tagjai
               jelenlétében aláirt.</p>
            <p>A báróné aláirása is nélkülözhetlen. Térváry azonban kijelentette, hogy neje beteg, a
               szállóban fekszik s a szobát el nem hagyhatja. Minthogy pedig holnap, - hacsak
               rosszabbra nem fordul állapota - okvetlen a fővárosba utaznak: a tanácsjegyző vigye
               el hozzá az okmányt, hogy az ügynek ez a része befejezést nyerjen.</p>
            <p>Az engedékeny, gavalléros modoru tanács ebbe is beleegyezett; sőt a polgármester maga
               sietett le a városi pénztárba, hogy a báró nyugtájára ez az összeg késedelem nélkül
               kifizettessék.</p>
            <p>Térváry zsebre dugva a tizezer forintot, visszament a város fejéhez, hogy
               előzékenységét megköszönve, bucsulátogatást tegyen.</p>
            <p>Az előszobában bóbiskáló öreg hajdun kivül egy vékony, izgékony ember volt még;
               vadonat uj ruha volt rajta, de merev mozdulatai olybá tüntek fel, mintha dróton
               rángatnák a lábait.</p>
            <p>Futólagosan pillantott rá. Bár ismerősnek tetszett, közönyösen haladt el
               mellette.</p>
            <p>Az illető jóizü nevetésre fakadt.</p>
            <p>- Ejnye báró ur! hát már nem is akarja a szegény czivil-embert felismerni, meglátni?
               Annyira megváltoztam?</p>
            <p>Katonás állásba vágta magát s komolyan bemutatkozott:</p>
            <p>»Terbefalvi Terbe Oszkár, tegnap óta tartalékos tiszt s ma, a városi külterület azon
               részének, mely nem tartozik a csendőrség hatásköre alá, valóságos rendőrbiztosa,
               pusztai kapitánya!«</p>
            <p>A báró szivélyesen gratulált az uj hivatalhoz; de nem tartotta ildomosnak
               kérdezősködni e hirtelen pályaválasztás indokai felől.</p>
            <p>Elmondta ezt Oszkár egy lélekzet vételre.</p>
            <p>- Meguntam a nehéz szolgálatot. Elkedvetlenitett, hogy elbuktattak a törzstiszti
               vizsgálaton, pedig a modern harczászati elvek a kisujjamban vannak. (Kár, hogy nem a
               fejében!) Hozzá még menyasszonyom is van, akivel szemben elkövetett mulasztásomat,
               hibámat helyrehozni, igéretemet beváltani, erkölcsi és becsületbeli kötelesség.</p>
            <p>- Báti Erzsikét, a karantai tanitó leányát érti?...</p>
            <p>- Természetesen! Miattam lemondott a szinpadról, hátat forditott a kóbor-életnek.
               Künn lakik apjánál, a staffirungját késziti.</p>
            <p>- A katona természetével megegyez a rendőr-tisztviselői állás. Sok oda künn a
               tisztogatni való.</p>
            <p>- Véletlenül jutottam hozzá. Elődömet a napokban megütötte a guta. Megmozdítottam
               minden követ, mozgósitottam minden protekcziót, hogy elnyerhessem. Hát sikerült. A
               rendőrlaktanya közel van Karantához: három szobás lakásom lesz kerttel,
               szántófölddel. Majd csinálok én rendet a gányók közt, megjavitom a
               közbiztonságot.</p>
            <p>A polgármesternek még az ülésben volt dolga. Amig megjő, szabadon beszélhetnek.</p>
            <p>- Különben arra az elhatározásra, hogy polgári szolgálatba lépjek, más fontos ok is
               kényszeritett. Valami Dús Dániel, állitólag a báró ur központi ispánja azzal a hirrel
               lepte meg a menyasszonyomat, hogy a Tiszába fultam s a helyőrségi kórházban kiteritve
               fekszem. Sőt a galád hazugságba a méltóságos báróné nevét is bevonni merészkedett.
               Erzsike felült neki s azon kifogással élve, hogy menyasszonyom a telepen lázit,
               izgat, ide csalta s mint valami közönséges gonosztevőt a toloncz-szobába
               elcsukatta.</p>
            <p>- Ilyen erőszakos természetü volt mindig!</p>
            <p>- Most azonban felsült a szokásával. Felelősségre vontam, a menyasszonyomon
               elkövetett sértésért elégtételt kérettem tőle. Tudomást sem vett róla. Én tehát
               nyilvános helyen, éppen a templom előtt, megbotozni voltam kénytelen! A »Székháti
               Hiradó« külön kiadásban tudatta hiveivel a vérlázitó eseményt: az ispán ur pedig az
               állomásparancsnoksághoz szaladt és ugy véresen feljelentett. Mit tehettem mást, a
               vizsgálat meginditása előtt táviratilag kértem a tartalék-viszonyba való
               áthelyezésemet...</p>
            <p>A szolga jelentette, hogy a tekintetes tanács eskütételre várja a rendőrbiztos
               urat.</p>
            <p>Térváry másnap elutazott; neje nem tartott vele. Komoly beteg, néhány napig még itt
               marad.</p>
            <p>Hivatta Dús Dániel urat. A lovaggá avatott férfiu bekötött homlokkal járkált az
               utczákon, ennek daczára csak mérsékelt volt a részvét iránta.</p>
            <p>Végtelen szerencsésnek érezte magát, hogy kegyes urnőjének szolgálatot tehet, ki nem
               igen tulságos követelményeket támasztott buzgósága, készsége iránt.</p>
            <p>Azt a kötelességet rótta rá, hogy óráról órára tudja meg: milyen természetü és
               lefolyásu a főmérnök betegsége? Állandó-e a veszély vagy tartós javulás mutatkozik?
               Ha igaz, hogy tüdőgyuladásban szenved, emelkedik-e a láz, fogy-e vagy stagnál az
               életerő? Továbbá: ki ápolja, ki gondozza, ki van állandóan mellette? Bocsátanak-e
               hozzá látogatókat, idegeneket, vagy rokonokat?</p>
            <p>Dániel ur alapos kutatásból eredő hirei csak egy hosszu, kinos hét után váltak
               kedvezőkké. A báróné is jobban érezte magát ekkor, de még mindig oly gyönge volt,
               hogy az elutazástól visszariadt.</p>
            <p>Ujabb, határozottabb megbizásokat adott az ispánnak.</p>
            <p>- Meg kell tudnia, hogy kik a rendes látogatói. Hányszor megy napjában az orvos, s a
               felesége eltávozik-e a beteg ágya mellől? Meg van-e neki engedve az irás,
               olvasás?</p>
            <p>A válaszszal nem volt megelégedve. Ki nem állhatja a gyámoltalan, ügyetlen embereket.
               Feltette magában: ő is mindent elkövet, hogy tudvágyát, kiváncsiságát kielégitse.</p>
            <p>Midőn beesteledett, egyedül, feltünés nélkül elhagyta lakását. Arczára vonva kalapja
               sürü fátyolát, bő köpenyt öltött, kendőbe burkolózott, nehogy felismerjék. Besiette a
               néptelen utczákat, félvárosrészt megkerült, hogy ha netán valaki követné,
               félrevezesse. Mikor aztán Elek lakásához ért, a kerités mellé huzódott, annak a
               hasadékain leselkedett, ha talán a lábbadozó kedves beteget az udvarban, az ablaknál
               megláthatná.</p>
            <p>Az ablakok világosak, - de csendes, kihalt az egész épület.</p>
            <p>Hiába mesterkél, hasztalan töpreng, nem talál módot, tervet rá, hogy a lakásba
               juthasson. A kiutasitás szégyene menten megölné. Álruhára gondolt: de az is
               kivihetetlen. Nem tud tovább türni, lehetetlen elbirni ennyi szenvedést!</p>
            <p>Három hét telt el igy, fokozatos vágygyal, emésztő, panaszos szenvedéllyel. A
               városban nem lakhatott tovább egyedül: anyja erélyesen sürgette a hazatértét. A báró
               is sürün tudakozódik utána. Cselekednie kellett valamit.</p>
            <p>Levelet irt tehát: szerelmes szivének mély gyásza sugalmazta annak sorait, betüit.
               Megint csak az ispánra szorult; keményen ráparancsolt, hogy ha életveszélylyel is, de
               Eleknek kézbesitse.</p>
            <p>Az ispán nem hagyta a bárónét sokáig kétségben. Hamarább megjött, mint várhatta
               volna. Lelkendezve számolt be a küldetése pompás eredményével.</p>
            <p>- A cselédtől tudtam meg, hogy a főmérnök már járkálhat is: neje karján rövid sétát
               tesz a kertben. A kert alján félig kiszáradt tanka van, a kerités hézagos, arra
               kevesen járnak, itt lehetett csak leselkednem. Egyszerre azt láttam, hogy neje, ki
               sokkal betegebbnek látszik férjénél, magára hagyta. Ezt az alkalmat nem
               szalaszthattam el. Fölkapaszkodva a kerités párkányáig, hogy megláthatott: a levelet
               a lába elé dobtam. A »báróné küldi« mondtam csendesen. Ő némi erőlködéssel lehajolt,
               felemelte, hévvel megcsókolta, s mert lépteket hallott, elrejtette...</p>
            <p>Másnap Térváryné már nem volt a városban.</p>
            <p>Ezalatt a hatóság minden intézkedést megtett, hogy a karantai pusztát, immár jogos
               tulajdonát, birtokába vehesse. A fővárosi pénzintézet letiltó táviratát az ügyészség
               elhamarkodott kapkodásnak minősitette. A biróság törvényes végzése nélkül erről szó
               sem lehet. Mig azt az intézet felmutathatja, az elsőbbségi jog Morotvay Regina
               javára, a hozomány erejéig biztositva lesz.</p>
            <p>A hatóság rendelkezéseit már ki is hirdették a telepen. A bérlők az aratás végéig, az
               élet betakaritásáig maradhatnak a helyükön. Akkor aztán el kell költözködniök. Hogy
               hová: van elég idő még arról gondolkodni!</p>
            <p>Kijelölték a város legszegényebb sorsu földmüvelői közül az uj telepeseket is. A
               háromszáz telekért legalább is ezren folyamodtak.</p>
            <p>A városi tanácsnok uj üzem- és gazdasági tervet állapitott meg. A puszta felét
               legelőnek használják, hogy lendüljön fel régi hirére a marhatenyésztés. Egy részét
               befásitják, csak a kisebb részt adják szántás-vetésre haszonbérbe.</p>
            <p>A telepen két uradalmi épület van: a gyönyörü iskola és a nagy-korcsma. A rendőrség
               feladata, hogy a mostani lakosok távozásával, mindkettő épen, sértetlen maradjon. A
               saját épületeikkel tehetnek, amit akarnak, mérsékelt árért a városnak, vagy a
               jövevényeknek eladhatják.</p>
            <p>Ezeket a rendeleteket és intézkedéseket egymásután három vasárnapon az iskola előtt
               dobszó mellett hirdették ki az egybegyült népnek. Egyetlen zugolódó, békétlen vagy
               panaszos hang nem hallatszott. Nem zajongott a tömeg: mint egy elhárithatlan csapást
               fogadta mindenki.</p>
            <p>Terbe Oszkár itt szerepelt először hivatalos minőségében. Az ő imponáló
               megjelenésének, a lovas pusztázók katonás föllépésének tulajdonitotta e nagy
               hallgatást, bámulatos csendességet. Nagyban kérkedett vele, noha Erzsike váltig
               csititotta.</p>
            <p>- A térvári uradalom földje ez, hol a városi rendőrségnek csak akkor van joga
               megjelenni, hatalmát gyakorolni, ha mi innét eltávoztunk és az átadás végleg
               megtörtént.</p>
            <p>- Te hozzám jösz, nálam maradsz! De hát ez a szegény, megcsalatott nép hol hajtja le
               a fejét, hol talál menhelyet?</p>
            <p>- A kincstár könyörült meg rajtuk. A kulai pusztákon jelölt ki az ispánság helyet
               számukra. Csakhogy épület, hajlék nélkül szomoru télnek néznek elébe...</p>
            <p>- Hiszed, hogy rendben történik meg az ünnepélyes átadás, az elköltözés?</p>
            <p>- Mit tehet ez a szegény, fegyvertelen nép a hatalom, a puskák, szuronyok ellen? Az
               csak sirni, panaszkodni meg sóhajtozni tud.</p>
            <p>A körülményekkel és viszonyokkal ismeretlen ujdonsült rendőrkapitány, ki egyoldalu
               katonai nevelésben részesült, aki a nép érzelem- és lelki világát az ujoncz-anyagból
               itéli meg, rózsás jelentést küldött be a tanácsnak.</p>
            <p>Azt irta: hogy a telep lakosságának elkeseredéséről, lázongó zúgolódásáról,
               bosszujáról lábrakapott hiresztelések meseszerü ijesztgetések! Mint személyesen
               meggyőződött, nem lesz szükség különös elővigyázatra, vagy kemény rendszabályra.</p>
            <p>Csak bánni kell tudni a néppel. Jámbor, türelmes igavonó az!</p>
            
         </div>
         <div type="chapter">
            <head>XIV.</head>
            <p>Az évszázados térvári uradalom értékes gyöngyét képező szép karantai pusztának a
               város tulajdonába való végleges átadására a tanács az augusztusi első napok egyikét
               tüzte ki. A melyik makacs bérlő ekkorra be nem végezte az aratást: őszi esőzésig sem
               készül el azzal.</p>
            <p>A nevezetes aktust, mint a város polgárai szorgalmának és vagyoni gyarapodásának
               biztató jelenségét, maradandó becsü és emlékü ünnepséggel fogják egybekapcsolni.
               Ritkán történik ilyen alkalom: méltó a megörökitésre!</p>
            <p>Testületileg kivonul a tanács, s a köztörvényhatóság számos jeles tagja. Az ünnepi
               beszédet, mely egyszersmind az eltávozók erényeinek, érdemeinek elismerője, a béke és
               megnyugvás igéje, hirdetője, legyen, az elismert jeles szónok, a sulyos betegségből
               alig kiépült Csengelei Elek városi főmérnök tartja meg.</p>
            <p>Az ünnepélynek kétségtelenül a legkiemelkedőbb mozzanata lesz: midőn beszéd közben az
               átvétel napját arany-betükkel megörökitő márványtáblát helyeznek az iskola falába.
               Utána társas vacsora lesz, az iskola udvarán felállitott sátor alatt, melyre a telep
               volt gazdái közül többeket meghivnak.</p>
            <p>A tisztelet és figyelem első sorban megköveteli, hogy a volt tulajdonos: Térváry báró
               és neje az ünnepélyre meghivassék. Legalább az egyiknek a megjelenése a küldisz
               emelése czéljából is felettébb kivánatos volna!</p>
            <p>Ebben az értelemben szerkesztetett meg az udvarias, választékos hangu felszólitás,
               melyre nem sokáig késett a válasz. A báró felelt, hogy emberi számitás szerint az
               ünnepélyről nem fognak elmaradni.</p>
            <p>Erre a nemes tanács rögtön kiutalványozott még tizezer forintot és Térvárynak
               elküldte. A részletfizetés terminusa ugyan csak az átiratás után válik esedékessé: ám
               hadd érezze a volt földesur, hogy előzékeny, gavallér emberekkel van dolga.</p>
            <p>Elek készséggel elfogadta a megbizatást, az ünnepély intézkedéseit. A védtöltés
               kiépitésére szükséges munkálatokat egy bizottság vette tőle át: a mely az ő félben
               hagyott dolgait is elvégezte. Méltányos tehát, hogy ebben az esetben mindent ő
               vállaljon magára.</p>
            <p>Pedig most sem egészséges. A rettentő átfázás kétszer megujuló tüdőlobbal gyötörte.
               Erőteljes szervezete, a kifogástalan gondos ápolás visszahozta a sir széléről.
               Vigyáznia kell. El van tiltva a szellemi munkától, a legkisebb izgalomtól.</p>
            <p>Állandóan javult, mióta Regina levelét megkapta. Mennyi találékonyságra, ravaszságra
               volt szüksége, hogy neje vizsga szemei elől elrejtse. Ha néha egyedül hagyták,
               elővette a rejtett helyről, százszor átolvasta, szivéhez szoritotta.</p>
            <p>Emlékezetébe vésődött, kitörülhetetlen minden szava, betüje.</p>
            <p>»Gyógyulj meg én egyetlenem! Nyerd vissza erődet, hogy boldogithass; védelmezz,
               oltalmazz: hogy a jövő rózsás fénye, mennyei öröm virradjon még egyszer reánk.«</p>
            <p>Hát még ott, ahol kitartásra, küzdésre bátoritja, mily lelkesitően hangzik.</p>
            <p>»Szemben fogsz állni férjemmel: értem kell küzdened. Istenitélet lesz az! Ölő fegyver
               mind kettőtök kezében; gyülölet a szemekben, bátorság a szivben... de ha van igazság,
               irgalom az égben, szerencse a földön: te lész a győztes!«</p>
            <p>Csengeleiné százféle biztos jelenségből, szóból, cselekedetből tapasztalhatta, hogy
               férje teljesen meghidegült iránta. Különösen az ákáczosban történt találkozás óta.
               Kárhoztatta önmagát, amért e dőre tett elkövetésében nagybátyjára hallgatott; hogy
               féltékenységével eljátszotta azt is, amit türelemmel megmenthetett volna!</p>
            <p>Már magában véve a sulyosabb természetü, tartós betegség, (jó annak, ki meg nem
               próbálta!) kiállhatatlanná, kellemetlenné teszi a szenvedőt. Hátha még ehhez nagyfoku
               ingerlékenység járul?</p>
            <p>Nincs az az angyali jóság, mely végig kitartsa.</p>
            <p>Csengeleiné a hitvesi kötelesség önfeláldozásával ápolta férjét. Szerette... s a
               szerelem minden nyilvánulása magasztos, sőt a vétke is többé-kevésbé erény. De ha
               olykor valami csekélységben megkésett, s valami ártatlan, kisebb látszólagos
               mulasztást követett el: durván, kiméletlenül rátámadt.</p>
            <p>Be sokszor keseregve jött el az ágyától!</p>
            <p>Az átadás előtt való nap délelőttjén Elek a karantai telepre készült, hogy az
               ünnepély kivánatos előkészületeit foganatositsa.</p>
            <p>Közvetlen az elindulás előtt levelet kapott Térvárynétól. Tudatja (milyen virágos
               stilusban!) hogy a pusztára az ünnepély előtt egy nappal egyedül érkezik. A báró csak
               másnap követheti.</p>
            <p>Elek elfojtotta örömét, mig attól tarthatott, hogy kedélyének eme átváltozását valaki
               tán meg is figyelhetné. Az uton azonban egészen neki adta magát az örömnek, mit csak
               az ittasult képzelet teremthet.</p>
            <p>Dalolt, fütyörészett: sürün igazgatta a bajuszát, kalapját. Tetszelgett önmaga előtt,
               majd a kocsist nógatta, hogy ne pihentesse az ostorát.</p>
            <p>Ha csak átrepülhetné ezt a napsugaras fényben uszó tájat!</p>
            <p>A telepen nem a legvigabb kép fogadta.</p>
            <p>Szegényes butorokkal, ágynemüekkel, házi- és gazdasági eszközökkel megrakott szekerek
               indultak ki az egyes udvarokból, s az utcza végén levő kaszálón rendben
               sorakoztak.</p>
            <p>- Hurczolkodik a nép! mondta Eleknek az öreg tanitó, lehorgasztott fővel, szomoruan.
               Ma elmennek a gyerekek, az asszonynépség: csak az erős karuak maradnak itt
               holnapig.</p>
            <p>- Milyen az általános hangulat? kérdezte Elek érdeklődéssel.</p>
            <p>- Csendben vannak még, noha én bajtól tartok.</p>
            <p>- Segitünk a bajukon. Ha ellenkeznek, okoskodnak: a törvény számol le velük.</p>
            <p>- Bánják is azok! Azzal érvelnek: hogy a mindentől megfosztott hajléktalannak még
               zugolódni, haragudni sem szabad!</p>
            <p>- Hát mégis terveznek valamit.</p>
            <p>- Egy fáj különösen nekik; és csak ebben összpontosul az elégületlenség! Az a bántó,
               lesujtó, hogy ők mindig igaz szivvel, teritett asztallal várták, fogadták a város
               urait; és most, midőn csak puszta jóindulatról van szó, nem becsülték őket annyira,
               hogy egy tenyérnyi földet fölajánltak volna évi haszonbérbe!</p>
            <p>- Hányszor mondtuk, hogy sok a mi szegényünk is! Kevés a föld és sok a nép. Sok a
               munkáskéz; nincs tér, nincs talaj!</p>
            <p>- Akik a mai bérlők helyébe jönnek: szintoly jó, derék családapák, kitartó munkások.
               Akik csak ugy megszeretik, megbecsülik, megfizetik a tanitó urat, mint a távozók!</p>
            <p>- Engem? Nem fogunk összekerülni egymással!</p>
            <p>- Csak talán nem költözik ezekkel a jöttmentekkel innét?</p>
            <p>- Hát a félvilág kincséért elhagyhatnám-e őket? Az én kedves pártfogóimat,
               barátaimat, akik fogyatékos tudományom daczára csaknem harmincz évig megélhetést
               biztositottak. A gyerekek: kiket az ábéczére oktattam, irni tanitottam, ma meglett
               emberek. A leányok, kiknek szent igéket magyaráztam: ma boldog családanyák. Össze
               vagyok velük forrva véremmel, szivemmel! Az övék vagyok! Velük éhezek, velük sirok:
               de velök is maradok.</p>
            <p>- Az öreget nem a vándorbot, de pihenés illeti.</p>
            <p>- A pihenés nem munka, s e nélkül nincs élet. Majd előlrül kezdjük az uj telepen s
               folytatjuk, amig ki nem dülök. Majd elásnak valahol. Ostoba, ki többet vár, vagy
               szebbet remél!</p>
            <p>Pusztai bölcselkedés, melyben mégis sok az igazság. Ki tanitotta rá? Az élet, ez a
               legokosabb professzor. Nem megy az tanácsért máshova, ki hozzá járt iskolába!</p>
            <p>Kinyittatta a báró szobáját. Ki kell szellőztetni, rendbe hozni szaporán, mert a
               báróné megérkezik.</p>
            <p>A tanitó elszörnyüködött:</p>
            <p>- Ide jön, a farkasverembe, mely körül száz ellenség ólálkodik. Esdve kérem,
               akadályozza meg ezt, ha még lehetséges. Menjen elébe a vasuthoz, vegye rá, hogy
               forduljon vissza, ne kivánja még a levegőjét sem ennek a környéknek, hol ég, forrong
               a füszál is.</p>
            <p>- Alattomos lázadás, vagy nyilt erőszak készül? Miért titkolja? Ma még segithetünk.
               Egy század katonaság, az összpontositott lovasrendőrség majd lelohasztja marakodó
               kedvüket.</p>
            <p>Itt a nagy hang nem használ. Enyhébben folytatta:</p>
            <p>- Hát kire haragusznak ezek a jó emberek voltaképpen? Mi a sérelmük, hogy nem akarnak
               a sorsukba beletörődni?</p>
            <p>Háromszor is ismételte e kérdést, de a tanitó hallgatott.</p>
            <p>- Édes barátom! maga egy derék, okos ember: aki hátralevő napjait szegényes
               nyugalomban, szabadon akarja leélni. Ha a közrend és biztosság elleni merényletről
               értesül s azt eltitkolja, bünrészessé válik! Börtönbe kerül, arra esküszöm!</p>
            <p>- A fenyegetés nem ijeszt meg, hiszen ugy sem titkolom el, amit elmondhatok.
               Jószántomból teszem. Gyülölik a földesurat, mert soha sem mert előttük határozottan
               nyilatkozni, kérésükre kitérően felelt s az utolsó perczig kétségben hagyta őket.
               Átkozzák a bárónét, mert ő az, aki a pusztát a város kezére játszotta. Szidják a
               városi tanácsot, akiben nincs emberiesség, nincs jóindulat.</p>
            <p>- Ellenünk törnek? kérdezte Elek komolyan megrettenve.</p>
            <p>- Gyanitom... siránkozott az öreg. Folyton gyüléseznek, tanakodnak, boszu, megtorlás
               a szájukon. Engem kiközösitettek, mert figyelmeztettem őket meggondolatlanságuk
               következményeire.</p>
            <p>- Én is a begyükben vagyok?</p>
            <p>- Amennyiben hogy a tanács tagjai közé tartoznék.</p>
            <p>Ebből aztán Elek érthetett. De feltámadt benne a dacz, mely a bátor szivet tétovázni
               sem engedi. Személyes meggyőződést szerez magának. Ő a hatóság megbizottja, az
               ünnepély rendezője: megfusson, gyáván visszavonuljon, mert a tanitó talán ördögöt
               festett a falra, elejtett szóban is veszélyt keres. Meg kell tudnia mindent, hogy a
               szerint intézkedhessék.</p>
            <p>A szekér-sor felé iparkodott. Egyszerre csak egy csinos paraszt leány szegődött
               hozzá.</p>
            <p>Ünneplőbe volt öltözve a karantai lányok viselete szerint.</p>
            <p>Kopogott a piros csizma, suhogva vágódott a karton szoknya: mosolygott az ajka, teli
               ábrázata, két fekete szeme. Szél himbálta a pántlikába füzött vastag hajfonatot;
               lengett, szinte féloldalra fordult formás alakja, pipiskedő lépései nyomán.</p>
            <p>- Erzsike! szólt rá Elek kedélyesen; azt hiszi, hogy most is a szinpadon van s engem
               szemelt ki a hálás publikumnak?</p>
            <p>- Hetek óta igy járok, ugy megszoktam, mintha más kosztüm nem is lógott volna a
               nyakamban. Bántotta a nép szemét az uri ruha: hát gondoltam, ne egye a lug tovább a
               nyakukat. Köztük élek, hozzájuk alkalmazkodom.</p>
            <p>- Nagyon szép dolog: csak ne bujtogatná véreit a város, az uradalom ellen!</p>
            <p>- Valami ostobaságot elkövettem egyszer, mint tudja, a városi toloncz szobában; meg
               is szenvedtem érte! Azóta tőlem kifordulhat az egész vidék a sarkából. Szebb
               elégtételt már nem nyerhettem: Oszkár visszatért hozzám.</p>
            <p>(Ha páthosza a szinpadon is ily természetes lett volna!)</p>
            <p>- Ha folyton a népe közt forog, velük érintkezik, bármely elrejtett szándékukat
               ismeri. Való, hogy valamit ellenünk forralnak?</p>
            <p>- Megint csak a gyanusitás, melynek ezek az elpusztult emberek állandóan ki vannak
               téve! Azok hiresztelik ezt, kik érzik, hogy nem az ő részükön van az igazság. Nincs
               mitől félni. A parasztnak is van annyi esze, hogy nem zuditja nyakára a törvényt; nem
               tartja oda mellét a szuronynak, a puska golyónak akkor, midőn már rajta az erőszak
               sem segithet.</p>
            <p>Elek gyanakodva nézte a leányt. Nem ilyen hévvel szól az, aki békét hirdet.</p>
            <p>- Panaszuknak sincs értelme, mert nem csináltak rossz cserét. Kitünő földet kaptak a
               kincstártól, aránylag olcsó bérért. A szekerek mindjárt indulnak: a férfiak nagyrésze
               holnapig itt marad, hogy végig nézze az urak mulatságát!</p>
            <p>- Ha rajtam állna: elhagynám az egész czeremóniát. Ha pedig, a dekórum kedveért is el
               nem halasztható: katonát, rendőrt a hátunk mögé.</p>
            <p>Erzsike ijedten kapkodta a fejét.</p>
            <p>- Oh csak ezt ne cselekedjék! Minek a békességes türést sérteni, ingerelni? Jőjjön,
               nézze végig a szekerek elindulását: abból megitélheti, van-e itt veszély, ellenállás,
               bünös szándék, izgága hangulat?</p>
            <p>A szekerek rudjai a szentkuthoz vezető utra voltak forditva; lovak, vagy csenevész
               ökrök vannak melléjük fogva. Ugy állnak egymás mellett, hogy akadály nélkül egyszerre
               is indulhatnak. Változatos a terhük, minden rajtuk, ami elvihető. Üres minden ház
               belseje, leszedvék az ablakok is, vigan sivithat át rajtuk a szél.</p>
            <p>Erzsike elszaladt a házak előtt s bekiáltott az udvarokba. Erre a házbeliek csakhamar
               az utczára tódultak, apraja, nagyja menetkészen állott.</p>
            <p>Először a kis gyerekek, az apróbb leányok váltak ki a tömegből s gomolyogtak elő.
               Valamennyi kisebb-nagyobb terhet, ruhanemüt, gazdasági, vagy házieszközt: rostát,
               fazekat, seprüt, ásót, kapát, garabolyt czipelt magával. A nagyobbacskák vállán
               fejjel aláforditott aprójószág sipákolt: némelyik egész falka libát, kacsát hajtott
               maga előtt.</p>
            <p>Élénkek, vigak szegények! Mert hiszen nem érzik, nem tudják, hogy egy nagy, gyászos
               temetésnek ártatlan részesei.</p>
            <p>A leányok, eladóvá nőtt hajadonok következtek utánuk. Van ezeknek is terhük elég,
               csak le ne roskadjanak alatta. Ünneplőjük vastag batyuba kötve a hátukat nyomja:
               rokka, gúzs, orsó a jobb-csizma, czipő, rojtos papucs a balkézben. Szótlanul,
               csendben haladnak, mint egy gyászkiséret.</p>
            <p>Külön csoportban jöttek mögöttük az asszonyok. Ez a legbusabb, a legszomorubb
               karaván. A fiatalabb menyecskéknek legféltettebb, legdrágább a terhe: csecsemő
               magzatát altatja, ringatja, csititja a karján. Mellettük az öreg szülék,
               összetöpörödött vének meggörnyedve, vagy botra támaszkodva tipegnek: még nem is
               gyalogoltak, máris elfáradtak, alig várják, hogy elérjék a szekerek vonalát.</p>
            <p>A családfők, az emberek, a legények kitolultak a kipusztult házak elébe, hogy végig
               nézzék, mint indulnak el szeretteik arról a helyről, mely bölcsőjük, hazájuk volt s
               melynek drága földjét, édes vizét, erdejét, mezejét, hepehupás dombjait nem fogják
               soha többé látni. Minek bucsuzzanak... holnap rájuk kerül a sor; összetalálkoznak, -
               az igéret földjén.</p>
            <p>Ki volt jelölve mindenkinek a helye. Érettebb gyerekek lesznek a kocsisok. Elől két
               legény menetel utmutatónak, utána az apróság halad; aztán a felnőttek a
               kocsi-oszloppal. Végül a porfelleg, mely elfödi az egész karavánt, betakarja lábaik
               nyomát s könnyeikkel egyesülve, uj barázdát vonnak arczaikon.</p>
            <p>Erzsike ott sürgölődött, forgolódott közöttük s midőn látta, hogy az indulást misem
               akadályozza, elővette fehér keszkenőjét s avval háromszor magasan intett az iskola
               előtti harang-állvány felé.</p>
            <p>Az öreg tanitó maga állott ott a kötélnél. A másik pillanatban érczes zúgással
               megkondult a harang.</p>
            <p>A déli, esti imának buzgó hirdetője; lefekvésnek, ébredésnek »Ave Máriá«-nak busongó
               dallama, hirdesd szomoruan, hogy akiknek eddig kongtál, búgtál, idegenbe költöznek,
               hová a te ércznyelved el nem ér.</p>
            <p>Egy öreg anyóka tipegett elő. Reszketve kiáltott:</p>
            <p>- Fiaim, gyermekeim! imádkozzunk!</p>
            <p>Térdre hullott mindenki. Olyan nagy a csend, hogy ha a szél nem zúgna: a szivnek
               dobogását is meg lehetne hallani.</p>
            <p>Az előbbi hang rákezdte az imát: aki beszélni tud, utána rebegte:</p>
            <p>»Isten, édes jó atyánk: hallgasd meg bánatos könyörgésünket! Rád bizzuk magunkat,
               kérjük szent oltalmadat, hogy tovább is gondunkat viseljed. El nem csüggedni,
               feledni, türni, hinni és remélni adj erőt; óh jó atyánk; te megvigasztalod a
               szenvedőt!«</p>
            <p>Hangos zokogás fojtotta el a szavakat. Isten veled szép vidék, szent kut, te kicsi
               temető. Emlékük eleven bánata lesz az utitársuk.</p>
            <p>Megmozdult a karaván. A harang még folyton zúgott s egyre hullottak a könyek.</p>
            <p>Az öregasszony, ki az imát mondta, rákezdett arra az ősrégi egyházi énekre: mely
               minden kiválóbb egyházi szertartásnak, bucsunak, körmenetnek legszebb és
               legkedveltebb zsolozsmája:</p>
            <p>Boldog Asszony anyánk,</p>
            <p> Régi nagy patrónánk!</p>
            <p> Nagy inségben lévén,</p>
            <p> Igy könyörgünk hozzád:</p>
            <p> Nyisd fel az egeket</p>
            <p> Sok kiáltásunkra,</p>
            <p> Anyai palástod</p>
            <p> Forditsd oltalmunkra.</p>
            <p> Magyarországról, romlott hazánkról:</p>
            <p> Ne felejtkezzél el, szegény magyarokról, árva bujdosókról!</p>
            <p>Kevés volt az énekben a harmónia, ám azért Elekre, ki a távozók bucsuját a közelből
               nézte végig, mély benyomást gyakorolt. Egy elhagyott épület falához támaszkodva
               nézett utánuk, de hogy milyen nyugtalanitó érzés bolygatta meg a lelkét, önmagának
               sem tudott számot adni róla.</p>
            <p>Messziről, a szent-kuti feszület mellől, fülébe zúgott az ének bús refrainje:</p>
            <p>Ne felejtkezzél el, szegény magyarokról,</p>
            <p> Árva bujdosókról!..</p>
            
         </div>
         <div type="chapter">
            <head>XV.</head>
            <p>Elek sokáig elgondolkozott a most lefolyt esemény fölött.</p>
            <p>Szereti a népet, ha nem is rajong érte, vonzalma maradandó, mert vérszerint belőle
               származik. A tulzó követeléseket elitéli: mert régi dolog, hogy a paraszt, a munkás
               az élő elégületlenség. A mostani esetben sincs a karantaiaknak igazuk: a földesur ugy
               értékesiti a birtokát, amint saját érdekében czélszerübbnek, hasznot-hozóbbnak
               tartja. Mért fogadták el a szerződést, mely őket a földtől bármely perczben
               megfoszthatja?</p>
            <p>És mégis: nincs mellettük a jog; egyre hivatkozhatnak csak: ez a méltányosság, mely a
               jog szigoru mértékét némileg enyhiti! Emberek vagyunk. Hová jut a világ, ha
               megfosztva ideális románcától, mindenben az önérdek és jog parancsa szerint járunk
               el, és minél kevesebb cselekvési kört adunk a szivnek.</p>
            <p>Kocsirobogásra eszmélt föl; falusi előfogat állt meg a közelben. Térvárynét hozta a
               vasuti állomástól. Elek oda ugrott, hogy a leszállásnál segitségére legyen. Regina
               izgatottan hozzáhajolt:</p>
            <p>- Lépjen föl, üljön mellém! A báró nyomomban van, sugta, kissé felemelve fátyolát.
               Halálra üldöz... menekülnöm kell!</p>
            <p>Ráparancsolt a kocsisra:</p>
            <p>- Látod ott lenn a völgyön tul azt a kis erdőt: az a Tisza partja. Megháromszorozom a
               dijadat, csak vigy oda minél előbb. Aranynyal fizetlek: csak ne kiméld a
               lovaidat!</p>
            <p>A tulsó soron Erzsike feszelgett egy csoport mogorva paraszttól körülvéve.</p>
            <p>- Megérezték a bajt, - kiabált át teli torokkal, azért forditják vissza a kocsirudat!
               Megtudták valahonnan, hogy a telepre nem virrad fel többször a nap... elpusztul a
               fundamentumáig. Kellett ez a jó földesurnak, a kegyes bárónénak.</p>
            <p>A lovak vágtatni kezdtek, de a zörgést, dübörgést tulharsogta a leány éktelen
               lármája.</p>
            <p>- Maradjon itt, ha mer. Van börtönnek való épület is. Szökik a gyönyörü pár. Isten
               hirével.</p>
            <p>Elek bizonyára kiugrik a kocsiból, ha Regina erővel vissza nem tartja. Most azután a
               tekinteteik találkoztak. Mézes-mázos szónál, biztató mosolynál többet fejezett ki a
               két villámló szemsugár.</p>
            <p>Átölelték egymást hévvel, szenvedéllyel. A teremtő által a szivbe oltott minden
               magasztos érzésnek: a szerelemnek diadala volt ez!</p>
            <p>Repült a kocsi, vágtattak a lovak, szakadhat az ostor, szétmálhat a kerék: aranynyal
               fizetik a gazdáját... Egyre hullott a csók; arcz, ajak, szem, homlok nem maradt tőle
               szárazon. Ledőlt minden korlát, nincs földi akadály, kölcsönös a jutalom!..</p>
            <p>Regina bontakozott ki először az ölelésből.</p>
            <p>- Egészséges vagy... felgyógyultál. Az egyszer hát még sem imádkoztam hiába!</p>
            <p>- A koporsóban is felélednék, ha te szólnál hozzám!</p>
            <p>- Rab voltam anyám házánál. Térváry egy órára sem hagyott egyedül. Mellettem töltötte
               minden idejét; hallgatnom kellett gunyolódását, czudar megjegyzéseit. Ha kifogyott a
               sértegetésből, téged gyalázott: tudva, hogy ezáltal nekem okoz mérhetlen
               fájdalmat.</p>
            <p>Fejét megint csak az Elek keblére hajtotta. Jó pihenő hely az!</p>
            <p>- Vadállati düh fogta el: midőn értesült, hogy életben maradtál. Naponta gyakorolta
               magát a lövésben, vivásban. Fennen kérkedett, hogy csak a szived akarja a helyéből
               kimetszeni. De te nyugodtan várod s megszerzed számára azt, mit érdemel: a biztos
               halált.</p>
            <p>Homokos volt az ut, a kocsi lassabban haladt.</p>
            <p>- Ugy határozta el, hogy együtt jövünk le az ünnepélyre. De mást gondolt: mesét
               talált ki, hogy másutt akadt dolga: majd Karantán találkozunk. Akkor irtam a
               levelet.</p>
            <p>- Elmondjam mit irtál, szóról-szóra ismételjem?</p>
            <p>- A délutáni vonattal megérkezve, a pályaház előtt levő ezen egyetlen kocsit tüstént
               lefoglaltam, nehogy valaki megelőzzön. Az előrelátás nem volt fölösleges. Indulás
               előtt, legnagyobb rémületemre, férjemet pillantottam meg, amint hátraszegzett
               kezekkel sétált a perronon. Tehát rászedett, cselt vetett. Szabad volt-e meglátnom,
               bevárnom! Ő észrevett, ezóta nyomunkban van!</p>
            <p>Az erdő sarkánál voltak; leszálltak a kocsiról. Regina gazdag jutalmat adott a
               fuvarosnak, de egyuttal a lelkére kötötte, hogy hollétüket senkinek el ne árulja.
               Ennek az egyszerü parasztnak, olyan volt a köszönete, hálás tekintete, mely föltétlen
               bizalmat követelt.</p>
            <p>Elek ellenvetés nélkül hódolt Regina akaratának. Nem kérdezte utjok czélját, nem
               kutatta, mért jöttek ide, avval sem törődik: mi történik ezután. Cselekvési
               szabadságával, önállóságával, egész lényével most ez a nő rendelkezik. Olyan, mint
               egy uszó tárgy, mely a viz sodrával halad tovább. Az erdő széle fel volt árkolva.
               Nevetve segitették át egymást a porhanyós gödrön. Kisebb sürüségen áthatolva, füvel
               vastagon benőtt, göröngyös kocsiutra találtak. Hová, merre vezet, egyikük sem
               bánja.</p>
            <p>A kis erdő a Tiszapartot szegélyezi: inkább ákáczos ültetvény. Javában virágzanak a
               fák, szinte bóditó az illatuk. Regina az Elek karjába kapaszkodik, mig fejét a
               vállára hajtja.</p>
            <p>Megkapja érte a jutalmat. Elek karja dereka köré fonódik. Jól eltanulta a repkény
               szokását. A hosszu erdei sétát, melynek kellemeit a nélkülözhetlen madárdal is
               szaporitotta, Regina szakitotta meg.</p>
            <p>- A bűn ösvényén járunk mindketten. Én ugyan nem tehetek szemrehányást magamnak, hogy
               a karjaidba dőltem. Mert szeretlek! Te sem érezhetsz lelkifurdalást, hogy nődet
               megcsalod. Mert szeretsz! Mi következik ebből a képtelen, kuszált állapotból?</p>
            <p>- Okos, erélyes kibontakozás.</p>
            <p>- Ki kezeskedik a sikereért?</p>
            <p>- Erőm, tekintélyem, akaratom!</p>
            <p>- Meddő munkára pazarolnád ezeket. Én megfejtem e közönségesnek látszó, mégis oly
               borzasztó talányt. Ugy, amint annak részleteit, álmatlan éjszakákon bölcselkedés,
               lemondás s egyéb köznapi okoskodások kapcsán megfontoltam. Lehetünk-e egymásé
               valaha?</p>
            <p>- Nem sokára!</p>
            <p>- Soha... a reménynek is vége!</p>
            <p>Ölébe ejtett kezekkel, lehanyatlott fővel nézett maga elé.</p>
            <p>- Nem vizsgáltad az egyesülés borzasztó akadályait? Rágondolni is iszonyu! Először
               meg kell ölnöd a bárót.... azután szivtelenül el kell hagynod a feleségedet!</p>
            <p>- Többre is képes leszek érted!</p>
            <p>- Hátha téged terit le a férjem fegyvere, és én elveszett üdvömmel a halálba
               követlek?</p>
            <p>- Az enyészetben fogunk egyesülni!</p>
            <p>- Óh ez nem az a kibontakozás, melyet keresek, óhajtok. Pusztulnom kell a föld
               szinéről, az emberek elől, kik többet vétettek ellenem, mint én ő ellenük! Nekem már
               nincs jogosultságom az élethez: mert létem erkölcsi alapját dultam fel. Mig ismét
               egymás utjába nem vetett bennünket a körülmények összetalálkozása: a férj neve,
               társadalmi állása a feledés leplét boritotta a multra. De utána következett a
               legnagyobb foku sülyedés.</p>
            <p>Csaknem sirva folytatta:</p>
            <p>- Elvesztettem a férjem becsülését, a világ tiszteletét - s ne tagadd, -
               rokonszenvedet, mely csak addig kisért, mig megvolt köztünk a messzeség. Ezeknek az
               árán szereztem meg e pillanatnyi boldogságot, mely szivednek ismét a társává,
               részesévé avatott. Mi vár reám ezután? Kitegyem magamat egy ujabb megaláztatásnak, a
               meghurczolásnak? Tovább éljem a gyötrelmek perczeit, a megváltás hite, reménye
               nélkül? Inkább ezerszeres halált: mint ilyen életet!</p>
            <p>A sebzett léleknek álmairól, ábrándjairól való szomoru lemondás volt ez!</p>
            <p>- Tulszigoruan itélsz önmagad felől s vigasz nélkül valónak látod a helyzetet. Amely
               perczben óhajtod, veled együtt halok: de miért feladni a végső küzdelmet? Sorsod az
               enyémhez füzted: akkor dobnád el a jutalmát, midőn oly sok küzködés, vergődés után
               hozzá jutottál? A veszély csak a gyengéket csüggeszti, de engem kitartásra lelkesit.
               Bizzál bennem! Hévvel megölelte, mintha attól félne, hogy elveszti. A bárónét
               látszólag lecsöndesitették ezek az önérzetes szavak. A külszin, ez a mesterséges
               burok, arra való, hogy a belső indulatokat elfödje.</p>
            <p>Addig jártak, keltek, amig az erdőt keresztbe átszelő irtáshoz értek. Jobbról, pár
               lépésre volt a folyó piros-bogyós cserjékkel övezett meredek partja; balról az irtás
               szélességében a mező, azontul az emelkedésen épült karantai telep látszott.</p>
            <p>Eleknek nagyon tetszett a verőfényes tájkép, de Reginának másfelé volt a figyelme.
               Egyszerre megrázkódott.</p>
            <p>Az országuton, tán egy puskalövés távolságra, rohanó kocsi közeledik. Egy magas,
               szikár alak csapkodja a vágtató lovakat.</p>
            <p>Ugyanekkor vastag füstfelhő támadt a telep fölött. Csakhamar felszökő vérpiros lángok
               törtek át rajta. Több helyen és irányban ismétlődött ez, mig az ezernyelvü láng
               összeolvadt a füsttel.</p>
            <p>- Felgyujtották a telepet, - mondta Elek komoran. Ez hát, amivel fenyegetőzött
               Erzsike. Ostobák, a sajátjukat égetik.</p>
            <p>- Ne nézzük ezt a szomoru képet! Sóhajtott Regina. És mig Elek karját elkapva, azon
               iparkodott, hogy a látványtól elforditsa: az önkivület izgalmába ejtette az a tudat:
               hogy a boszuálló férj mögöttük van már. Közelebbről hallja a kocsizörgést... mindjárt
               itt lesz, rájuk talál, s ott fognak előtte állni, kitéve dühének védtelenül!</p>
            <p>Van még mentség, van szabadulás!</p>
            <p>Csak most, ebben az utolsó válságos perczben ne hagyja el az önuralom!</p>
            <p>- Menjünk tovább, édes angyalom. Gyönyörü szavaiddal az előbb ugy megvigasztaltál.
               Hajolj, hozzám, csókold meg ajkamat: oltsd el örök szomját, sorvasztó tüzét.</p>
            <p>Fürge mozdulattal tépte ki magát a gyöngéd ölelésből.</p>
            <p>- Elek, édes Elek! Nézd csak azt gömbölyü piros virágot ott, a partszakadás mellett.
               Vad cserjének soha sem láttam szebb hajtását ennél. Kérlek, tépd le s tüzd a
               keblemre!</p>
            <p>Aggodalmasan tette utána.</p>
            <p>- Jól vigyázz, ne hajolj nagyon előre. Halál leselkedik a meredek part alatt. Tüskés
               a cserje, meg ne sértsd ujjaidat.</p>
            <p>Elek a cserjéhez szökött s a part szélére állt. Azon mesterkélt, hogy a virágos ágat,
               mely a viz fölé benyult, elérhesse.</p>
            <p>Térváry báróné az égre tekintett. Tiszta volt az, mint a salakjától megszabadult
               lélek és a megbánás tisztitó tüzén finomult öntudat.</p>
            <p>- Salve Regina. Suttogta átszellemült arczczal.</p>
            <p>Majd villámgyorsan Elek mögé került s teljes erejével nagyot lökött rajta.</p>
            <p>Még a csobbanás sem hallatszott fel, ahogy szivetrázó sikojjal ő is utána
               ugrott...</p>
            <p>- - - - - - - - - - - - - - - - - - - - - - - - - - - - - - - - - - - - - - - - - - -
               - - - - - - - - - - - - - - - - - - - - - -</p>
            <p>A tekintetes városi tanács, a köztörvényhatósági bizottság jelesebb tagjai, s több
               érdemes vendég, mint disz-bizottság, másnap reggel, a város fogatain, abban a biztos
               tudatban kocsizott ki a telepre, hogy a tapintatos és leleményes főmérnök a reggeli
               tekintetében kiváló meglepetésben fogja őket részesiteni.</p>
            <p>No hát ebben a hitükben nem is csalódtak. Akkora volt a meglepetés, hogy szinte
               megszédültek tőle.</p>
            <p>A karantai révészek meghozták a hirét a főmérnök és Térváry báróné tragédiájának. Az
               ünnepély előkészületei, a mulató sátor, eszem-iszom helyett, füstölgő rom, üszök
               mindenütt.</p>
            <p>Porrá égett az iskola: a báró szobája drága berendezésével. Csak a harangláb és
               állvány maradt épen, kőből lévén a matériája.</p>
            <p>Pörbe fogták az elvándorolt parasztokat. A kárnak nem akadt gazdája; az eljárást
               tehát be kellett szüntetni. Hogy valaki mégis megszenvedjen a városi vagyon
               romlásáért, Terbefalvi Terbe Oszkárt dorgálták meg hivatalosan, hogy pusztai
               rendőrbiztos és tiszteletbeli alkapitány létére a város épületeire kellőkép nem
               ügyelt.</p>
            <p>Terbe ur aztán erre áperte kijelentette, hogy ha még akad egy városi, vagy
               törvényszéki eleven ur, aki az ő hites feleségét, Báti Erzsikét, a székháti szinház
               egykori naiváját a karantai gyujtogatás tárgyában tanuvallomásra czitálja s ez által
               jó hirét meghurczolja, keresztfiának avatja föl, mint annak idején Dús Dániel
               urat.</p>
            <p>A puszta ma is a városé: saját fiai nyomorognak rajta, amig - mint a jelek mutatják -
               idegen kézbe kerül. Akkor aztán ezek is költözködhetnek, kereshetnek más otthont,
               mint lombhulláskor a lég bolygó vándorai.</p>
            <trailer> VÉGE.</trailer>
            
         </div>
      </body>
  </text>
</TEI>
