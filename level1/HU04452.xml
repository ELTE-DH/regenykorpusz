<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU04452" xml:lang="hu">
    <teiHeader>
        <fileDesc>
            <titleStmt>
                <title>A nápolyi asszony</title>
                <author ref="viaf:44663835">Surányi Miklós (1882-1936)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">131553</measure>
                <measure unit="pages">342</measure>
                <measure unit="vols">4</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>A nápolyi asszony</title>
                    <date>2007-01-22</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/04400/04452/"/>
                    
                    <respStmt>
                        <resp>Original Electronic Edition</resp>      
                        <name>Varjú Mária</name>
                    </respStmt>
                </bibl>
                <bibl type="printSource">
                    <title>A nápolyi asszony</title>
                    <author>Surányi Miklós</author>
                    <pubPlace>Budapest</pubPlace>
                    <publisher>Szépirodalmi Kvk.</publisher>
                    <date>1983</date>
                    <idno>ISBN 963 15 2408 6</idno>
                    <ref target="https://mek.oszk.hu/04400/04452/"/>
                </bibl>
                <bibl type="firstEdition">
                    <title>A nápolyi asszony</title>
                    <author>Surányi Miklós</author>
                    <date>1924</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="long"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-07-20"/>
        </revisionDesc>
    </teiHeader>
    <text>
        <body>
            <div type="group">
                <head>ELSŐ KÖNYV</head>
              <div type="chapter">
                    <head>I</head>
                    <p>Mindenki utána nézett, ahogy a pékek alsó és felső utcájának összehajlásánál,
                        a posztó­ke­reskedő regensburgiak és kölniek udvarán a Lugecknek nevezett
                        piactér házai előtt titokzatos nyugalommal, gyermekes bámészkodással
                        végigballagott. Már a ruházata is csodálkozásba ejtette a polgárokat, pedig
                        azok éppen itt, az árucsarnokok, kiskereskedő-bódék és lerakodó­tár­házak
                        között ugyancsak megszokták az idegeneket. Ez volt a tizenötödik századbeli
                        Bécs legtarkább városrésze, amelyről a hosszú, vörös, csapzott hajú, mindig
                        éhes és mindig sze­relmes utcai poéta, Beheim Mihály azt állította, hogy
                        boltjai alatt zsidók, görögök, németek, franciák, törökök, spanyolok,
                        olaszok úgy sürögnek-forognak, rikácsolnak, kurjongatnak, mint Bábel tornya
                        körül a bibliai népek tengernyi fajzata.</p>
                    <p>Május vége felé járt az idő, a nap verőfénye még nem perzselte, csak
                        gyengéden cirógatta a járókelők szabadon hagyott nyakszirtjét. Az idegen
                        mégis hajadonfővel járt a Duna felől fúj­dogáló szélben, amely hosszú,
                        vörösesbarnás, kissé őszülő fürtjeit néha meglobogtatta, felbor­zolta és
                        meglengette, mint egy nagy, nemes paripa sörényét. Rengeteg termetét, amely
                        nem hosszúságban, hanem szélességben hívta ki az emberek gúnyos bámulatát,
                        olyan finom, meleg, puha posztóból készült, csaknem bokáig érő kabát
                        takarta, hogy az üvegezett boltkira­katok mögött ácsorgó kereskedők
                        megcsóválták a fejüket.</p>
                    <p>- A legdrágább brabanti gyapjúból készült firenzei kelme... ez valami pápai
                        legátus vagy velencei bankár.</p>
                    <p>És izgatottak lettek, és egymásnak mutogatták a tétova jövevényt.</p>
                    <p>- Csoda, hogy nem jár hordszéken, s nem kíséri a kliensek, zsoldosok, szolgák
                        és egyéb ingyen­­élők serege - jegyezte meg irigykedve egy sápadt, lenhajú
                        északnémet kereskedő, aki áruit már hónapok óta őrzi az ostrom miatt
                        haszontalan és tespedő időtöltésben.</p>
                    <p>- Bizonyosan Mátyás király udvarából jön - tette hozzá egy fiatal városi
                        jegyző, aki mindenkiben kémet szimatolt, és elfutott, hogy jelentést tegyen
                        a városbírónak.</p>
                    <p>Az idegen nem hallott semmit, és nem vett tudomást a feléje tornyosuló
                        érdeklődés moraj­lá­sá­ról. Nagy, vörös, széles, mosolygós arcát hol jobbra,
                        hol balra fordította, és elnézegette a kes­keny, magas, csúcsos vagy
                        lépcsőzetes homlokzatok feliratait, festményeit és domborműveit. Lustán
                        szedegette vastag, kövér lába szárait, amelyen sötétbarna, puha selyemnadrág
                        feszült, alul kényelmes, barna cipők magas szárába gyűrve, mintha súlyos dór
                        oszlopokat finom spanyol arab bőrbe és selyembe pólyáznának. A cipő felső
                        szélén, a kabát hajtókáján, az ujjak feltűrt végén keskeny oroszországi
                        prémcsík jelezte lovagi rangját az idegennek, aki damasz­kuszi rózsavíz
                        illatát árasztotta maga körül, mint egy bálba készülő fiatal menyecske.
                        Pedig látszott rajta, hogy túlvan az ötvenen, s néhány foga, ha kicsillant
                        nevető ajkai közül, barna volt és erezett, mint az elefántcsont. Kövér,
                        fehér, ápolt kezében vékony botot szorongatott, amely nagy, aranyos gombban
                        végződött.</p>
                    <p>- Pfuj, undok, cicomás öreg cortegiano - állapította meg egy arra haladó
                        teológus, aki Szent István dómjának iskolájában tanította a latin
                        grammatikát, és néhány évvel ezelőtt Bolognában megismerkedett némely hiú és
                        piperkőc humanistával.</p>
                    <p>Az idegen ezt sem hallotta meg, egyenletes lépéseit meg sem gyorsította, de
                        mint aki már ismeri a járást, bekanyarodott a Hoher Marktra, s az öreg
                        Bürgerschranne mellett meg sem állva, továbbkopogott a hegyes, apró
                        kaviccsal fedett, fákkal körülültetett úton a Zsidó tér felé. Itt kissé
                        megállapodott, megfordult, és hosszan utána nézett egy pirosra kifestett,
                        rövid szoknyás, rongyos saruiban is kellemes külsejű lánynak, aki egy
                        fürdőház kapuja alatt tűnt el, hátramosolyogva az előkelő idegen felé. Itt
                        már százával nyüzsgött a nép, és az idegen észre­vette, hogy az áradat
                        magával ragadja az Am Hof széles, komor vásárterére. Hajósok és hal­árusok,
                        céhek hosszú menete, diákok és csavargók összevissza keveredtek egy-egy
                        pillanatra, míg a tanács emberei, poroszlók, zsoldosok és a lovagok szolgái
                        el nem igazították az együvé nem való elemeket.</p>
                    <p>- Micsoda sokadalom ez? - kérdezte egy mellette eliramló, mezítlábas, rongyos
                        nadrágú, bárány bőr bundás paraszttól.</p>
                    <p>Az nem értette az idegent, kiöltötte a nyelvét, és tovább szaladt.</p>
                    <p>Egyszerre kürtharsona zengett fel messziről, emberek rohantak ki minden
                        kapuból, s a fekete kabátos, aranygombos, sörényes lovagot magukkal
                        vonszolták a karmeliták temploma mögé, a fegyverszertár és a pénzverőház
                        által beszegett tornatérre.</p>
                    <p>A régi hercegi vár épülete előtt feketén hemzsegett a sokadalom. A piacok
                        most ürültek ki véglegesen, miután reggel a polgárok, a lelkészek, a
                        burgbeliek, aztán a parasztok, a munká­sok és a napszámosok bevégezték
                        vásárlásaikat. Szombat volt, hetivásár napja. A Hoher Markt felől özönlöttek
                        a pékek, halárusok és zöldséges kofák, a Lichtenstegről pedig a mészá­rosok.
                        A Stubenthor irányából lacikonyhások szedelőzködtek fel, hogy hazavigyék a
                        maradé­kokat. A Graben tejeskannái is itt csörömpöltek, és itt nyargalásztak
                        fel s alá a céhek maszatos apródjai, csúfot űzve mindenkiből, de különösen a
                        vidéki parasztokból, amíg nem akadtak egy-egy markos Till Eulenspiegelre,
                        aki szóval is meg ütlegekkel is megtanította őket becsü­letre. Itt sétáltak
                        fel és alá a bursák és kotteriák, a diákszállók és internátusok vidám lakói,
                        akiknek egy része szívesebben járta a bor- és sörpincék hagyma- és
                        alkoholszagú, szabad lányok kacajától, kóbor zenészek hárfáitól, színészek,
                        csepűrágók, kalandorok és zsoldos katonák énekétől hangos tavernáit, mint a
                        hercegi akadémia fehér, komor termeit.</p>
                    <p>Az idegen férfiú arca fel-felmosolyodott az utcai élet látványosságain. Nyaka
                        szabadon piros­lott ki mélyen kihajtott gyolcsinge fehérségéből; tokája
                        kettős redőben lógott széles, erős álla alatt, s vastag, egyenes orra
                        meg-megrándult, ha megfacsarta finom szaglószervét az utca kö­ze­­pén
                        folydogáló zsíros, festékes, poshadt, szennyes lé illata, amely a
                        bőrkereskedők, cserző­­vargák, posztómosók műhelyéből, csapszékek és
                        mészárszékek udvarából szivárgott a kaná­lis­ba. Szemmel láthatólag tetszett
                        neki ez az élet, aminthogy mértéktelenül vastag vég­tagjai, lelógó, hegyes
                        és minden lépésnél megremegő hasa, széles, piros, húsos arca, szelíd kék
                        sze­me és őszbe borult, dús, lengő sörénye alatt nem is lakozhatott
                        másmilyen lélek, mint csak azé az emberé, akinek minden tetszik ezen a
                        világon, mert neki magának rendben van a szénája, vagy ha nincs is rendben,
                        de majd rendbe jön Isten segítségével. Lemosolygott arcáról az élet
                        szeretete, és ha szemével végiglegelt az összeszaladt polgárleányok lenge,
                        színes, minden lépésnél szétnyíló, testhez tapadó szoknyáján,
                        összecsucsorította ajkait, és halkan csettintett a nyelvével.</p>
                    <p>- Nálunk ugyancsak csinosabb tollazatuk van ezeknek a kis madárkáknak, de itt
                        is gyenge a húsuk, és meleg lehet - Herkulesre mondom - az ölelésük.</p>
                    <p>Asszonyokban is minden tetszett neki, csak fiatalság és egészség piros
                        illatát érezze testükön.</p>
                    <p>Ember ember hátán tolongott a barnára avult, esetlenül égre törő, felül
                        csúcsos, alul idomta­lanul terpeszkedő, gerendákkal, bolti fülkékkel,
                        korridorokkal körülszegett épületek között.</p>
                    <p>A kövér idegen próbát tett, hátha szóba tudna valakivel elegyedni. Mellette
                        egy fehér csuklyába burkolódzott barát izzadott. Ahhoz fordult ékes
                        latinsággal.</p>
                    <p>A karmelita nagyon megörült az ismeretségnek.</p>
                    <p>- Ez Keller János császári helytartó műve - magyarázta izgatottan. - Az Isten
                        megverte ezt a várost! - sóhajtott utána keservesen. - Ó, Ausztria, ó, Bécs!
                        Mi lesz belőlünk, nyomorultakból! Naponta két temetést végzek, és senki sem
                        fizeti a stólát, mert a város körül van zárva, és az emberek azzal érvelnek,
                        hogy háborúban nem kell fizetni a papnak. Ők még a háborúból is hasznot
                        akarnak húzni, domine. Kiűztük a zsidókat, s most a kölni meg regensburgi
                        keres­ke­dők szívják a vérünket. A tanácsban minden második ember
                        magyarpárti, a barbárokkal tarta­nak, uram, akik disznó testébe bújt ördögök
                        és fajtalan hun hajadonok ivadékai, és megeszik a saját magzatjukat, ha az
                        nem ígérkezik elég erősnek, hogy majdan rabolni, öldökölni és gyújtogatni
                        tudjon.</p>
                    <p>- A magyarok emberhúst esznek? - kérdezte az idegen szelíd borzalommal.</p>
                    <p>- Gyermekhúst, uram - jajveszékelt a fehér barát. - És vérfertőzők, hazugak,
                        hűtlenek, törökkel cimborálók és kegyetlenek a magyarok. Tolvajok.</p>
                    <p>A tömeg harsány rikoltozásokkal fogadta a kürtösöket.</p>
                    <p>- Akasztani visznek valami eretneket? - kérdezte az idegen.</p>
                    <p>- Annál is rosszabbat - sóhajtott a barát. - A császár és a város árulóit
                        hozzák. Az ott ni, az a sovány, fekete, az Haidn polgármester, a másik pedig
                        Tenk, a városbíró... Vagy te nem is tudod, mi történik itten?</p>
                    <p>Az idegen szomorúan rázta a fejét:</p>
                    <p>- Most jöttem Milánóból.</p>
                    <p>- Haj, haj, Milánó - sóhajtott a barát. - Az aztán a város, láttam a dómot,
                        micsoda nép, micsoda fejedelem! Micsoda stólák, micsoda temetések!</p>
                    <p>- Miért akasztják fel a polgármestert?</p>
                    <p>- Hja, te nem értheted meg a mi nyomorúságunkat. A nép macskát és patkányt
                        eszik, hatvannégy pfenniget kérnek egy font borjúhúsért. A külvárosokban
                        minden ház üres, a fák kérgét és a mezők füvét nem a barmok rágcsálják,
                        hanem a szőlőmunkások. Dögvész van az éhségtől, a kántor megette a
                        faggyúgyertyát a klastromban, és senki sem akarja a stólát megfizetni.</p>
                    <p>- Miért nem kergetik el az ellenséget? - kérdezte az idegen jámborul.</p>
                    <p>- Hohó, te nem ismered Mathias Corvinust, a hunok barbár fejedelmét!</p>
                    <p>- Nem hallottam róla.</p>
                    <p>A barát összerázkódott, és keresztet vetett magára. Ördögűző szavakat
                        mormolt, s odasúgta az idegen fülébe:</p>
                    <p>- Ő a démonok királya, Lucifer előfutárja, Belzebub követe, Asmodi
                        helytartója. Varázsló, mágus, ördögidéző és a pokol főkapitánya.</p>
                    <p>Az idegen hitetlenül mosolygott. A tömeg keményen tolakodott előre, és
                        irgalmatlanul nyomkodta az ő kövér hátát és oldalbordáit. Csurgott róla az
                        izzadság, és fulladozott a piszkos polgárok kigőzölgésében. A barát pergő
                        nyelvvel folytatta:</p>
                    <p>- Mátyásnak semmiféle földi hatalom sem tud ellenállni. Ha mereven ránéz
                        valakire, az menten a halál fia. Ha segítségül hívja túlvilági cimboráit,
                        vízzel áraszthatja el Bécset, ma­gasz­talja a szőlőt, elsorvasztja a rügyet,
                        terméketlenné teszi a földeket, barmokat és asszo­nyokat.</p>
                    <p>- Honnan ez a nagy varázshatalma?</p>
                    <p>- Eladta lelkét az ördögnek. Ezért szüntelen olyanon töri a fejét, ami
                        kedvükre van a pokolbeli hatalmasságoknak. Ezért olyan vérszomjas, mint Néró
                        és Diocletianus. Már tizennyolc éves korában megverte és börtönbe vetette
                        nagybátyját és az esztergomi érseket, akiknek király­ságát köszönhette.</p>
                    <p>Az idegen arca megrándult, de érdeklődve faggatta a barátot:</p>
                    <p>- Vérszomjas ember az a Mátyás?</p>
                    <p>- Antikrisztus - nyögött a másik. - Már saját országában is gyűlölik, és
                        sokszor fellázadtak ellene. De neki semmiféle földi hatalom nem képes
                        ellenállni. Ellenfeleit földbe ásatja övig, és meztelen testüket nyíllal
                        lövöldözi. Ha egy faluban egyetlen ellensége van, az egész falut elfogatja,
                        s az ártatlanokat karóba huzatja, forró zsírban megsütteti, kutyákkal
                        marcangoltatja, ágyúba gyömöszölve kilöveti, gégéjüket, beleiket kitépeti.
                        Különösen szeret asszonyokkal kegyetlenkedni. Ezeket a hajuknál fogva
                        felakasztatja, és meztelenül korbácsoltatja, csecse­mői­ket a mellükhöz
                        szögezteti, vagy lyukat vágat a testükön, s azon dugja be a gyermekük fejét.
                        A kisdedeket megfőzeti és anyjukkal megeteti...</p>
                    <p>- Kitől hallottad mindezt, domine? - kérdezte az olasz, és kabátja ujjával
                        gyöngyöző homlokát törölgette.</p>
                    <p>- Beheim Mihálytól, aki a császár poétája és zsoldosa volt, az isten
                        nyugosztalja.</p>
                    <p>- Én Drakul vajdáról, az oláhok fejedelméről hallottam ezeket a
                        szörnyűségeket.</p>
                    <p>A barát ingerülten felcsattant:</p>
                    <p>- Drakul vagy Mátyás, egyre megy. Otthon Drakulnak hívják a barbár
                        oláhok.</p>
                    <p>- Magyarok - javította ki az olasz.</p>
                    <p>- Egyre megy - erősködött a barát. - Barbárok. Ördög fajzatjai...
                        ellenségeink, s nekünk, gyenge, gyámoltalan és bűnös bécsieknek vele, az
                        Antikrisztussal kell megküzdenünk. Ó, Bécs, ó, Ausztria, széttépnek téged a
                        fenevadak, a sátán kutyái, ha meg nem könyörül rajtad a mindenható
                        Isten!</p>
                    <p>- Hát a császárban nem bízol? - kérdezte egy kevéske gúnnyal az izzadó lovag.
                        - Hol van a császár, a birodalom, a pápa, az egyház?</p>
                    <p>A barát körülnézett, és egészen füléhez hajolt az idegennek:</p>
                    <p>- Már tavaly itt hagyott bennünket, s leveleket küld pénz és hadsereg
                        helyett.</p>
                    <p>- Hát Miksa, a trónörökös?</p>
                    <p>- Menyasszonya szoknyáján ül, vagy a burgundi királyságért verekedik.</p>
                    <p>- A főurak?</p>
                    <p>- Tolvajok.</p>
                    <p>- A tanács?</p>
                    <p>- Tolvajok. Látod, ott evickél a hóhér kezei között a polgármester. Elcsente
                        a gabonát a nép orra elől. Az a másik, akinek most szúrja ki a bakó a
                        szemét, az a városbíró. No, az sem fogja többé az aranyait olvasgatni.
                        Ilyenekre vagyunk bízva, s az Antikrisztus már St. Max és St. Paul hídján
                        ütötte fel főhadiszállását. A császár meg leveleket ír - ismételgette
                        káromkodva -, s azzal biztat bennünket, hogy az asztrológusok a magyar
                        király közeli halálát jósolják a csillagok állásából, tehát nem érdemes
                        pénzt és vért fecsérelni a védekezésre.</p>
                    <p>- Ha az asztrológusok mondják...</p>
                    <p>- Dögvész rájuk, valamennyire! - ordította a karmelita. - Csalják, lopják,
                        meggyalázzák az embert... olyanok, mint az orvosok. Tőlem is egy bajor
                        aranyat kért doktor Tichtel egy nyomorult köpölyözésért. Tolvajok.</p>
                    <p>Az elítélteket ezalatt a tér közepén felállított emelvényen marcangolták a
                        hóhérok. A tömeg zúgott és káromkodott. Anyák felemelték csecsemőiket, hogy
                        lássák az árulók és uzsorások bűnhődését. A barát magyarázta:</p>
                    <p>- Itt szokták a városbíró és a tanács ítéleteit végrehajtani. Itt vágják ki
                        az eretnekek és hazugok nyelvét s a tolvajok karját; a szökevények lábát itt
                        fűrészelik le tövestől az Isten szentséges nevében. Kerékbe törik a
                        fajtalanokat, kiszúrják a szemérmetlenek szemét, megégetik a boszorkányokat,
                        és felakasztják a rablókat és zsiványokat, de az árulóknak, uzsorásoknak
                        nincsen méltó büntetésük e földön.</p>
                    <p>- Akár csak Drakul vajda udvarában - tette hozzá gúnyosan az idegen.</p>
                    <p>A barát az emelvényen ülő előkelőségekre mutogatott.</p>
                    <p>- Látja, az ottan dr. Keller, a helytartó s az a két vitéz, vértben, ezüstben
                        és tollas fövegben: Hans Wultersdorfer és Strahl, császári kapitányok. Az a
                        kis köpcös, az a dominikánusok perjele, az a hófehér aggastyán Fruman, az
                        egyetem rektora.</p>
                    <p>- Ki olvassa az ítéletet?</p>
                    <p>- Pempflinger, az új városbíró. Megsúgom magának, hogy az is gazember,
                        magyarpárti.</p>
                    <p>- És az az aranyláncos, prémkabátos, bársonysüveges?</p>
                    <p>- Az Een, a polgármester. Kétszínű, gyáva, alattomos fickó. Egyetlen derék
                        ember van ott az emelvényen, azt mondom önnek, domine.</p>
                    <p>- Nos?</p>
                    <p>- A hóhér, aki most vágja le Lorenz Haidn kezét.</p>
                    <p>Az idegen összeborzadt. A nép üvöltött rémületében és bosszúja
                        gyönyörűségében. A trombitások szakadatlanul harsonáztak, a papok hangosan
                        mondták a könyörgéseket, a gyermekek sírtak, az asszonyok ájuldoztak, de
                        felmásztak a bódék tetejére, hogy lássák a két városi elöljáró
                        kínszenvedését.</p>
                    <p>- Úgy kell neki, miért rejtette el a gabonánkat!</p>
                    <p>- Pénzt találtak nála ládaszámra.</p>
                    <p>- Tépjétek ki hazug nyelvét!</p>
                    <p>- Dobjátok kerékbe, törjétek össze csontjait a tolvajoknak!</p>
                    <p>A céhek meglobogtatták zászlóikat, mint úrnapján vagy feltámadáskor. Senki
                        sem tudta, félelemtől vagy örömtől reszket-e egész testében.</p>
                    <p>- Kenyeret, kenyeret! - ordították a külvárosiak.</p>
                    <p>- Ne öljétek a szerencsétleneket, inkább adjátok fel a várost! - kiabálták
                        mások, de hamarosan elhallgattak, és véres fejüket tapogatták.</p>
                    <p>Az idegen tűrhetetlennek kezdte érezni a hőséget, a szorongást, a csatorna és
                        a tömeg kigőzölgését és a barát fecsegését. Látni is alig látott valamit,
                        csak mintha amfiteátrumban ülve nézne véres tragédiát. Közvetlen szeme előtt
                        vonagló, rángatódzó vállakat, jobbra-balra hajladozó fejeket és hadonászó
                        vörös, szőrös, kék eres, izmos karokat látott; azon túl a sapkás és kopasz
                        fejek erdejét; tovább zászlókat és kimagasló alakjait a lovagoknak vagy
                        zsoldos ka­tonáknak; aztán egy emelvényt, rajta elmosódó, izgő-mozgó
                        figurákat, homályosan, fet­ren­gő, térdre bukó és kínszenvedésben vonagló
                        elítélteket, nekigyürkőzött hóhérokat, akik ugrálva és nagyokat dobbantva
                        dolgoztak, mint a mészárosok. Ezeken túl látta a hegyes kőházakat, néhány
                        templomtornyot, amelyek nem szédültek le, nem roskadtak össze e vérfagyasztó
                        színjátékra, végül az eget, amely borongós volt, fellegekkel terhes,
                        baljóslatú és ólmos. A felle­ge­ken túl elképzelte az Úristent, aki
                        összeráncolja a szemöldökét, és villámaival szán­dékozik lesújtani.</p>
                    <p>Ennyit látott a kövér, nehéz selyem- és posztóruhájában lihegő olasz, és a
                        gyomra émelyegni kezdett. Határtalanul megörült, amikor a tavaszi felhők
                        nyiladozni kezdtek, és le-lepottyant a tömeg fejére egy-egy kövér
                        esőcsepp.</p>
                    <p>Az emberek megdühödve kiabálták:</p>
                    <p>- Végezzenek a gazemberekkel! Látni akarjuk a fejét az uzsorás Tenknek. Ide a
                        fejét!</p>
                    <p>Az eső sűrű cseppekben hullott a kiabálók fejére. A barát nyakába húzta
                        kámzsáját, és halkan mormogott:</p>
                    <p>- Haragszik az Ég is... haragszik az Úr! Misericordia!</p>
                    <p>Aztán felkapta fejét, és harsányan elkiáltotta magát:</p>
                    <p>- Bécsiek, tartsatok bűnbocsánatot! Böjtöljetek és imádkozzatok! Nyakunkon az
                        Antikrisztus, ó, Bécs, ó, Ausztria, Isten irgalmazzon nekünk, szegény
                        bűnösöknek!</p>
                    <p>- Hiába minden vérontás, minden penitencia! - jajveszékelt egy dagadt képű,
                        bozontos állú, nyurga, öreg fickó, kiszolgált zsoldos vagy megrokkant
                        útonálló lehetett - a magyarok oly sokan vannak, mint a csillagok az
                        égen.</p>
                    <p>- Adják fel a várost! - kurjantott egy hajós, aki Pozsony felé igyekezett
                        áruival, de itt rekedt Bécsben, mert az ellenség hármas lánccal elzárta a
                        Dunát.</p>
                    <p>A hajósnak nekiestek, és agyba-főbe verték. De azért elég sűrűn
                        hallatszott:</p>
                    <p>- Ne csalják a népet! Könnyű a gazdagoknak! Azoknak teli van az
                        éléstáruk.</p>
                    <p>- Kenyeret, gabonát!</p>
                    <p>- Két hét óta sótlanul eszem az útilapuból főzött reggelimet.</p>
                    <p>- Tolvajok!</p>
                    <p>Ez a szó végigzúgott a tömegen, mint örökké visszatérő refrénje egy nagyheti
                        jeremiádnak.</p>
                    <p>Egy vállas, tagbaszakadt hentes elkurjantotta magát:</p>
                    <p>- Menjünk a falakra! Űzzük el a magyarokat!</p>
                    <p>Senki sem válaszolt.</p>
                    <p>A barát megrántotta szomszédja kabátját:</p>
                    <p>- Látod, egyetlen ember akar csak hadakozni.</p>
                    <p>- Miért van ez így? - kérdezte kíváncsian a lovag, és zsíros arcából
                        mosolyogva nézett ki jóságos kék szeme világa.</p>
                    <p>A karmelita vállát vonogatta.</p>
                    <p>Villám hasította végig az égboltozatot, s nyomban utána két hatalmas dörrenés
                        rázta meg az ablakokat.</p>
                    <p>- Mi ez? - hökkent meg a vitéz henteslegény. - Ilyen égzengést még nem
                        hallottam.</p>
                    <p>- Ez inkább ágyúszóhoz hasonlít, mint égdörgéshez - jegyezte meg a rokkant
                        zsoldos.</p>
                    <p>- Égzengés.</p>
                    <p>- Ágyúszó.</p>
                    <p>Így kiabáltak összevissza az emberek, és forgatták a fejüket, hogy honnan jön
                        az újabb veszedelem.</p>
                    <p>- Nézzétek azt a felhőt! - jajdult fel a karmelita, és hosszú ujjával egy
                        sötét, sűrűn gomolygó fellegre mutatott, amely rengeteg szekérhez
                        hasonlított, hosszan előrenyúló, idomtalan vastag rúddal, s a rúd végén
                        füstfekete pára kavargott.</p>
                    <p>- Az Antikrisztus ágyúszekere! - bődült el a rokkant katona.</p>
                    <p>- Felhőből lövi Bécset az Antikrisztus - mondta utána egy könyvkötő, aki az
                        artium facultas kliense lévén, sokat hallott a mágusok tudományáról.</p>
                    <p>- Ágyú, felhő, Antikrisztus, Isten irgalmazz nekünk!</p>
                    <p>Az asszonyok belefogtak a Libera nos Domine szívet tépő dallamába.</p>
                    <p>- Bizonyos, hogy itt titokzatos erők munkálkodnak - súgta szomszédjának a
                        barát. - Csupa titok és varázslat mindenütt. Tegnap, lám, a klastromban járt
                        egy korneuburgi menekült, s elmesélte, hogy pont éjfélkor pokoli csörtetés,
                        ugatás, üvöltés, bőgés, dobogás verte fel álmaiból. Kinéz, hát látja, hogy
                        az országúton, erre Bécs felé, négyezer veszett kutya lohol kilógó nyelvvel,
                        behúzott farokkal, véres horpasszal, ugatva, szűkölve, mint a megszállottak.
                        A falka után négyezer disznó röfögött, mindegyik hátán egy-egy meztelen
                        szűzleány.</p>
                    <p>- Boszorkányok? - kérdezte az olasz.</p>
                    <p>- Biztos, hogy boszorkányok. A magyarok ősanyái, akikből támadtak.</p>
                    <p>- Nos és azután?</p>
                    <p>- A disznók után ökörgulya loholt. Irtózatos szarvaikkal egymásba akadva,
                        egymást legázolva, véres patakot hagytak maguk után. A gulya után
                        fegyveresek vágtattak, tűzokádó lovakon, talpig vasban, csörömpölve,
                        dobogva, de fej nélkül valamennyien. Ez a Mátyás fekete serege, amelynek
                        feje sem látszik ki a vértből és a páncélsodronyból, amibe elbújnak a golyós
                        fegyver és mérgezett nyilak elől. A vitézek után egyedül száguldozott egy
                        óriási lovas, aranyban, vérben, verejtékben, mint...</p>
                    <p>- Az Antikrisztus - vágott közbe az idegen.</p>
                    <p>- Mátyás volt, Mathias Corvinus, és nincs előle menekvés, mert ő a mi
                        hátunkon táncoló súlyos tenyere a büntető Úristennek - harsogta a pap.</p>
                    <p>Azután a szomszédaihoz fordult, és megáldotta őket:</p>
                    <p>- Hogy erőt ne vegyen rajtatok a gonosz, és fel ne perzseljen a
                        felhőszekérből fejetekre hulló tűzeső. Ámen.</p>
                    <p>Sok asszony sírva fakadt, és a barát kezeit csókolgatta. Az eső keményen
                        verte a koponyákat, a tömeg siettette a kivégzést.</p>
                    <p>- Gyorsan a fejét a semmirekellőnek!</p>
                    <p>Újra és újra megdörrent az ég, mintha földre zuhanna a mennyek boltozatja.
                        Rettenetes csattogás, zengés, dördülés rázta meg a levegőt, szélvihar
                        kerekedett, a házak ablakai csörömpölve hullottak a földre.</p>
                    <p>- Ez az Antikrisztus műve - hördült fel a karmelita, és kámzsája alól
                        feszületet rántott ki, és az ég felé nyújtotta: az Antikrisztussal szembe a
                        Megfeszítettet.</p>
                    <p>- Egyebet is tud ám az Antikrisztus! - kiáltott fel egy péklegény ijedt
                        humorral, és bütykös ujjával keletre mutatott, ahol Mátyás tábora állott
                        közvetlenül a Niclas-hídfő előtt. Mindenki abba az irányba pillantott, és a
                        rémület kiáltása szakadt fel a torkokból. Ott apró, vörös lángok lobbantak
                        fel a magasba, amelyeket velőtrázó dörrenés követett.</p>
                    <p>- Az Antikrisztus ágyúi! - ordított a szerzetes, s most már mindenki tudta,
                        hogy az égi háború zenebonájába az ostromló Mátyás király is beleszólt.</p>
                    <p>Még Mátyás messzehordó lövegei sem tehettek kárt a város belsejében - ezt
                        valószínűleg az ostromló hadvezér is tudta -, de az égzengés, orkánfütyülés,
                        esőzuhogás rémítő hatását bizonyára ki akarta használni a bécsi szívek
                        megdermesztésére.</p>
                    <p>- Az Antikrisztus harcba szállt a tolvajok és latrok érdekében! - üvöltötte a
                        szerzetes, és be­menekült egy vastag falú ház bejárata alá.</p>
                    <p>Az emelvényen most már gyorsan végeztek az elítéltekkel. Haidn polgármestert
                        felakasz­tották, Tenk városbírót pedig lefejezték.</p>
                    <p>A tömeg szétfutott. Félóra múlva üres lett a régi Burg tájéka, csak a
                        halottak körül foglala­toskodott néhány törvényszolga, poroszló, bakó és
                        lelkiatya. Asszonyok felmosták a vért, és a néptelen utcákon csakhamar
                        megjelentek a nehéz, otromba halottas kordék, hogy kivigyék a hullákat a
                        város erődítésén túl, a megbélyegzettek, latrok és öngyilkosok
                        temetőjébe.</p>
                    <p>A kordét egy részegen dülöngő, rongyos ember kísérte. Az eszelős Thomas volt,
                        aki az ostrom alatt két fiát elveszítette, és koldussorsra jutott. A
                        szerencsétlen ördög szeméből potyogott a könny, és részeg, rekedt hangon
                        ismételgette:</p>
                    <p>- Drága a kenyér, és olcsó az emberélet.</p>
                    <p> A szél elült, az eső éppoly hamar elállott, mint ahogy kerekedett, a nap
                        újra kisütött, mintha e nyájas, meleg, óriás barátja, anyja, tápláló dajkája
                        a földnek kizárólag csak az emberi kegyet­lenség szörnyű pillanataira
                        fordította volna el arculatát. Sugárzott, melegített, éltetett május végi
                        derűs, megbocsátó kedvében, feledve a holtakat és új életre bátorítva az
                        eleveneket.</p>
                    <p>Az idegen lovag is kibújt valahonnan, egy fából összetákolt bolt gerendái
                        alól, és egykedvű nyugalommal visszasétált azon az úton, amelyen két órával
                        előbb idejött. Barátja, a karmelita, néhány hebegő szóval elbúcsúzott tőle,
                        és besurrant a kolostorba.</p>
                    <p>Az idegen utána mosolygott. Úgy látszik, kövér, puha kebelében olyan szív
                        dobogott, amely a fecsegőket, rágalmazókat, korlátoltakat, babonás és
                        kegyetlen képmutatókat is szerette.</p>
                    <p>Hogy átkozta az asztrológusokat - gondolta magában -, és az első
                        mennydörgésre túlvilági szellemek, Antikrisztus, Asmodi és a fekete mágia
                        jutott eszébe szegénykének.</p>
                    <p>Útközben komolyan elgondolkozott. Körülnézett a néptelen utcákon.</p>
                    <p>Mi történik itten? Látszólag minden izgalom megszűnt a városban, de a házak
                        falain belül remegnek a szívek, és sötét gond, kétség és határozatlanság
                        tépi az emberek agyát. Az árva Bécs ostroma már hónapok óta tart, sehonnan
                        sem int segítő kéz, az éhség és munkátlanság nyomorult izgalma tűrhetetlenné
                        teszi az életet. A tanács fele amellett erősködik, hogy fel kell adni a
                        várost. Az egyetem is titkon ezt óhajtja, a polgárok unják a háborút, csak a
                        császárral szemben szégyenkezik mindenki. Egymást marják, rágalmazzák
                        inkább, és figyelik egymás mozdulatát, hogy kire foghassák majd rá a
                        kezdeményezés gyűlöletes szerepét. Mátyástól rettegnek, de reménykednek is
                        benne. Egy kis nemzeti megalázkodás árán sok jót lehet tőle várni: fényt,
                        hatalmas udvartartást, bő élelmet, pénzt, a kereskedelem és ipar
                        feltámadását. Bizonyára ezt latolgatják most a polgárok, akik életüket házuk
                        szűk falai között töltik; a céhek, amelyek körmenetek, vasárnapi
                        mulatozásaik, békés sörözgetéseik és vagyonosodásuk után siránkoznak. Nem
                        értik sem a birtokosok, sem a papok, sem a hivatalos vezetők vonakodásait. A
                        nagy napon a polgármester és a városbíró kivégzését nem is az ők, hanem a
                        kenyértelen, izgága, munkájukat vesztett csőcselek és a zsoldos katonák
                        kívánságára rendelte el a császár helytartója. A forradalmi indulatokat
                        akarták ezzel levezetni: látványosságot és elégtételt adni a népnek,
                        türelemre szoktatni véres szórakozásokkal, mígnem valami isten csodája el
                        nem dönti a város sorsát.</p>
                    <p>Erről tűnődött útközben az idegen, és finom ajkát gúnyosan
                        felbiggyesztette.</p>
                    <p>- Úgy kell a császárnak. Gyűlölöm a fajtáját, egész guelf csőcselékével
                        együtt. Éljen a szabad, szép, független Latium, Vergilius és Cicero
                        megszentelt földje. Gyűlölöm ezt a piszkos, pocsolya- és szemétdombszagú
                        tömeget, németet, zsidót, csehet, morvát... pfuj...</p>
                    <p>Aztán elmosolyodott.</p>
                    <p>- Szegény férgek... kemény táncot járat majd velük az isteni Mathias! Ezek
                        majd megtanulják, hogy mit tesz az: modern államban, imperátor alatt élni,
                        mint egy római castrumban...</p>
                    <p>Nyomban el is komolyodott.</p>
                    <p>- Kár értük... Olyan szépen eljátszadoztak eddig öreg, nagy orrú, babonás,
                        gyáva, fogatlan, vénasszony császárukkal. És milyen szép házakat építettek:
                        kövezik az utcákat, ejnye, szor­galmas egy népség, azt meg kell adni nekik.
                        Fákat ültetnek a gyalogjárók szélére... nini, hogy rügyeznek a cserfák és a
                        gesztenyések... És csinosak az asszonyaik.</p>
                    <p>Őrjárat haladt el mellette. A vezetőjük tollas föveget viselt, és barna
                        mechelni posztóban illegette vékony derekát.</p>
                    <p>- Adj Isten, vitézek! - szólt rájuk barátságosan.</p>
                    <p>Azok köszöntek, és tovább rótták az utcákat.</p>
                    <p>- Kár volna értük.</p>
                    <p>Egy vastag falú ház ablakmélyedéséből anya, két nagyocska leány és egy szőke
                        fürtű gyermek kandikált a napsütéses, nedves, csöpögős, tócsás utcára.</p>
                    <p>Az idegen nyájasan intett feléjük.</p>
                    <p>- Hogy reszket a szívük szegénykéknek!</p>
                    <p>A szíve felmelegedett, és elképzelte a bécsiek boldog, derűs családi életét.
                        Már sajnálta őket, és szeretett volna beállítani hozzájuk, egy pohár mézzel
                        kevert sört és pirított ringilát, kerek, ropogós, finom cipót
                        elfogyasztani.</p>
                    <p>- Tulajdonképpen miért is háborúskodnak az emberek? - tűnődött
                        elérzékenyülve, s már meg­szerette a bécsieket, megbocsátott a császárnak
                        is, és legjobban azt kívánta volna, ha minden a régiben marad, s ő előadásra
                        jelentkezhetnék a hercegi akadémián latin és görög auctorokból.</p>
                    <p>A Lugeckre érve, nem látott mást, csak hazasiető, ijedt, szepegő polgárokat,
                        részeg zsoldo­sokat, fuvarosokat, akik elkésve érkeztek a külvárosokból,
                        egyetemi klienseket, docenseket és diákokat, akik a bursákba igyekeztek
                        vacsorára.</p>
                    <p>Egy artista diák ittas fővel baktatott szembe az idegennel. Egyikét
                        dúdolgatta azoknak a kedves és értelmetlen carmina buranáknak, amelyek mint
                        jószagú ibolyák szegélyezik a középkori egyetemi élet egyhangú, száraz
                        tarlóit. Egyenesen nekiment a jövevénynek. A lovag aranygombos, vékony
                        botját tartotta a scolaris elé.</p>
                    <p>A diák hátrahőkölt, és dühös meglepetéssel bámult az idegenre. Látta, hogy
                        lovaggal és olaszos külsejű öregúrral áll szemben, talán kóbor humanistával,
                        vagy új magisterével az egye­temnek. Sokkal ittasabb volt azonban, semhogy
                        türtőztetni tudta volna hetyke pajkos­ságát. Rápillantott az idegen
                        tekintélyes hasára, kinyújtotta karját, megbökte mutatóujjával, és harsány
                        kacagással latinul gúnyolódott:</p>
                    <p>- Hej, domine, mások hátul, a hátukon hordják ám a tarisznyát, te meg elöl
                        viseled a poggyá­szodat?</p>
                    <p>Az idegen nyájasan nézett a fickóra, mintha a részeg diákokban is örömét
                        tudná lelni alkalomadtán.</p>
                    <p>- Öcsém, okos ember elöl hordja azt a tolvajok országában.</p>
                    <p>Ő is harsányan beszélt, és latinul, úgyhogy a körülötte lézengő diákok
                        meghallották. Az erős tréfán mindnyájan nevettek, mert a tolvajok alatt a
                        polgármestert és a városbírót értették, akikkel az egyetem hallgatói örökös
                        hadilábon álltak. Jólesett nekik, hogy a rovásukra új tréfát hallottak a
                        vidám idegentől. Az öregúr azonban komolyan szétnézett, és megkérdezte
                        tőlük:</p>
                    <p>- Nem mondanátok meg, hogy hol lakik Messer Niccolo Teschler, a gazdag
                        kereskedő, diplomata és hadvezér?</p>
                    <p>A diákok megmutatták a házat, ahol Nicolas Teschler, a legelőkelőbb
                        posztó-nagykereskedő és földbirtokos, császárok és püspökök, tudósok és
                        bankárok barátja, a város leggazdagabb polgára lakik.</p>
                    <p>Teschler háza három utcára szóló hatalmas kőpalota volt, arccal a Lugeckre,
                        jobb szárnyával az alsó, baljával a felső Bäkkerstrasséra könyökölve.
                        Valamikor a regensburgi kereskedők árulerakodó csarnoka volt, s erre
                        emlékeztetett a lépcsőzetes oromzat alatt magasba nyúló, háromszög alakú
                        homlokzaton látható freskó, amely Regensburg városát ábrázolta ezzel a
                        felírással:</p>
                    <p>Mich Regensburg bewahre allezeit</p>
                    <p> Die allerheiligste Dreifaltigkeit.</p>
                    <p>A front fehérre vakolt terméskő falán ornamentális díszítések árulták el a
                        bécsi festőcéh - schilterek - ügyességét. A gazdag háziúr a festőcéh
                        nagymesterével, Rueland Farkassal díszíttette a Regensburgerhof büszke
                        homlokzatát.</p>
                    <p>Kétemeletes volt a palota, s az első emelet magasságában jobbról-balról két
                        széles erkély nyúlt ki az utca fölé, meggörnyedt mitológiai emberalakok -
                        jobbról egy gigantikus nő, balról egy óriás férfi - hátára súlyosodva
                        rengeteg kőterhével. A két erkély alatt díszlett a tulajdonos hódolata a
                        város iránt: Bécs címerpajzsa egy angyal kezében. A kettéosztott pajzs egyik
                        mezejében vörös alapon a városi kereszt, a másikban az osztrák szövetségi
                        címer.</p>
                    <p>A palota széles tölgyfa kapuja tárva-nyitva várta az udvarba begördülő
                        szekereket, amelyek a hetivásárról jöttek haza éjjeli pihenőre. Más szekerek
                        ellenben kifelé tartottak, megrakodva gabonával, liszttel, borral,
                        főzelékkel. A gazda pincéjéből, padlásából és kamráiból kerültek elő ezek a
                        drágaságok, és útjok a városház felé vezetett, ahol az éhező polgárság
                        számára a tanács élelmiszert gyűjtött és osztogatott.</p>
                    <p>Az idegen lovag befordult a kapun, és eltűnt a széles, mély, bolthajtásos
                        bejárat homályában.</p>
                    <p>Éppen meghúzták a harangot a Szent István-dóm nagytornyában.</p>
                    <p>A városház felől néhány tanácsúr és egyetemi doktor alakja tűnt fel az
                        alkonyodó nap lila fénynyalábjaiban.</p>
                    <p>- Ah, a magisztrátus! - suttogtak a diákok, s egyikük hirtelen a homlokára
                        csapott:</p>
                    <p>- Jó volna jelentést tenni nekik a gyanús idegenről.</p>
                    <p>- Az ám - felelt a másik -, gyanús volt, átkozottul gyanús.</p>
                    <p>- Nem láttad, hogy járt a szeme körös-körül? Hogy figyelt! Hogy faggatott
                        bennünket! Milyen bőbeszédű volt!</p>
                    <p>- Szidta az elöljárókat. Tolvajoknak nevezte a polgárokat.</p>
                    <p>- Tolvajok városa: Bécs, ezt mondta a gyalázatos.</p>
                    <p>- Kém volt, esküt teszek rá.</p>
                    <p>A részeg diák, egy gazdag bécsi fuvaros fia, húsz éve adós az artium első
                        vizsgájával, újra a homlokára csapott.</p>
                    <p>- Mátyás király volt, maga Mátyás király, erre megesküszöm.</p>
                    <p>A diákokban elhűlt a vér. Sok kósza legenda járt a magyar király
                        kémkedéseiről. Egyszer itt látták, máskor ott, parasztruhában, talyigásnak,
                        drótosnak, közkatonának, hajóslegénynek öltözve, gyümölcsárus kofa, kolduló
                        barát vagy öreg javasasszony képében. Miért ne jelen­hetnék meg egyszer
                        olasz vagy spanyol tudós tógájában?</p>
                    <p>- Mátyás volt, Corvin Mátyás - esküdözött nyomban valamennyi.</p>
                    <p>Nyomban jelentették az odaérkező rector magnificusnak.</p>
                    <p>Dr. Frurnán, ősz, egyenes, szikár pap, többszörös magiszter, prépost és
                        kanonok, összerán­colta a homlokát.</p>
                    <p>- Milyen volt az ismeretlen?</p>
                    <p>- Alacsony, kövér.</p>
                    <p>- Hosszú, szikár, vörös hajú.</p>
                    <p>- Görbe lábú, nagy orrú.</p>
                    <p>Ilyen feleleteket adtak a diákok, s az egyik tanár, Tichtel János dr.,
                        egyetemi orvos és csilla­gász, haragosan rázta a fejét:</p>
                    <p>- Mátyás király erős, izmos, alacsony, széles vállú, vöröses hajú, nagy orrú
                        ember, a negyven körül. Ilyen volt az idegen?</p>
                    <p>- Ilyen volt, egész kicsiny, vörös, rezes orrú részeg fickó.</p>
                    <p>Arra jött az őrjárat a mechelni posztóban kényeskedő vezetővel.</p>
                    <p>- Nem láttatok idegent a körjáratnál?</p>
                    <p>A vezető jelentette, hogy egy nagy bajuszú, szakállas, kékkabátos tudós tűnt
                        fel nekik, aki erősen kémlelte a Zsidó utca táját.</p>
                    <p>- Mátyás volt, a magyar király! - rivallt rá a diákok csapata.</p>
                    <p>Egyszerre feltűnt a Lugeck szögletén egy vastag, fehér karmelitacsuha.</p>
                    <p>- Nem látott atyaságod gyanús kémkedő idegent a városban kószálni?</p>
                    <p>A karmelita arca kiragyogott.</p>
                    <p>- Egész nap a nyakamon lógott, és tűrhetetlenül faggatott az
                        erődítésekről.</p>
                    <p>- Milyen volt az ábrázata?</p>
                    <p>- Zsíros, vörös, ragyogó. A szeme kék, az orra egyenes, húsos, borotvált
                        képű, a tokája két redőben omlott a nyakára. Nem is volt nyaka, olyan kövér
                        volt, mint egy anyakoca.</p>
                    <p>- Elöl hordta a tarisznyáját - jutott eszébe a fuvaros fiúnak.</p>
                    <p>- Rengeteg teste volt - bizonyította a karmelita. - Dongott alatta a föld, és
                        úgy szuszogott a jámbor, mint egy ellő tehén.</p>
                    <p>- Mátyás király volt! - ujjongtak a diákok.</p>
                    <p>- Nem Mátyás volt - jelentette ki Tichtel, az orvosdoktor.</p>
                    <p>Pempflinger, a magyarpárti városbíró is közbeszólt:</p>
                    <p>- Én ismerem Mathias Corvinust. Széles vállú, csontos, de nem kövér, s az
                        orra nem egyenes, hanem horgas és széles, mint a saskeselyűé.</p>
                    <p>- Az, az - erősítette a karmelita. - Csontos volt, és sasorrú. Király volt,
                        már a szaga elárulta.</p>
                    <p>- Elöl hordta a tarisznyáját - ismételgette bárgyú röhögéssel a részeg diák
                        -, és sasorra volt a fickónak.</p>
                    <p>Az egyetemi doktorok zavartan csóválták a fejüket, és bosszúsan dörmögve
                        odábbálltak.</p>
                    <p>A karmelita foga vacogni kezdett a félelemtől.</p>
                    <p>- Mátyás király volt, kétségtelenül. És én miket beszéltem neki Drakul
                        vajdáról, Antikrisz­tusról és a gyermekevésekről! Isten irgalmazzon
                        elveszett lelkemnek!</p>
                    <p>Aztán hirtelen kihúzta magát, és harsányan felkiáltott.</p>
                    <p>- Igen, ő volt, az Antikrisztus! Jöjjetek testvérek, kutassuk fel, és fojtsuk
                        a kanálisba.</p>
                    <p>Ez az egyetlen módja, gondolta, hogy kimeneküljön a maga veszedelméből.</p>
                    <p>Az őrjárat hozzácsatlakozott a diákokhoz, a karmelita a Lugeck boltjai alól
                        előlármázta a mester­legényeket, s útnak eredt velük, hogy Mátyás királyt,
                        az új Antikrisztust kinyomozza és belefojtsa a kanálisba.</p>
                    <p> </p>
                </div>
              <div type="chapter">
                    <head>II</head>
                    <p>A lobogó sörényű, kövér arcú idegen Teschler Miklós házában megszólította az
                        első léhűtőt:</p>
                    <p>- Merre van a gazdád irodája?</p>
                    <p>Az üzleti helyiségek, irodák, minta- és árucsarnokok, raktárak és boltok a
                        földszinten voltak, itt dolgozott most az esti órákban Teschler maga is, és
                        itt fogadta termetes külföldi vendégét. Az idegen szertartásosan meghajolt,
                        és olaszul köszöntötte:</p>
                    <p>- Messer Niccolo Teschler, baccalaureusa a kitűnő ferrarai egyetemnek, dicső
                        emlékezetű tanítványa a nemes Guarinónak, légy üdvözölve.</p>
                    <p>A kereskedő csodálkozva tekintett a jövevényre, aki ravasz mosollyal németül
                        folytatta bókjait:</p>
                    <p>- Ha nem csalódom, uram, ön nekem tanítványom volt 1456-ban a páduai kerteken
                        túl fekvő elyseumi kis tanyán, a márványtornácos Villa Montagnaneában, ahol
                        sötéten bólongató ciprusfák alatt Janus Pannonius és Prothasius mellett
                        Niccolo Teschler írta a legpompásabb epigrammákat.</p>
                    <p>A kereskedő felugrott:</p>
                    <p>- Csak nem Galeotti Marzio áll előttem, Merula és Philelpho legyőzője, az
                        Academica Platonica koszorús tagja, a pápa és Lorenzo il Magnifico
                        kegyeltje, a világhírű latin és görög nyelvész, filozófus és
                        csillagász?...</p>
                    <p>- ...És ez idő szerint a dicső Mathias Corvinus könyvtárosa, fiának, János
                        hercegnek nevelője, a francia királynak örökös udvari asztrológusa, a
                        kabbalista tudományok saragossai doktora, Aragóniai Beatrix őfensége
                        felolvasója, és az ön legalázatosabb szolgája - folytatta Galeotti komoly és
                        ünnepies meghatottsággal.</p>
                    <p>Megölelték egymást. A kereskedő abbahagyta munkáját, és vendégét felvezette
                        az első emeletre. Már a lépcsőn elkezdték cserélgetni ifjúkori
                        emlékeiket.</p>
                    <p>- Hej, hej, annak csaknem harminc esztendeje! Te akkor nyurga, törékeny
                        derekú, lenhajú, sápadt fiú voltál, aki Guarino mester internátusában alig
                        bírtad a szigorú böjtöket, erőltetett attikai tornákat, végeszakadatlan
                        memorizálásokat és titokban művelt duhaj italozásokat. Mert Guarino derék,
                        öreg álszent fickó volt, aki feleségét hat fiú és hét leány erejéig
                        becézgette, de maga is nagy kedvvel olvasta Beccadelli és a mi Pannoniai
                        Jánosunk szerelmi költeményeit. Olyan korú lehettél, mint Csezmicei János, a
                        nagyváradi püspök unokaöccse és ifjabb Vitéz János, aki most a király
                        kancelláriai ügyvivője és veszprémi püspök... odaát van a táborban -
                        hunyorgatott hozzá Galeotti jelentőségesen.</p>
                    <p>A kereskedő csendes, mély orgánuma meghatottan zendült fel a régi, vidám
                        napok emlege­tésekor.</p>
                    <p>- Aztán pedig Pádua mellett, a te villádban tanultuk a latint és görögöt
                        tiszteletreméltó feleséged, donna... donna...</p>
                    <p>- Paulina... ízletes lombardiai konyháján - mosolygott a humanista.</p>
                    <p>- Remélem, életben van, és számos szép gyermek anyja.</p>
                    <p>- Meghalt az Úr kegyetlen akaratából... - válaszolt Teschlernek -, miután
                        Jakabot, Euphemiát és Candidát hagyta nekem vigasztalásomra.</p>
                    <p>- Azóta özvegyen éldegél doktorságod?</p>
                    <p>- Nem jó az embernek egyedül lenni, mondja az írás, és gyermekeim anyjává egy
                        erényes magyar nőt tettem, akiben még ma is nagy kedvem telik. Tőle van
                        János nevű fiam és két szép hajadon leányom, éppen megéretten a házasságra
                        és az anyai méltóságra. És ön, messere?</p>
                    <p>A kereskedő bevonszolta őt egy nagy, márványba épített faragott tölgykapun át
                        a családi lakosztályba.</p>
                    <p>- Itt van feleségem, Veronica von Regensburg, két fiam és kicsi Dorotheám
                        anyja.</p>
                    <p>A ház úrnője röviden üdvözölte a vendéget, akinek szeme-szája elállott az
                        asszonyi lakosztály káprázatos fényén, a selyemből való falkárpitokon,
                        Kisázsiából és Bizáncból való szőnyege­ken, velencei csipkefüggönyökön és
                        nagy hollandiai mesterek szentképein. Teschlerné finom, germán típusú,
                        harmincöt éves, szőke asszony volt, aki egészen a lovagi rend úrnői szerint
                        öltözködött. Otthon való egyszerűsége kissé ósdi volt. Barna selyem, szoros,
                        fűzőre simuló, bokáig érő egybeszabott köntös omlott le magas termetéről,
                        amelyet derékban sugárzó drága­kövektől hímes aranyöv - dupfeng - szorított
                        össze, hogy az úrnő karcsúságát kiemelje. Finom, barna selyemcipője hegyes
                        és kissé felkunkorodó orrával a régi lovagvárak hölgyeire, a Minnesänger
                        eszményképeire emlékeztetett. Ékszer nem volt sem a fülében, sem a karján,
                        sem az ujjain. Csak az övéről lógott le aranyláncon egy kis táska, amelyből
                        kézitükör nyele és kulcsok kandikáltak elő. Haját, amely dús, sima és szőke
                        volt, mint Aphroditéé, kereszt alak­ban aranyos hímzésű fekete
                        selyemszalagok szorították össze fehér halántékától szabadon hagyott
                        gömbölyű nyakáig.</p>
                    <p>Galeotti a szája szélét nyalogatta.</p>
                    <p>Micsoda asszony, micsoda szépség, micsoda nyugtalanság! - gondolta magában, s
                        szeretett volna a maga éveiből, amelyek visszatarthatatlanul törtettek az
                        ötvenek vége felé, vagy húszat elsikkasztani.</p>
                    <p>Az úrnő engedelmet kért, hogy utánanézzen a konyhának, Teschler pedig elvitte
                        vendégét az U alakú épületnek a két Bäckerstrasse felé nyúló szárnyaira,
                        hogy raktárait megmutogassa.</p>
                    <p> Földszintet és három alacsony emeletet foglaltak el ezek a bolthelyiségek;
                        mindenütt rend és tisztaság; felügyelők, írnokok, céhbeli legények és
                        szolgák sürögtek-forogtak a raktárakban, amelyekben az ostrom óta rengeteg
                        tömegben gyűltek fel az áruk. Teschler először a posztó­végeket mutatta meg,
                        amelyek keletről, Perzsiából, Konstantinápolyból, meg a brüsszeli, mechelni,
                        yperni, brabanti, tirlemonti, firenzei és veronai gyapjúgyárakból kerültek
                        ide, és Lengyelország, Moszkva, Berlin, London, az északi tartományok meg
                        Magyarország felé várták az utak felszabadítását.</p>
                    <p>Galeotti feje szédült, ahogy Teschler elmagyarázta:</p>
                    <p>- Ez itt a rajnai vörös és kék gyolcsok állványa, amott ingeknek való bizánci
                        saben, távolabb díszruhák selyme, bársonya, szövete várja a vevőt. A
                        harmadik teremben vannak a prémek: hermelin, coboly, nyest, vakondok, róka,
                        farkas Magyar-, Lengyel- és Oroszországból. Külön terme van az
                        aranyfonálnak, rojtoknak, hímzett selyemnek, csipkéknek, külön a
                        szőnyegek­nek, görög, török, perzsa és hindu függönyöknek.</p>
                    <p>- Micsoda kincsek, micsoda kincsek! - sóhajtozott Galeotti megrendülve. - Ó,
                        ti boldog bécsiek!</p>
                    <p>Teschler legyintett a kezével.</p>
                    <p>- Bécs napról napra hanyatlik. Ma már alig tud megbirkózni a német Hansák
                        versenyével. Másképp volt ez a múlt századokban. De amit az első Habsburgok
                        szereztek városunknak, az a mostani császár keze alatt lassankint elsikkadt.
                        Azelőtt se a passaui, se a regensburgi, se az északnémet kereskedőknek nem
                        volt szabad máshol kirakodni, mint Bécsben. Bécs vitte az árukat Velencébe,
                        Budára, Lengyelországba és Konstantinápolyba. III. Frigyes megengedte a
                        brünnieknek, hogy közvetlenül kereskedjenek Velencével, majd árumegállító
                        jogot adott a hainburgiaknak. A kölniek Bécs elkerülésével közlekednek
                        Magyarországgal, s Verona Innsbruc­kon át viszi portékáját Augsburgba és
                        Regensburgba.</p>
                    <p>- Buda pedig úszik a jólétben - vetette oda látszólag meggondolatlanul
                        Galeotti, és hevesen sajnálkozott a bécsieken. Aztán az épület bal szárnyán
                        felrakott szerszámokat, díszbőröket, strucctollakat, női piperecikkeket,
                        üveg-, majolika-, kristály-, papírneműeket, az ipar és művészet újdonságait
                        magasztalta.</p>
                    <p>- Hej, ha nagy orrát bedugja ide Mátyás, hogy kiürül ez egykettőre! -
                        kurjantott lelkesen Galeotti, és elmesélte, hogy a ferrarai és nápolyi
                        udvarok mellett a budai udvar szereti leg­jobban az új pompát és a ritka
                        drágaságot.</p>
                    <p>Teschler elgondolkozva hallgatta barátja vidám fecsegését.</p>
                    <p>- Annyi bizonyos - szólalt meg később komoly elborulással -, hogy így nem
                        tarthat soká.</p>
                    <p>Éles, erős harangcsengés sikoltott végig az épületen.</p>
                    <p>- Vége a munkaidőnek, estebédre csengetnek - magyarázta Teschler a
                        vendégének.</p>
                    <p>- Pedig én a borospincéket is szerettem volna megnézegetni - szakadt ki a
                        vallomás Galeottiból, aki tudta, hogy a ház alatt barlangépítmény húzódik
                        el, folyosókkal, alagutakkal, tele nemes osztrák és külföldi borokkal, mert
                        Teschler volt Bécs legnagyobb szőlőbirtokosa és borkereskedője is.</p>
                    <p>- Majd az estebédnél meglátjuk a mintákat - nevetett a házigazda, és
                        felvezette vendégét a második emeleten levő, ebédlőnek is használt
                        lovagterembe.</p>
                    <p> Itt ősi szokás szerint házilag készített, mézzel kevert sört ittak egy
                        pohárkával, majd hozzáláttak az estebédhez, amely alatt sáfránnyal, borssal
                        és mézzel készített tojáslevest, puhára gőzölt, vajban pirított, szalonnával
                        megtűzdelt pávahúst, borjúszeletet, fánkot, tortát, pármai sajtot és
                        gesztenyét szolgáltak fel az uraságoknak.</p>
                    <p>Teschler és felesége gyönyörködve nézték a humanista emberfeletti étvágyát.
                        Bizonyos félelemmel teltek el iránta, aki egymaga annyi pávahúst emésztett
                        el, mint amennyi az éhező Bécsnek öt népes családját táplálni tudná
                        reggeltől estéig.</p>
                    <p>Galeotti azonban nyugodtan és mosolyogva evett, mint egy dőzsölő Bakkhosz az
                        Olümpo­szon. És egyre-másra töltötte magának a dél-tiroli, szerémi, görög és
                        cyprusi borokat. Végül megállapodott egy gyökerekkel és fűszerekkel
                        felforralt, aztán jégbe hűtött és nádmézzel megédesített, Hippokras nevű
                        bornál, amely a háziasszony készítménye volt, s lelkes tirádák­ban
                        magasztalta annak mitológiai zamatját és a Vénusz-hegyi liliomokra
                        emlékeztető illatát. Közben pedig, jól szemügyre vette az arany- és
                        ezüstedények között büszkélkedő, karcsú, ragyogó, tűzszínekben szikrázó
                        velencei kristálypoharakat, aminőkhöz hasonlót a firenzei Mediciek asztalán
                        látott mint szemkápráztató újdonságokat.</p>
                    <p>Az utolsó falat ételnél Teschlerné felemelkedett, és visszavonult az első
                        emeleten étkező gyermekeihez.</p>
                    <p>Galeotti magára maradt régi barátjával. Hatalmas kezébe ragadott egy
                        üvegpoharat, és latin hexametert mondott a családi élet és a hitvesi
                        szerelem szentségére. Aztán elmondta, hogy amióta Teschler, Janus Pannonius
                        és Prothasius elhagyták az ő montagnaneai villáját, sorsa rosszabbra
                        fordult, s azóta a vándor humanisták cifra nyomorúságában tengeti
                        életét.</p>
                    <p>- Ezelőtt éppen huszonhét esztendeje látogattam meg először Mátyást, a
                        magyarok fejedelmét. Ismeri messere ezt a büszke, nagy sast a Kárpátok
                        alján, ezt a modern Hannibált és Scipiót egy személyben, ezt az
                        oroszlánsörényű, dörgő hangú, páncélos, ágyús, tűzokádó Caesart, ezt a
                        barbár Trajanust, ezt a budai Matthias il Magnificót?</p>
                    <p>- Tizenöt éve, ezernégyszázhetvenben volt a vendégem, itt a teremben a
                        császárral és császár­néval együtt - felelt elgondolkozva a házigazda. -
                        Fiatal legények voltunk mind a ketten, s bált adtam a tiszteletére, amikor
                        itt Frigyessel a trónörökösödésről és Podjebrad György cseh király
                        pretenzióiról tárgyaltak. Emlékszem rá... nem volt szép legény, és kissé
                        gőgös és barbár volt, mint Attila fiatal korában... de nem volt itt asszony,
                        aki első intésre karjai közé ne dobta volna erényeit. A férfiak féltek tőle,
                        az asszonyok imádták...</p>
                    <p>- Mert az asszonyok erősebbek a férfiaknál - jegyezte meg Galeotti.</p>
                    <p>- És romlottabbak - vélekedett a kereskedő. - Ők mindent az érzékiségükön
                        keresztül végez­nek, a kielégülés sóvárgásában.</p>
                    <p>- Ne bántsd az asszonyokat - szólt közbe elérzékenyülve a humanista. - Mi,
                        férfiak, a szere­lemben szépséget, bujaságot, Erósz művészi játékait
                        keressük, ők megmérik a férfiak emberi nagyságát, és csak a határtalanság
                        előtt hódolnak meg érzékiségükkel. Ebben különbek a férfiaknál. Látja,
                        domine, odaát Budán példátlanul erkölcsösek és gőgösek a némberek. Ott nincs
                        házasságtörés, fajtalanság, leánycsábítás és asszonyszöktetés. Miért? Mert
                        ott minden asszony Mátyásba szerelmes, és a királynak tartogatja magát.
                        Hozzá hasonlót nem találván, mindenkivel szemben megközelíthetetlenek.</p>
                    <p>- És Mátyás?</p>
                    <p>- A király bölcs elme, és csak annyit merít a forrásból, hogy az iszap fel ne
                        zavarodjék.</p>
                    <p>- Mértékletes?</p>
                    <p>- Finnyás. Nem szereti azt a poharat, amelyből már más is kóstolgatott. Csak
                        a hajadonok szeplőtelen szemérmét fogadja el, ha fel akar üdülni szépségben
                        és az élet mosolyában... Ez a ciprusi fűszeres bor, ez a Hippokras isteni
                        ital. Igyunk.</p>
                    <p>Fenékig ürítették a hatalmas kristálypoharat.</p>
                    <p>Galeotti elmesélte, hogy élete ifjú éveiben bejárta Itáliát, Spanyolországot,
                        Angliát, a francia király országait, Bolognában az egyetemen néhány évig
                        tanárkodott, sokat veszekedett görög és olasz humanistákkal, néhány könyvet
                        írt, amelyekben sikerült az emberek bámulatát kivív­nia hittudományi,
                        katonai, orvosi, történelmi, nyelvészeti, csillagászati és költői
                        eszméivel.</p>
                    <p>Miután kis szünetet tartott, és megdicsérte a lovagterem sötét tónusú olasz
                        bútorzatát, a faragott asztalt, a padokat, a falakon, bútorokon és földön
                        szétterített keleti szőnyegeket, a bronz kandelábert, amely dél-olaszországi
                        ásatásokból látott napvilágot, a sarkokban felállított antik bútorokat,
                        etruszk vázákat, római fegyvereket és a kandalló márványfiguráit, leírta
                        útjait, amelyeket két évvel ezelőtt Angliában tett, sikereit III. Richárd
                        udvarhölgyei között, II. János portugál király, Katolikus Izabella és I.
                        János dán király környezetéből sikamlós adomákat mondott, és elrecitálta
                        Janus Pannoniusnak néhány emlékezetében maradt erotikus elégiáját.</p>
                    <p>Közben leszállott az éjszaka, az utcai őrjáratok hangos szóval hívogatták
                        egymást, a domon­ko­sok tornyából messzeható hang kürtölt végig a városon,
                        amely a korcsmák záróráját hir­dette, néhány löveg robbant fel a
                        bástyákon... s ezek a komor éjszakai hangok élesen válva ki a pihenő város
                        csendjéből, megborzongatták a két ivogató ember szívét.</p>
                    <p>- Hej, csak nyakunkon ne volna a veszedelem! - sóhajtott Teschler
                        önfeledten.</p>
                    <p>- Nem tart már sokáig - hunyorított Galeotti. - Tudja meg, messere, hogy én
                        Mátyás táborából jövök.</p>
                    <p>Teschler megrezzent.</p>
                    <p>- Kémkedni jött, messer Marzio?</p>
                    <p>- Eszem ágában sincs a kémkedés, uram. Csak untam a tábori élet
                        egyhangúságát. Mátyásnak nincs is szüksége kémkedésre. Mindent tud ő, és
                        több barátja van itt neki Bécsben, mint ellensége. Múltkor is megjelent nála
                        két úr, és felajánlotta a város átadását. A király maga beszélte tegnap az
                        estebédnél.</p>
                    <p>- Ki volt a két sehonnai?</p>
                    <p>- Dr. Hunger és Herr Zwietracht...</p>
                    <p>A kereskedő elpirult, és zavartan nevetett.</p>
                    <p>- Eh, beszéljünk másról, Messer Galeotti. Beszéljen a kalandjairól.</p>
                    <p>Galeotti látta, hogy itt nincs kivel összeesküdni. Nem is volt már kedve. A
                        fűszeres bor el­éme­lyí­tette. Malváziait kért, amely erős, nemes, komoly
                        férfinak, tudósnak és olasznak való ital.</p>
                    <p>- Ördög vigye el a politikát! Utáltam teljes életemben. Szeretem a fényt, a
                        meleget, a dalt, a puha, tollas selyemágyat, a fehér, izmos, kereken
                        párnázott ifjú női testet, és Mathias Corvinus bársonykötésű, aranycsatos
                        könyveit. Nincs tovább.</p>
                    <p>Galeotti ismét felhajtott egy pohárral, kis ideig gyönyörködött a velencei
                        kristályüveg átlátszó­ságában és gyémántfényes, tarka csillogásában,
                        megnyalta húsos alsó ajkát, nyakát hátra­szegte, és folytatta:</p>
                    <p>- Ó, ennél még sokkal csodálatosabb dolgokat mesélhetek önnek, messer
                        Niccolo. A hármas világnak - az elementáris, mennyei és intellektuális
                        köröknek - egyetlen titkuk sincsen a számomra. Ismerem valamennyit, és
                        néhánynak esztelenségét éppen úgy fel tudom fogni, mint a többiek isteni
                        mélységét és nagyszerűségét.</p>
                    <p>A regensburgi kereskedő már nagyokat pislogott, és rövidre vágott szőke
                        szakállát simogatta.</p>
                    <p>Galeotti észrevette, hogy a házigazda álmos. Hirtelen felemelkedett, és
                        hahotára fakadt.</p>
                    <p>- Szemtelen fickók.</p>
                    <p>- Kik? - kérdezte Teschler csodálkozva.</p>
                    <p>- A diákok. Kigúnyolták a batyumat, amelyet itt hordok, ni, a kabátom alatt -
                        nevetett a huma­nista, és fehér, puha tenyerével a hasát veregette. - Pedig
                        nem árt, ha az ember elöl hordja tarisznyáját a tolvajok hazájában.</p>
                    <p>Teschler nem tudta elgondolni, hogy a humanista mit nevet oly félelmes,
                        rengő, könnyhullató nevetéssel.</p>
                    <p>Galeotti pedig jó éjszakát kívánt, elvonult a szobájába s öt perc múlva
                        horkolása meg­remeg­tette az ablaküvegeket.</p>
                    <p> </p>
                </div>
              <div type="chapter">
                    <head>III</head>
                    <p>A dominikánusok zárdatemplomának toronyórája - az egyetlen toronyóra Bécsben
                        - alighogy elütötte éjfél után a kettőt, pokoli dobogás, kiabálás,
                        dörömbölés és kurjongatás verte fel álmából a humanistát. Fütykösökkel
                        döngették a ház kemény tölgyfa kapuját, csörömpöltek a bejárat mellett a
                        fronthoz ragasztott kirakodó bolt üvegtáblái... a folyosókon lótás-futás
                        támadt.</p>
                    <p>Galeotti kiugrott selyemtakarós, tollpárnás, bársonymennyezetes ágyából,
                        amelyben, mint egy pihefészekbe befészkelődve, fejedelemnek vagy bíbornoknak
                        képzelte magát. Ruhát kapott magára, és kifutott a folyosóra.</p>
                    <p>- Forradalom, lázadás, betörők, gyilkosok, rablók! - ordítoztak Teschler
                        cselédjei, és fejszék­kel, vasvillákkal, tűzpiszkálókkal meg dorongokkal
                        rohantak a kapu alá. Néhányan kézifegy­vert rántottak elő a fegyverteremből,
                        puskát és íjat, buzogányt és régi lovagi kardot, ami kezük ügyébe akadt.</p>
                    <p>Maga Teschler nyomban kijózanodott mámorából, és elszántan kilépett az
                        erkélyre, hogy megismerje a veszedelmet, amely oly hirtelen támadt a
                        Regensburgerhof körül.</p>
                    <p>Künn a Lugeck terén ezernyi néptömeg hadonászott, fenyegetőzött és
                        szitkozódott. Elöl egyetemi diákok és céhbeli legények kiabáltak, és
                        fütykösökkel döngették az ajtót.</p>
                    <p>- Itt bújt el az Antikrisztus! Halál Mathiasra! Add ki nekünk Ausztria
                        hóhérját!</p>
                    <p>Ilyen szavak harsogtak ki az eszeveszett ordítozásból, s Teschler komolyan
                        megrémült, hogy megostromolják és felpörkölik drága palotáját. Különösen
                        súlyosnak látta a helyzetet, amikor a tömegben sok városi zsoldost, céhbeli
                        elöljárót és papot fedezett fel, akik tekintélyükkel fedezték a csőcselék
                        merényletét.</p>
                    <p>Az ostromlók vezérét is rögtön felismerte. Ez Pater Wenzell karmelita barát
                        volt, szenvedé­lyes és egzaltált ember, de jó hazafi, nagy tekintélyű a nép
                        előtt, és az asszonyok kedvence. A fehér csuhás, kötéllel átkötött derekú
                        szerzetes a feszületet tartotta magasra, és latin ördögűző formulákat
                        harsogott.</p>
                    <p>- Vele voltam egész nap, de elvarázsolt ördögi tekintetével, s nem ismertem
                        fel a pokol fajzatját! Hozzátok ki a cudart, dobjátok a kanálisba az
                        Antikrisztust!</p>
                    <p>Lézengő zsoldosok, akiknek az erődítéseken kellett volna lenniök, de a
                        tavernák előtt ólálkodtak, nyomban felismerték a rablás és fosztogatás
                        lehetőségét. Égő kanócokat dobáltak a házra, és nyilakkal lődözték az erkély
                        alatt görnyedő mitológiai kőóriásokat.</p>
                    <p>Valaki megkondította a domonkosok nagyharangját, és tüzet jelzett vele. Erre
                        nyomban meg­szó­laltak a Szent István-dóm, a Jakab-templom, a Mariastiegen,
                        a skót barátok, az Augusti­nus-zárda, a Szent Márton-kórház harangjai is, az
                        éjjeliőrök harsány lármával verték fel a lakosságot, és egész Bécs
                        összefutott a Regensburgerhof előtt.</p>
                    <p>A lebujok, fürdőházak, menedékhelyek és a szabad lányok tanyái ontották a
                        csőcseléket. A bursák kiürültek, s a skolárisok hiányos öltözetben szaladtak
                        a látványosság felé.</p>
                    <p>Megjelent a polgármester, Een István is, a tanáccsal és a kapitányokkal, akik
                        rendet igyekeztek teremteni a feldühödött néptömegben.</p>
                    <p>Pater Wenzell mint egy új Kapisztrán János vezette az ostromot. Felkiabálta
                        Teschlernek, hogy Michael Grunau diák, a st.-niclasi fuvaros fia tanú arra,
                        hogy ide bújt el az Antikrisztus.</p>
                    <p>A részeg egyetemi hallgatónak éjfél után csakugyan eszébe jutott, hogy az
                        idegen, aki elöl viselte a tarisznyáját, a regensburgi ház kapujában tűnt el
                        szemei elől.</p>
                    <p>Teschler kétségbeesetten védekezett a gyanúsítás ellen. Lekiabált a
                        polgármesternek, hogy teremtsen rendet, s ő maga a tanács tagjaival s a
                        zsoldosok kapitányával kutassa át a házat.</p>
                    <p>Amíg erről tanácskoztak, Teschler mellett az erkélyen fekete posztótalárban,
                        selyemingben, kihajtott fehér gallérjából kidagadó nyakkal megjelent
                        Galeotti, és barátságosan mosolygott az őrjöngőkre. Olyan szemmel tekintett
                        a megdühödt fenevadakra, mintha azok ünnepelni jöttek volna össze, és várnák
                        az ő fennkölt, cicerói latinságú orációját.</p>
                    <p>Elgyönyörködött a fáklyák, olajlámpák, égő rőzsekötegek imbolygó, füstölgő,
                        szurokszagú lángjaiban, a vonagló, ugrándozó, hadonászó emberek komikus
                        mozdulataiban, és vidáman üdvözölte régi barátját, a karmelitát.</p>
                    <p>A tömeg diadalordításban tört ki, ahogy őt megpillantotta.</p>
                    <p>- Adjátok kezünkbe Mátyást, a gyermekek, aggok és asszonyok gyilkosát, a
                        korneuburgi bestiát, aki végigperzselte földjeinket!</p>
                    <p>- Halál az árulóra! - fenyegetőztek és Teschler felé rázták az öklüket.</p>
                    <p>A polgármester nem hitte, hogy Mátyás ily könnyelműen kitenné magát a bécsiek
                        dühének, és féltette Teschlert, aki előkelő polgár volt, egykor a város
                        feje, diplomatája és katonai parancs­noka, és oly gazdag, hogy saját
                        zsebéből kifizetheti az egész hadisarcot. Rendet teremtett tehát,
                        zsoldosokkal visszaszorította a népet, és elfogadva Teschler ajánlatát,
                        kellő kísérettel felment a palotába. Kiállt az erkélyre, és végigmérte az
                        idegent.</p>
                    <p>E pillanatban a tömeg benyomult az ajtón, s Pater Wenzell és az egyetemi
                        diák, a délutáni járőr vezetője, meg néhány polgár, akik látták a gyanús
                        idegent, pár ugrással felhatoltak az erkélyre.</p>
                    <p>A polgármester nem akadályozta őket, mert úgy vélte, hogy így könnyebben
                        eloszlatja a kémkedő Mátyásról támadt legendát.</p>
                    <p>- Mátyás, Corvin Mátyás! - üvöltötte a tömeg a ház alatt, és Grunau, a
                        fuvaros fia, dühösen szemébe vágta a humanistának:</p>
                    <p>- Te vagy az Antikrisztus! Megismerlek a görbe orrodról.</p>
                    <p>A járőr mechelni posztóban feszítő vezetője hozzátette:</p>
                    <p>- Ismerem a gézengúzt. Szolgáltam nála a fekete hadseregben. Corvin Mátyás
                        ez, megismerem a vörös hajáról és kajla lábairól.</p>
                    <p>Mindenki megismerte benne a magyarok rettegett királyát. Végül odaállt eléje
                        Pater Wenzell, és jól szemébe nézett a humanistának.</p>
                    <p>Galeotti barátságosan mosolygott vissza, és latinul megszólította.</p>
                    <p>- Drakul vajda vagy Mátyás vagyok én, domine, tegyen bizonyságot.</p>
                    <p>A karmelita összeráncolta szemöldökét, és pár pillanatig némán mozgatta
                        keskeny, vértelen ajkait.</p>
                    <p>Látta, hogy a város urai jól ismerik Mátyást, és nem lesznek hajlandók
                        elhinni e kövér idegenről, hogy ő volna a magyarok rettegett királya. Neki
                        pedig szüksége van egy Anti­krisztusra.</p>
                    <p>Galeotti odasúgta neki:</p>
                    <p>- Együtt voltunk, hé, a kivégzés alatt. Együtt szidtuk a tolvajokat. Nemde
                        atyaságod mondta, hogy a hóhér az egyetlen becsületes ember Ausztriában?</p>
                    <p>A karmelita ijedten vizsgálgatta az idegen arcvonásait.</p>
                    <p>A városbíró faggatni kezdte a barátot.</p>
                    <p>- Ez volt az, az úr, akivel együtt nézted az árulók kivégzését?</p>
                    <p>A barát hallgatott.</p>
                    <p>- Ismered-e ezt az idegent, emlékszel-e hangjára, arcára, termetére? -
                        kérdezte Teschler szívszorongva.</p>
                    <p>- Nos, láttad valaha ezt a lovagot? - kérdezte türelmetlenül a
                        polgármester.</p>
                    <p>- Sohasem láttam az illustrissimét - mondta komoran a karmelita.</p>
                    <p>És lerohant a lépcsőn, feltartotta a keresztet, és elkiáltotta magát:</p>
                    <p>- Jézus győz, Jézus uralkodik, Jézus nevében utánam a Stubenthor felé! Ott
                        kell az Anti­krisztusnak rejtőzködnie!</p>
                    <p>A tömeg őrült diadallal özönlött a feszület után.</p>
                    <p>A karmelita most már maga is remélte, hogy népét rávezeti Corvin Mátyás
                        ördögi nyomdo­kára.</p>
                    <p>A Lugeck környéke csakhamar kitisztult, s a tömeg reggelig hullámzott a
                        bástyatornyok körül, hogy elfogja és a kanálisba fojtsa az
                        Antikrisztust.</p>
                    <p>Reggel nyolc órakor megszólaltak az ostromló ágyúk, és mázsás kődarabok
                        hulltak a várfalakra.</p>
                    <p>- Ez az igazi hangja Mátyásnak, erről ráismerünk! - kiabáltak a szőlősgazdák,
                        akik a bástyák tetejéről kétségbeesve látták, mint porlad el présházuk és
                        majorságuk a fekete sereg tüzérségi támadásában.</p>
                    <p>És fél óra múlva a csőcselék visszaözönlött a kapuk veszélyes közeléből,
                        vissza az Am Hof, a Hoher Markt, a Lugeck, a Burg és Graben környékére, és
                        fülsiketítően követelte utca hosszat:</p>
                    <p>- Adjátok fel a várost! Elég volt a vérontásból!</p>
                    <p>Pater Wenzell elvesztette a játszmát. Minden vér agyára tolult, dühösen rázta
                        a feszületet, és torkaszakadtából ordította:</p>
                    <p>- Vesszetek el valamennyien, gyáva kutyák! Vagdalja szét holttesteiteket az
                        ellenség kardja és disznók habzsolják fel húsotokat. Átok reád, Bécs,
                        süllyedj el gyalázatodba, induljanak meg a hegyek, és boruljanak rád
                        kőszikláikkal!</p>
                    <p>A tömeg feldühödve kövekhez kapott, és meghajigálta a habzó szájjal átkozódó
                        barátot. Az pedig rendületlenül beszélt tovább az őrültek, a fanatikusok, a
                        kimerültek és szentek halál­tusájában:</p>
                    <p>- Én pedig adlak titeket kezébe annak, akit gyűlöltök, és ő elvesz tőletek
                        mindent, és mezítláb és ruhátlan hagy az utca szemetjében, hogy
                        feltakartassék paráznaságtok szemérme. Gyávák, gyávák, utcai lányok,
                        fürdőszajhák, fekélyes koldusok, öljétek meg Ezekielt, az Úr prófétáját!</p>
                    <p>A karmelita vére vastagon csörgött az utca kövezetén. Fél térdre rogyott, és
                        estében is dörögte átkait:</p>
                    <p>- Jaj a vérontó városnak, amely délután polgármesterét, este bíráját és
                        hajnalban prófétáját veszejti el gyalázatos gyávaságában! De én teszem e
                        várost pusztaságok pusztaságává, és betöltöm völgyeit megölöttekkel. Rátok
                        bocsátom az Antikrisztust, aki a ti testetekből lakatja jól lovait,
                        bárányait, borjait, bikáit és vitézeit. Átok... átok...</p>
                    <p>Többet nem tudott mondani a karmelita, a feléje záporként zuhogó kövek
                        elborították, és elnémították ajakát.</p>
                    <p>A városi őrség csak akkor ért oda, amikor már kiszenvedett.</p>
                    <p>A polgármester ráterítette köpenyegét, és a halott markából kicsavarta a
                        feszületet, ráhelyezte az elnyúlt és ég felé meredő holttest szíve tájára. A
                        zsoldosok levették nehéz süvegüket. A kapitányok megfúvatták a kürtöt, és a
                        templomokban újra megszólaltak a harangok.</p>
                    <p>A nép tétován, bámészan nézte a mártírt, mintha az őrület kábulatából most
                        ébredne fel, és elborzadt saját művétől.</p>
                    <p>A holttest mellett tehetetlenül fetrengett az eszelős Thomas.</p>
                    <p>- Drága a kenyér és olcsó az emberélet - jajgatta szüntelen, és arcán
                        végigcsorgott a könny.</p>
                    <p>Papok érkeztek, és a karmeliták priorja imába fogott a megholt lelkek
                        üdvösségéért.</p>
                    <p>Az egyetem rektora, magister Fruman odaszólt Hans Wultersdorf császári
                        főkapitánynak:</p>
                    <p>- Ez így nem mehet tovább. A nép egymást falja fel, mint éhes fenevadak
                        bezárt ketrecekben. Adjuk fel a várost.</p>
                    <p>A kapitány némán lehorgasztotta a fejét, majd a polgármester tekintetét
                        kereste. Mindenki sóhajtott, de senki sem mert szemébe nézni
                        embertársának.</p>
                    <p>A harangok zúgtak, fehér kámzsás karmelita barátok vállukra vették társukat,
                        gyertyát gyúj­tottak, és komoran megindultak szent terhük és szívük
                        szomorúsága alatt roskadozva.</p>
                    <p> </p>
                </div>
              <div type="chapter">
                    <head>IV</head>
                    <p>A város keleti kapuját, a Stubenthort másképpen “magyar kapunak” is nevezték,
                        mert ott kezdődött a Pozsony-Buda felé vezető országút, amelynek örök életű
                        alapépítményeit még római útmesterek tervei alapján vágták Vespasianus
                        császár X. és XIII. légiói. A bástyafal alacsony, idomtalan kő mellvédjeit
                        széles árok védte a faltörő kosok, ostromlétrák, hadigépek közvetlen
                        támadásától, s a felvonóhíd láncai hónapok óta rozsdásodtak mozdulatlanul
                        Mátyás ostroma alatt. Ma, szerdán, Úrnap vigíliáján leeresztették a hidat, a
                        gerendák recsegtek-ropog­tak, az öreg, karvastagságú láncok szinte sírtak és
                        jajongtak szégyenükben és fájdalmukban. A híd mellett komor szürkeségében
                        állott őrt a torony. Itt-ott hatalmas lyukak és repedések - mint néma, mély
                        sebek - panaszkodtak a fekete sereg ágyúinak barátiatlan kopogtatásairól. A
                        torony körül épült apró, lapos, gyepkockákkal és faágakkal elálcázott
                        katonaházak közül nem egy romokban hevert. A vén bástyaőrök könnyes szemmel,
                        tétován bámultak a toronyra, az árokban poshadó vízre, a tejfehér
                        égboltozatról lesugárzó napkorongra, majd egymás szomorú szemébe
                        pillantgattak és vállukat vonogatták.</p>
                    <p>- Talán jobb is így - dörmögtek félhangosan -, legalább vége a
                        koplalásnak.</p>
                    <p>A híd körül a bécsiek tengernyi tömege gyülekezett a hódító fogadtatására.
                        Katona sehol sem volt látható: a rendet Pempflinger városbíró tartotta fenn
                        vásárbiztosokkal és polgári őrjára­tok­kal. A császári kapitányok elvonultak
                        zsoldosaikkal, és velük ment Keller is, a helytartó. Bécs városa nem
                        bántotta őket, császárjától szép levélben elbúcsúzott, s lelkiismeretét
                        meg­nyugtatta azzal, hogy az európai udvarokhoz intézett ékes szavú
                        jegyzékben mentegette a kapitulációt.</p>
                    <p>Megnyugodva nézték a bécsiek, hogy ott van a hídnál az egész magisztrátus,
                        Een István polgármester vezetése alatt; ott izzad a melegben az egyetem
                        elöljárósága, habár nem is hívták meg Mátyás fogadtatására. Egyenkint
                        megbámulták az aranyláncos, pápaszemes, nagy szakál­lú, pohos hasú rektort,
                        Nicolas von Kreuzenach atyát és Johannes Nidert, a félelmetes páter
                        inquisitort. A tanárok mögött az egyetemi hallgatók tarka-barka csoportja
                        izgett-mozgott, inte­getett, vitatkozott és lelkesedett. Legtöbbje a “magyar
                        nemzet” kötelékébe tartozott - magya­rok, Alpokon túl lakó latinok, csehek,
                        lengyelek, morvák, szlávok, görögök -, akik büszkék voltak Mátyásra, a
                        humanisták, az újjáéledt művészetek és a szabad szellem patrónusára.</p>
                    <p>A céhek lobogóik alatt vonultak föl, s így sorakoztak mögöttük a kalandos
                        társulatok tagjai is; hátrább a kereskedők, molnárok, halászok, iparosok,
                        fuvarosok, napszámosok beláthatatlan tömege. Vidám és fogvacogtató hírek
                        keringtek a hódítóról.</p>
                    <p>- Igaz, hogy Mátyás oroszlánoktól vont diadalszekéren fog bevonulni? -
                        kérdezte egy kövér korcsmáros a mellette köhécselő egyetemi hallgatótól.</p>
                    <p>- Megteheti, ha akarja - szólt közbe az Olaszországot járt diák -, de ő
                        inkább párducokkal vonatja a kocsiját, mert Bakkhosz módjára meztelenül,
                        fején zöld babérkoszorúval szokta magát mutogatni.</p>
                    <p>Az asszonyok elvisították magukat, szoknyájukat fölkapták a szemük elé, de
                        azért hegyes könyökükkel oldalt taszigálva a férfiakat, előbbre
                        furakodtak.</p>
                    <p>A nap forrón és tikkasztóan tűzött. A levegő nehéz volt, ólmos, vastag, és
                        úgy nyomta az emberek agyát, hogy az erek kidagadtak a halántékukon.</p>
                    <p>- Még záporeső lesz, meglátjátok!</p>
                    <p>- Mathias Corvinus!</p>
                    <p>- Mátyás felkoncoltatja az egész várost, a gyermekek és asszonyok hullái
                        végigterülnek a Lugeck boltjai alatt, és a hollók Magyarország felől Mátyás
                        intésére jönnek szörnyű vacsorára.</p>
                    <p>- Meneküljünk - ordította egy nyurga asztalos legény, aki otthon hagyta
                        fiatal feleségét és szopós ikergyermekeit.</p>
                    <p>De moccanni sem lehetett a sűrű néptömegben.</p>
                    <p>A hídfő környékén Een István polgármester, a papság, az egyetem és a
                        polgárság küldöttsége sorakoztak. A polgárokat Nicolas Teschler vezette,
                        aranyhímzésű palástban, baccalaureatusi fövegben, kardosan, vértesen,
                        ékszerekkel elborítva. Katona, tudós, polgár egy személyben. Mindenki
                        meghajolva köszöntötte. Ott volt Tichtel János doktor, orvos, filozófus,
                        csillagász, aki zsebkönyvecskéjét minduntalan kivette bő fekete palástja
                        alól, és szorgalmasan jegyez­getett naplójába. Körülöttük némán,
                        elgondolkozva, kissé szomorúan álltak a tanácsurak, Schneider, Leubenpeck,
                        Schürnpeck, Perman, Hans Gräsl és Sigmund Siebenbürger. Annál hangosabb volt
                        a “magyar párt”, amely már régen sürgette a város feladását.</p>
                    <p>- Mátyás bölcs és nagylelkű, mint Trajanus, Justinianus vagy Marcus Aurelius
                        - zengte him­nuszát a városbíró. - A békefeltételek több jogot adnak a
                        városnak, mint amennyit III. Frigyes adott.</p>
                    <p>- Úgy van - helyeselte Johann Kaltenmarkter egyetemi tanár, akit tévhit
                        tanítása miatt eltil­tot­tak a katedrától, s most a szabadelvű Mátyástól
                        várta visszahelyeztetését. Mátyás megígérte, hogy az egyetem jogait és
                        szabadságait gyarapítani fogja, hogy megkopott fényét újra
                        meg­aranyozza.</p>
                    <p>- Fontosabb ennél az, hogy nem fogja megengedni a magyar bor kimérését a
                        város falain belül - dörmögte Hans Schneider, akinek nagy szőlői voltak a
                        Szent Miklós külvárosban.</p>
                    <p>- Marhát hoz be Magyarországból.</p>
                    <p>- Kifizeti a császár tartozásait a veterán zsoldosoknak.</p>
                    <p>- Éljen Mátyás király! - üvöltötte egy öreg kádármester, kiszolgált katona,
                        és hegyes báránybőr süvegét a levegőbe hajította.</p>
                    <p>Ekkor a torony tetején megszólaltak a trombiták, és a hídhoz vezető úton
                        hatalmas porfelleg jelezte a hódító közeledését. Bécs összes harangjai
                        megkondultak, a bástyák minden tornyán ágyúlövés dördült el, és a nép, maga
                        sem tudta, miért, félelmében, izgalmában, türelmetlen­ségében reszketve,
                        diadalordításban tört ki, mintha saját dicsőségét ünnepelné.</p>
                    <p>Szél kerekedett, és a zászlók arannyal hímzett selyme, mint a vitorla,
                        kidagadt, suhogott, ropogott, és a nyele megreszketett a polgárok
                        napbarnította, erős tenyerében.</p>
                    <p>A papok egyházi ének panaszos dallamára zendítettek, a nép elkapta a
                        melódiát, és zúgott, jajgatva sírt a legyőzöttek himnusza a rettegett,
                        csodált, reszketve áhítozott idegen zsarnokság felé. Az éhező város a
                        szabadság bús nyomorúságában a szolgaság parádés vidámsága után epekedett. A
                        nép megutálta a háborút, a forradalmat, a viszontagságot, a tétlenséget, és
                        bor­zongva várta a hódítót, aki igába fogja, de kiereszti az eleven élet
                        napsütéses országútjára. Félt tőle, de szomjúhozta, mint a gyenge asszonyi
                        szív a férfi első, fájdalmas, de sóvárgott öleléseit.</p>
                    <p>A diadalmenetet nyolcezer válogatott katona végeláthatatlan nyolcas oszlopa
                        nyitotta meg. A vitézek előtt húsz kürtös fújta dagadt, vörös, izzadt arccal
                        Mátyás riadóját.</p>
                    <p>A bécsiek szívdobogva bámulták az egyforma lovakon mereven, szótlanul,
                        dölyfösen ülő zsol­dosokat. A nehézlovasokat könnyűlándzsások, majd
                        nehézpajzsosok, puskások és végül tüzérek követték, mindenféle náció, talpig
                        vasban, vasrácsos, lengő tollal díszített roham­sisak­ban, feketén,
                        hangtalanul ülve a lovat, vagy ütemesen dübörögve, ezerfejű, ezerlelkű, de
                        egy­akaratú eleven gép gyanánt gázolva ellenállhatatlanul a felvonóhíd
                        vassal pántolt, kőke­mény, száraz fapadlójára. A rendet minden ember
                        lélegzetfojtva, halálos komolysággal tar­totta. Közben-közben lőporos,
                        gépezetes kocsik óriás kerekei szántották az utat. A szekereken ülő
                        kocsisok, sőt a vontató lovak is némák és méltóságteljesek voltak, vagy
                        mintha vala­mennyien egyformán remegnének a fegyelmet tartó, könyörületlen
                        hadisten, Mátyás haragjától.</p>
                    <p>A sereg után rengeteg sora következett az élelmiszerekkel megrakott
                        szekereknek, amelyek Bécs éhező népe számára hoztak gabonát, zsírt, állati
                        eleséget, füstölt húst, élő állatot, barom­fit. A pénzt hatalmas
                        bőrtárcákban huszonnégy óriási teve cipelte a hátán. A nép ujjongásban tört
                        ki, és tapsolt, nevetett, rikoltozott a tevék és a tengernyi eleség
                        láttára.</p>
                    <p>A karmeliták priorja keserűen súgta szomszédja, az aszkétaarcú, szomorú,
                        kígyóajkú, kopasz dominikánus, Johannes Nider főinkvizitor fülébe:</p>
                    <p>- Kezdődik a nagy etetés, Mátyás megeteti legújabb állatseregletét.</p>
                    <p>- Pszt! - intette csendre a dominikánus. - Minden második ember kém, áruló és
                        magyarpárti.</p>
                    <p>A szekerek elvonultak. Egyik részük a Wollzeilen ment előre, a másik jobbra
                        fordult a dominikánusok utcájába, a többi délnek tartva az István tér felé.
                        Nem volt szükségük vezetőre. Corvin Mátyás kémei tudták, hogy merre kell
                        elosztani a hódító ajándékát: minden városrész megkapja majd a magáét, előre
                        kidolgozott terv szerint, akár egy pihenő castrum szekér­útvesztőjében.</p>
                    <p>Mikor elszállt a kocsik nyomán egyre kavarodó, lélegzetfojtó portenger,
                        felcsillant a diadal­mas uralkodó díszkísérete. Elöl az udvarmester, Csebi
                        Pogány Péter bíbor-bársonyos, arany­hímzéstől roskadozó, szálas, öreg alakja
                        imbolygott óriás fekete, aranyszerszámos lovon. Két apród tartotta föléje a
                        Hunyadi-ház és Magyarország selyemzászlóit. Ő nyitotta meg a menetet,
                        amelyet, mint egy farsangi felvonulást, Galeotti Marzio rendezett a pápai
                        udvar, a nápolyi királyi ház, a Mediciek, Sforzák és Esték káprázatos
                        szertartásai szerint.</p>
                    <p>A főudvarmester körül huszonnégy trombitás harsogta a diadalmi indulót.
                        Azután hosszú sorban díszlovasok lépkedtek, az “aulae familiares”
                        egyenruhájában, közös jelvény alatt, katonás pompában. Utánuk kilenc királyi
                        kamarás, rövid szabású, cifra selyemdolmányban, amelyek alját aranyszálakkal
                        hímzett betűk: ékes mondatok díszítették. Ezek is pazarul szerszámozott
                        lovakon ültek, aranyozott, rakott művű ezüstkard lógott az oldalukon, s
                        paripáik szügyét aranysarkantyúval csiklandozták, hogy azok a bécsiek
                        szájtátó bámulatára, asszonyok, gyermekek ijedelmére délcegen
                        ágaskodjanak.</p>
                    <p>A bécsiek szíve roskadozott a felülmúlhatatlan gazdagság, színpadias pompa,
                        rend és nagy­szerűség benyomása alatt; annyira vágyakoztak a király
                        látására, hogy képzeletük bele sem tudott hatolni a részletekbe.</p>
                    <p>- Nini, ott jön a király! - mutogattak minden ragyogó öltözetű daliára. Aztán
                        csalódva nyújto­gatták nyakukat, és szinte toporzékoltak
                        türelmetlenségükben. A tanácsurak Teschler Miklós felé tekingettek, aki
                        rövidre nyírt, szőke selyemszakállát simogatva, nyugodtan figyelte a
                        menetet.</p>
                    <p>- Nem, még nem ő az - mondogatta jobbra-balra csitítólag.</p>
                    <p>Legnagyobb volt az izgalom a magyar egyetemi hallgatók között. Egy csoportban
                        szorongtak Csornai Szabó Mátyás, Pozsonyi Pánczél Bernát, Szentmihályi
                        Mátyás, Kisfaludy János, Héderváry Fodor István, ketteje pap, harmadika
                        gazdag földesúr, valamennyien túl a har­min­con, s egy bajusztalan, szőke
                        fürtű, fekete szemű, sovány, beteg legénynek, a húszéves Ladislaus Pogánynak
                        dicsekvéseit hallgatták.</p>
                    <p>- Ha akarnám, én is az apródok között lovagolhatnék. De nekem jobban tetszik
                        az aritmetika és az asztrológia, mint a szőke paripa és a selyemdolmány.</p>
                    <p>És ujjával az aranysarkantyús vitézek után lovagoló udvari apródokra
                        mutatott. A magyarok a gyulladásos szemű, sápadt fiút kinevették.</p>
                    <p>- Gazdag ember lehet a ti királyotok? - kérdezte egy görög diák a magas,
                        hajlott hátú Kisfaludy Jánostól.</p>
                    <p>Kisfaludy néhány évig a kincstartó kancelláriában körmölt, és tudta a
                        számadások főbb tételeit.</p>
                    <p>- Volt olyan esztendő, hogy kétmillió volt a bevétele.</p>
                    <p>- Kétmillió arany?</p>
                    <p>- Kétmillió magyar aranyforint.</p>
                    <p>- Szentséges ég!</p>
                    <p>Erre az egyik tanácsúr, Schneider szőlősgazda, a Hoher Markt vásárbírája
                        dühösen rámordult a beszélgetőkre:</p>
                    <p>- Könnyű neki, háromszor is beszedi az adót.</p>
                    <p>- De szívesen fizetik - kérkedett a magyar. - Először, mert tudják, hogy jó
                        kézbe kerül, másodszor, mert telik.</p>
                    <p>Az apródok után testőrök ezüstvértes, -sisakos, római sasos, aranyhollós
                        csapata baktatott. A testőrök egyike belefújt a király ezüstkürtjébe.</p>
                    <p>- Vigyázz, ott jön a király!</p>
                    <p>A tömegen ijedt, izgatott, szinte eszeveszett előérzete futott végig a
                        kielégülésnek.</p>
                    <p>- Ah, a király! - suttogták a nők, és egyszerre elfelejtették az aranyhajú
                        apródokat, a bíbor­köpenyeges testőröket, a maguk hajfürtjeit igazgatták,
                        szájuk szélét nyalogatták, és dobogó szívüktől hullámzó keblüket
                        simogatták.</p>
                    <p>- Ott jön a király - szólt mély, szomorú baritonján Teschler a
                        polgármesterhez, aki elsápadt, és zavarában izgatottan köszörülte
                        torkát.</p>
                    <p>Ekkor megszólalt a sánc békanyálas, mohos, nedves árkában az eszelős
                        Thomas:</p>
                    <p>- Drága a kenyér és olcsó az emberélet...</p>
                    <p>Poroszlók ragadták meg, és elhurcolták a boldogtalant, akinek szeméből úgy
                        patakzott a könny, mint a májusi záporeső. Jajveszékelését elnyomta a tömeg
                        diadalordítása, amely egyetlen pillanatban tört ki a kiszáradt torkokból, s
                        a másikban meg is némult a bámulattól és megrettenéstől.</p>
                    <p>Szűzfehér török ménen, maga is, mint a nap, fehér fényességben, egyszerre
                        csak szemükbe vakított egy eleven, hatalmas, csodálatos lovas szobor, egy
                        messze sugárzó, emberfeletti moz­du­latlansággal meredő fejedelmi alak. A ló
                        zablája és kengyele, kapcsok és csatok, takarók és szerszámok a színarany
                        sárga tüzében ragyogtak, és majdnem a földet seperte a drágakövekkel
                        kirakott, arannyal átszövött fehér bársonytakaró. A nyereg gyémánt- és
                        rubinkövekkel fehéren, vörösen ragyog és szikrázik a nap tüzében. A ló
                        homlokkötője aranyba foglalt, gyöngyből, drágakőből való valóságos korona; a
                        mén magasra emelgeti lábait, mintha tudná, hogy a római imperátorokhoz
                        hasonló uralkodót hordoz hatalmas hátgerincén.</p>
                    <p>Maga Mátyás is érezte, hogy cézárok hatását kelti az alattvalókban. Bíbor
                        bársonyköpenye úgy omlott a fehér-arany nyeregtakaróra, mint az isteni
                        Augustusok palástja. Mellén szétnyílt a köpenye: színarany vértezete
                        elárulta a harcos, győzelmes és triumfáló hadvezért. Szíve táján a
                        Sárkány-rend csillaga égett, mellén a II. Pál pápa által küldött gyémántos
                        aranykereszt, amely­be az Úr Jézusnak keresztfájából hasított szilánk volt
                        beforrasztva. Fejéről dús fürtök­ben omlott alá aranybarna haja, amelyet
                        acélból készült, remekművű babérkoszorú szorított össze, mint egykor a
                        győztes római imperátorokét.</p>
                    <p>Mindenkinek megállott egy pillanatra a szíve dobogása. Halálos csend támadt a
                        felvonóhíd körül, csak a tüdők zihálása, az ércfegyverek csengése s a
                        selyemzászlók suhogó ropogása hallatszott. A lovak megállottak, a tömeg
                        sóhajtott, a tikkadt, forró levegőben madár sem mutatkozott. A szél is
                        elállott egy pillanatra, mintha lélegzetét az ég is visszafojtaná a nagy
                        királyra való elcsodálkozásában.</p>
                    <p>A bécsiek, mikor kissé felocsúdtak, kíváncsian fürkészték a király
                        arcvonásait.</p>
                    <p>Mátyás negyvenöt éves volt, de uralkodói gondjai, hadjáratai, lélekemésztő
                        nagy tervei, újabban fellépett betegségei több ráncot barázdáztak barna,
                        sápadt, borotvált, kemény arcára, mintsem az élet delén várható lett volna.
                        Vöröses, dús hajában sok ezüstszál csillogott, s vastag, hosszúkás
                        szemöldöke, ha összeráncolta, félelmetessé tette, és hasonlatossá a haragvó
                        oroszlánhoz. Homloka alacsony volt, és egyenes: ezért ült oly mélyen fekete,
                        öldöklő tekintetű szeme, amelynek pillantásától megremegtek a harci mének
                        is, nemcsak alázatos alattvalói. Orra hajlott, erősen kiemelkedő, szabályos,
                        remegő cimpájú sasorr volt, büszke, bátor és szenvedélyes, hatalmas és okos.
                        A szája széles, vékony ajka keményen összeharapva, vértelen és epés; de ha
                        elmosolyodott, akkor kiderült a nap, fellélegzett az előtte álló halandó,
                        áldás, jókedv, szeretet és megbocsátás áradt ezekről az ajkakról, és a
                        királyi udvar megragadta az alkalmat, hogy valamit kikönyörögjön a nagyúr
                        jókedvétől. Nyaka és álla kissé előrehajlott, válla széles, mint egy
                        gladiátoré, karjai hosszúak, a keze csontos és fehér, egész testéből finom
                        illatszer lehelete áradt, jelezve a barbár erő, a hatalmas nagyúri gőg, a
                        katonás edzettség fölött gyengéden átlengő olaszos kultúrát, a szerelmes
                        ember hiúságát, az újjáéledt epiku­reizmus királyi követőjét. Erő, dicsőség,
                        bölcs életszeretet, művészi érzékiség és az emberi nagyság öntudata
                        olümposzi felhők fényébe vonták legendás alakját a magyarok királyának.</p>
                    <p>Mátyás pedig mozdulatlanul ült a lovon, babonázó szeme belemeredt a
                        messzeségbe, s a Szent István tornya fölött átrepült tekintetével a
                        végtelent kutatta. A körülötte nyüzsgő, izzadó, reszkető, ijedt embereket
                        mintha nem is venné észre királyi pillantása.</p>
                    <p>A király unatkozik - gondolta Teschler Miklós, ahogy Mátyás távolba meredő
                        tekintetébe igyekezett a magáét belekapcsolni.</p>
                    <p>- Valamit elhibáztunk? - kérdezte idegesen Pempflinger, a városbíró, aki a
                        magyarok fizetett barátja volt, s azt hitte, hogy a bevonuló király nyájasan
                        fog feléje integetni.</p>
                    <p>- A király imádkozik - suttogta Johannes Nider atya, a domonkosok priorja, és
                        lelkében földig omlott a hatalmas fejedelem előtt.</p>
                    <p>Mátyás mellett jobbról Újlaki Lőrinc herceg, a bosnyák király fia, balról
                        Szapolyai István, a fekete sereg fővezére, erdélyi főkapitány és vajda ült,
                        szédületes pompa alatt roskadozó lovakon. Háta mögött János váradi püspök, a
                        kancellár, sima, sovány, mosolygós diplomata, Bakócz Tamás és Geréb László
                        alkancellárok között. Mellette Nagylucsei Dóczi Orbán egri püspök, a
                        kincstartó, alacsony, piros képű, izgékony emberke, szúrós fekete szemében
                        mérhe­tetlen okosság, erő és kapzsiság. Aztán sorban a király rokonai: a
                        Wingarthi Geréb, a Laki-Thuz, a Dengelegi Pongrácz család férfi tagjai,
                        Báthory István országbíró, a félszemű Sza­po­lyai Imre, majd a kamarások,
                        udvarnokok, titkárok, jegyzők, szertartásmesterek és felolvasók. Ezek közül
                        mosolyogva, kövéren, zsírosan és hajadonfőn, fekete selyemtalárban, nyitott
                        tokáján verejtékét törölgetve, jobbra-balra integetve, Galeotti Marzio, az
                        olasz humanista.</p>
                    <p>Galeottit többen megismerték. Teschler Miklós lesütötte szemét.</p>
                    <p>- Még azt hihetik a bécsiek, hogy kémet tartogattam a hajlékomban.</p>
                    <p>De Galeotti oly barátságosan mosolygott rá, hogy elfeledte aggodalmait.</p>
                    <p>Most megszólalt Een polgármester, és dadogva, sápadva, kínos latinsággal
                        üdvözölte a királyt. Mátyás végigmérte tekintetével, és felemelte ujját. A
                        polgármester elhallgatott. A király röviden köszöntötte a bécsieket;
                        megígérte, hogy kiváltságaikat tiszteletben tartja, és naggyá, gazdaggá,
                        hatalmassá teszi a várost.</p>
                    <p>Hangja zengett, mint az orgonaszó. A süvegek lerepültek az izzadó
                        koponyákról. Sokan fél térdre ereszkedtek, és könyörögve tárták ki karjukat
                        a szegények. A püspök megáldotta Mátyást, a papok szentelt vizet hintettek
                        útjába. Anyák magasra tartották gyermekeiket, mások sírtak és esküdöztek,
                        hogy ez a legszebb nap életükben. Az öreg kádármester, kiszolgált zsoldos
                        arcán végigcsorgott a könny, és öntudatlanul ismételgette:</p>
                    <p>- Megkapom az elmaradt zsoldjaimat. Megveszem a kis szőlőskertet a
                        Kärntnerthor előtt.</p>
                    <p>A Burg oroszlánjai megszólaltak, kínos, elnyújtott, félénk üvöltés szakadt
                        fel éhes torkukból. Úgy látszik, most dobták oda nekik magyar pecérek az
                        első lóhúsdarabot. A szél, amely tiszte­let­tel elült és hallgatódzott
                        Mátyás szavaira, hirtelen megkavarta a tikkadt levegőt, és végig­zúgott a
                        bástyafalon. Irtózatos porfelhő kerekedett. Lovasok, polgárok, szájtátó,
                        ujjongó nép­tö­meg, ezüstveretes testőrség, bíborpalástos imperátor és
                        izgatott némberek egyszerre bele­kavarodtak a porfelhőbe. Az ég
                        elsötétedett, nagy csapat holló, karvaly, daru hasította át a levegőt, ijedt
                        kiáltással röpködtek a fecskék a torony körül, a lovak megrezzentek,
                        ágaskodtak, toporzékoltak, hosszú, félénk nyerítésben kiáltottak segítség és
                        istálló után. Az emberek azonban moccanni sem mertek. A katonák térdüket a
                        lovak oldalába nyomták, s azok resz­ketve vágták fejüket a szügyükbe.
                        Mindenki Mátyásra tekintett, aki egy intéssel megindította a menetet a
                        Wollzeile széles útján, előre a Szent István temploma felé.</p>
                    <p>Az emberek rémülten néztek egymásra. A lovak imbolyogtak, a gyalogosok
                        elvétették a lépést, mindenki különös félelem, szédülés, tétova
                        bizonytalanság, rossz előérzet súlya alatt szenvedett. A nap hirtelen
                        elsötétült, óriás izzó bronztányér hideg, fénytelen vörös képében lógott az
                        égen, s a homályban kigyúltak a csillagok.</p>
                    <p>Néhány ház üvegablaka magától megzörrent, egy-egy kicsiny, ólomba foglalt
                        tábla kihullott, és nagy csörömpöléssel esett a lovasokra. A lovak
                        nyihogtak, és egymáshoz szorulva, egész sorok felemelkedtek.</p>
                    <p>- Mi ez? - nyöszörgött egy öreg halárus kofa - úgy érzem, hogy a gyomrom
                        felkeveredik, és kiadom a reggelimet.</p>
                    <p>- Mintha csónakon ülnék a Duna hullámain - nyögött egy halász, és
                        aggodalommal nézett körül sápadt, zavart tekintetű szomszédjain.</p>
                    <p>- Végem van! - ordított egy diák, és falhoz támaszkodott, mint akit fejbe
                        ütöttek. - Itt a világ vége. Örök éjszaka szakadt Bécsre, Ausztriára.</p>
                    <p>Az oroszlánok bömböltek, a lovak nyerítettek, a madarak eszeveszetten
                        keringtek a por­fel­hőben, az emberek nyelték a port, riadozva menekültek a
                        hulló ablakcserepek elől, mindenki égi csodát látott.</p>
                    <p>- Megvakult az ég, a nap lehunyta szemét, a föld megrázta magát, és megnyílik
                        a zsarnok lába alatt! - ordította kétségbeesve egy dómbeli tanító, halálos
                        ellensége Mátyásnak és a magya­roknak.</p>
                    <p>- És elnyeli az Antikrisztust! - dörmögte magában egy karmelita, aki a hazája
                        balsorsán szíve mélyéből szenvedett.</p>
                    <p>- Földrengés, napfogyatkozás - állapította meg Mátyás komoran, és ezzel a két
                        szóval elintézte a rémületet keltő epizódot.</p>
                    <p>Látván a király rendületlen arcát, kísérete is nyugalmat erőszakolt magára.
                        Néhány lökés után meg is szűnt a rengés, és emberek, állatok visszakapták
                        bátorságukat. Helyükön maradtak a bécsi magisztrátus tagjai, az egyetem
                        küldöttsége és a polgárság vezetői is, csak a céhek sora fogyatkozott meg,
                        és a csőcselék szaladt szét ijedtében.</p>
                    <p>Szájról szájra járt a suttogó, titokzatos, vészjósló gondolat:</p>
                    <p>- Itt a világ vége, örök éjszaka borul árva fejünkre, a föld meghasad, és
                        elnyeli az Anti­krisztust.</p>
                    <p>Sokan fejükre kapták subájukat, és futva futottak otthonuk felé. Nem mertek
                        hátratekinteni, mert egyszerre eszükbe jutott a Mátyásról keringő sok
                        legenda, s féltek, hogy kővé merednek, ha rájuk vetődik az Antikrisztus
                        tekintete. Csak az asszonyok kísérték megingathatatlan szere­lemmel a
                        hódítót, aki megigézte őket férfias nyugalmának mindennél izgatóbb
                        fenségével.</p>
                    <p>Hosszan utána fordultak a fogadó küldöttségek tagjai is, és ameddig magas
                        lován imbolygó alakját követhették, le nem vonták róla tekintetüket.</p>
                    <p>Nem tűnt fel nekik az apród után lovagló Corvin János herceg sem, a király
                        természetes fia, aki csaknem akkora kísérettel és oly ragyogó pompával
                        tartotta bevonulását, mint maga az uralkodó. A szemek elfáradtak,
                        elkápráztak és érzéketlenné lettek a látványosságok iránt. Alig várták, hogy
                        véget érjen az udvari papok, katonák, írnokok, sáfárok, lovászok, sólymosok,
                        puskamesterek, kocsisok, pecérek menete, még Tibriliriek, a király udvari
                        bolondjának hórihorgas, nagy orrú, lőcslábú alakja sem keltett feltűnést
                        tarka kockás, felemás ruhájában, éktelen süvegében. Ahogy a királyi konyhát,
                        ruhatárt, fegyvergyűjteményt, asztalneműt és mozgó fürdőberendezéseket
                        szállító kocsisor bezárult, a nép utána nyomult a menetnek, hogy jelen
                        legyen a Szent István-templomban tartandó Te Deumon.</p>
                    <p>A dómban Mátyás parancsára nyomban kifüggesztették a Hunyadi-ház címerét, a
                        püspök imát mondott a hódítóért, a király leborult a bíborral terített
                        zsámolyra és hosszan imádkozott.</p>
                    <p>- Ez mégsem lehet az Antikrisztus - jegyezte meg egy gazdag polgár, aki kövér
                        feleségét támogatta a tömjénfüsttől, illatszerektől, emberi izzadságtól,
                        gyertyák, olajmécsek füstjétől nehéz, fullasztó levegőben.</p>
                    <p>Az asszony megvetően nézte végig ráncos, fogatlan, koravén életpárját:</p>
                    <p>- Gyávák vagytok és eszelősek. Ő nem a sátán küldöttje, ő az Úristen
                        leventéje.</p>
                    <p>És le nem vette szemét az imádkozó fejedelemről.</p>
                    <p>Késő este volt, amikor Mátyás bevonult a Burgba, amelyet a polgárok hetekig
                        tisztogattak az új uralkodó tiszteletére. Besietett hálótermébe, és
                        megparancsolta, hogy hozzák be a vacso­ráját.</p>
                    <p>- Nem akarok látni senkit, csak az íródeák jöjjön be tintával és
                        pergamenttel.</p>
                    <p>És éjfélig diktálta levelét Beatrixnak, a nápolyi asszonynak, akit kilenc év
                        óta mindennap fokozódó szerelemmel szeretett. Elfeledkezett Bécsről,
                        Ausztriáról, a római császárságról, még a földrengésről is, amely a
                        világhódítás első lépcsőjén megingatta lába alatt a talajt, s megremegtette
                        az ő büszke, királyi, rettenthetetlen oroszlánszívét.</p>
                    <p>“...Édes gyermekem, az én szomorú, szerelmes atyai szívem eleped utánad...” -
                        így kezdte levelét az Antikrisztus.</p>
                    <p> </p>
                </div>
              <div type="chapter">
                    <head>V</head>
                    <p>A városi bástyaőrséget már az első napokban felváltották magyar zsoldosokkal.
                        A Stubenthor felvonóhídja előtt két szálas székely lovas íjász vigyázott a
                        magyarok kapujára.</p>
                    <p>Az egyik már jól benne van a hatvanasban; rengeteg bajusza kétoldalt úgy lóg
                        a vállára, mint a fiatal lányok hajfonata. Bőrbekecse, csizmája, hegyes
                        süvege, íja, lándzsája mintha össze­forrtak volna barna, napégette, cserzett
                        bőrű testével s apró, hosszú szőrű, bozontos üstökű mokány paripájával.
                        Kétséges volt, hogy egy esztendő óta egyáltalán lekerült-e róla az íjászok
                        barna egyenruhája. Simon bátyánknak hívta mindenki Dengelegi Pongrác
                        hadosztályában. A királyt még abból az időből ismerte, amikor az a
                        vajdahunyadi vár udvarán növendék csikókat hajkurászott.</p>
                    <p>A másik vitéz unokája lehetett volna az öreg íjász katonának. Vörös ajka
                        fölött csak most serkedt a fekete bajusz. Csillogó szeméből gyerekes jóság
                        és hányaveti legénygőg sugárzott. Láthatóan büszke volt a hivatalára, és
                        komor önérzettel nézte le a körülötte nyüzsgő idegen világot. Alfalui
                        székely volt ő is. Matyinak keresztelte az anyja a király tiszteletére.</p>
                    <p>Estefelé járt az idő, egy óra hiányzott csak az őrjárati időből. Kapuzárásig
                        nem is vártak felváltást a katonák.</p>
                    <p>A két magyar ült a lován hegyesen, komoran, unatkozva, nézelődve, mint két
                        ideszakadt napkeleti, Volga menti lovas...</p>
                    <p>- Mit tudsz az anyádról? - morogta oda unottan az öreg Simon a fiatalnak.</p>
                    <p>- Meghalt a kedves, húsvét előtt való nagyszerdán.</p>
                    <p>- Isten nyugosztalja.</p>
                    <p>- Hát kend kapott-e hírt hazulról?</p>
                    <p>- Legutóbb a török feldúlta a falut, a népet elhajtotta Havasalföldre. A
                        lányom éppen teherben volt, hirtelen szült, meghótt ő is, a gyereke is.</p>
                    <p>- A fődje? A marhája?</p>
                    <p>- Fene tudja, hová veszekedett. Csak azt tudom, hogy a hitves feleségem
                        szörnyet halt, amikor a házat felgyújtották.</p>
                    <p>- Isten nyugosztalja.</p>
                    <p>- Neked nincs családod?</p>
                    <p>- Egy fia se, akiről volna tudomásom.</p>
                    <p>- Egy se?</p>
                    <p>- Egy se. Volt egy testvérhúgom, azt a törökök elcipelték Moldovába. Kendnek
                        sincs családja?</p>
                    <p>- Nekem se.</p>
                    <p>- Hát akkor a király a mi apánk.</p>
                    <p>- Nekem ő az egyetlen fiam.</p>
                    <p>És tovább nézték a dominikánusok kolostorát, amely jobbra terpeszkedett
                        idomtalan, sárga épületével. Aztán összehúzott szemmel vizsgálgatták a
                        hercegi egyetem keskeny frontját, a diákszállók alacsonyan fekvő ablakait,
                        amelyekből kíváncsi fejek kukucskáltak az arra járó-kelő fehérnép után.</p>
                    <p>A kapun sűrű csoportokban özönlött a nép a szőlőhegyek munkájából. Nem messze
                        egy kocs­ma mélyéből hárfaszó és részeg kurjongatás hallatszott. A nap
                        lecsúszott a dombok tarajára; már csak a fele látszott méla, bámész, vörös,
                        sugaras tányérjának. A hegyek kék és lila ködbe burkolóztak, mintha
                        dideregnének.</p>
                    <p>A két magyar úgy ült a lován, mint barna, viharvert, megrepedezett két kő
                        bálványszobor.</p>
                    <p>Mátyás katonái nagy részben a várost barangolták... Szabadnapjuk volt,
                        pihenés és a dicsőség kiélvezése céljából. Járták az utcákat, itták a
                        kocsmák borait, enyelegtek a szabad lányok, napszámosnők, kofaasszonyok
                        felvidult, katonát néző, kalandra éhes csapatjával.</p>
                    <p>A cseh “bratrikok” hamar összebarátkoztak a bécsiekkel. Meg is értették
                        egymást, a régi jó szomszédság és a bécsi zsold napjaiból. Már
                        mindegyiküknek megvolt a szeretője.</p>
                    <p>A havasalföldi, erdélyi és moldvai oláh zsoldosok összefogózva dülöngtek
                        égett gabona­pálinkától részegen, és panaszos, állati vonításhoz hasonló,
                        egyhangú dallamokat ordítoztak.</p>
                    <p>Az olasz hajósok, bombavetők, tűzmesterek sok földit találtak itt, s
                        kockajátékot játszottak velük a bástya alá terített köpenyeiken. Sós halat
                        eszegettek, és sört habzsoltak hozzá. A nyugat-magyarországi katonák táncra
                        perdültek a polgárlányokkal. A szerb hadtest marcona vitézei körben
                        táncoltak bosnyák, dalmata és horvát pajtásaikkal. Bajorok, poroszok és
                        német landsknechtek régi germán dalokat énekelgettek, majd rágyújtottak
                        azokra az ocsmány, útszéli nótákra, amelyeket a fürdőházakban tanultak
                        szennyes vászoncselédektől.</p>
                    <p>A kapu előtt, a város falain túl rögtönzött táncmulatságot rendeztek a
                        katonák tiszteletére. Hamarosan ideszállingóztak a város mulattatói is:
                        joglárok, histriók, zenészek, kötéltáncosok, vándor énekesek, színészek, és
                        a fák alatt, az árok partján, a kertek pázsitján belefogtak aljas
                        mesterségükbe. Zsonglőrök labdákat dobáltak, kardokkal és égő fáklyákkal
                        hajigálóztak, germán isteneknek levetkezett félmeztelen férfiak és nők hősi
                        énekeket énekeltek trombita- és dudaszó, flóták, sípok és róták fülsiketítő
                        kísérete mellett. Idomított kutyák, medvék, kakasok vonultak fel a porondra,
                        és eszeveszett viadalt csaptak a megszálló katonák nagy gyönyörű­ségére.</p>
                    <p>A két magyar büszke komorsággal nézett el a mulatozók feje fölött, mintha ők
                        méltóságukon alul valónak tartanák részt venni az idegen csőcselék
                        vigadozásában. Az öreg Simon odaszólt a sihedernek:</p>
                    <p>- Veszekedett piszkos cigánynépség.</p>
                    <p>- Piros kalapos lány is van itt szépen, bátyám.</p>
                    <p>- Neked is máshol járhatna az eszed.</p>
                    <p>És az öreg vitéz hegyeset köpött a ló fején keresztül. A fiatal
                        fölsóhajtott:</p>
                    <p>- Alfaluban szebb lányok vannak.</p>
                    <p>- Voltak ezelőtt negyven esztendővel - javította ki a vén csont
                        fitymálólag.</p>
                    <p>- Jövőre megházasodnék.</p>
                    <p>- Ha a király kiereszt a zsoldjábul.</p>
                    <p>- Mit gondol kigyelmed?</p>
                    <p>- Nem remélem, öcsém. Még van itt tennivaló temérdek. Először meg kell venni
                        Burgundiát.</p>
                    <p>- Hát az merrefelé van, nagyapám?</p>
                    <p>- Túl a tengeren.</p>
                    <p>- Áthajózunk?</p>
                    <p>- Át ám, a mindenségit! Mint mikor Otrantóba mentünk. Aztán meghódítjuk
                        Itáliát.</p>
                    <p>- A római pápát is? - kérdezte amaz ijedt kíváncsisággal.</p>
                    <p>- Azt nem tudom biztosan. De a franciákat igen, meg a szerecseneket. Meg a
                        pogányokat.</p>
                    <p>- A törpéket is, túl a tűzokádó hegyen?</p>
                    <p>- Nápolyra gondolsz? - kérdezte a tudós, öreg vitéz.</p>
                    <p>- Aha - felelt bizonytalanul a fiú.</p>
                    <p>- Már régen a miénk a törpék tartománya. Beatrix királyné őfelsége hozta
                        hozományba. A latinokat és görögöket is ő hozta, verné meg őket a ragya.</p>
                    <p>- Aztán megpihenünk?</p>
                    <p>- Pihenünk a fenét. Akkor jön csak sor az igazi ellenségre - dörmögte
                        haragosan, és félretolta szája széléről deres, vastag, lógó bajuszát. -
                        Azután kell csak szétverni ezt a gyilkos, tolvaj, becstelen népet itt ni,
                        ezt a sok oláh, rác, bosnyák, cseh morva fattyút - mutatott bütykös ujjával
                        az ugrándozó, üvöltő, részeg csoportokra, a fekete sereg idegen
                        katonáira.</p>
                    <p>A fiatal vitéz bólintott és elgondolkozott.</p>
                    <p>- A végén csak mink, magyarok és székelyek leszünk az urak, a többi csak a
                        ganyét hányja és az ekét vonja, a szarvasmarhákkal egyetemben.</p>
                    <p>- No, akkor még én is várok az esküvővel - jelentette ki elszántan a legény.
                        És térdével megnyomta a lova vékonyát, hogy valakin kitapasztalja nagyúri
                        hatalmát. A ló ugrott egyet, és toporzékolt. A lányok visítottak és kacér
                        mosollyal integettek az íjas, lándzsás katonának. De Matyi arról a világról
                        ábrándozott, amikor egyetlen úr, a dicsőséges Mátyás uralkodik a nap alatt,
                        s a többi halandó ember csak az igát húzza szarvasmarhákkal egyetemben.
                        Matyi volt a legnagyobb zsarnok, a világot eltipró, leggőgösebb magyar
                        kényúr, süvegben, barna bőrdol­mány­ban, apátlan-anyátlan, árván, feleség és
                        szerető nélkül, egyes-egyedül a lovával, lándzsá­jával és messze hordó
                        nyilasával. A Volga menti, mozdulatlan, messze néző, nyugodt vérű
                        magyar.</p>
                    <p>A játék ezalatt tovább folyt a lacikonyhák, zenesátrak, korcsmabódék között.
                        Egy nagy szemű, nyitott ajkú polgárlányka szédülten nézte a kavarodást.
                        Egyszerre hozzáugrott egy részeg, olasz katona és megragadva mellét,
                        végigdöntötte a gyepen. A lányka felsikoltott, mintha kést döftek volna a
                        szíve közepébe. Rúgott, harapott, kapálózott, de az olasz röhögve, bambán
                        vigyorogva, részegen és vasököllel szorította a földre. A zsoldosok
                        nyihogtak, mint megvadult mének, a piros sapkás lányok kárörvendve ugráltak
                        a dulakodók körül, és biztatták az olasz pattantyús vitézt.</p>
                    <p>- No nézd, a céda, hogy kényeskedik.</p>
                    <p>- Szorítsd, talián - röhögtek a katonák -, hisz már úgyis elrúgta a
                        patkót.</p>
                    <p>- Megesett már vele máskor is - kiabálták a kofák.</p>
                    <p>- Volt ez már a fürdőházban, s hogy adja itt az ártatlant! - szitkozódtak a
                        bratrik, a cseh őrség vitézei.</p>
                    <p>A komédiások tapsoltak, a katonák egymást böködték vagy a lányokat csipkedték
                        izgalmuk­ban. A polgár lányka ezalatt velőtrázó sikollyal hívta édesanyját
                        segítségül. Mindenki egy­sze­rre kiabált, úgyhogy az egész jelenet csak
                        pillanatig tartott. A két magyar vitéz is arra sandí­tott, csak úgy fél
                        szemmel, hogy ne veszélyeztesse hivatalos komolyságát. Ahogy észrevették, mi
                        történik, az öreg Simon felhúzta szemöldökét, és intett egyet a
                        fiatalnak.</p>
                    <p>Matyi belenyomta sarkantyúját az újra elbóbiskolt lova oldalába, marokra
                        fogta lándzsáját, és szétütött a sűrű tömegben. Kinyújtott karjával tartva a
                        lándzsát, szép csendesen alája nyúlt a földön hentergő olasz katonának és
                        két kapálódzó lába közé bökve, fölrepítette őt a levegőbe. Csak akkor
                        káromkodott egyet, éktelent:</p>
                    <p>- Adta beste! Részeg disznó akasztófa! Verjen meg az Isten!</p>
                    <p>Az olasz a csőcselék feje felett átlódulva, kétölnyi távolságra zuhant a
                        porba, a verekedő kakasok, kutyák és medvebocsok közé. A tömeg szava elállt.
                        Mindenki megrémült, azt hitte, hogy egy század vértes ütött rajtuk hirtelen.
                        A katonák egyszerre kijózanodtak, és eszükbe jutott a király, aki nem ismer
                        tréfát a zsoldosok erkölcsei körül. Szétszaladtak nyomban.</p>
                    <p>Az öreg Simon mindezt mosolyogva nézte. Odaporoszkált a földön fekvő
                        leányzóhoz, ölébe vette, és megtörülgette véresre karmok arcocskáját. Aztán
                        megindult vele a dominikánusok zárdája felé.</p>
                    <p>A fiatal vitéz pedig ott maradt egyedül, némán, komor önelégültséggel, és
                        rágondolt testvér­húgára, akit a törökök elhurcoltak Moldovába.</p>
                    <p>Távolból öklüket rázták feléje a megriadt zsoldosok.</p>
                    <p>- Majd elbánunk veled, szemtelen magyarja!</p>
                    <p>A histriók, joglárok, buffók, muzsikások elátkozták az alfalui legényt, aki
                        elrontotta kerese­tüket. A piros ruhás lányok nyelvüket mutogatták.</p>
                    <p>A nap leáldozott. Felhők gomolyogtak, sötéten egymásba omoltak. A tornyokban
                        megkondult az estéli harangszó, a bástyákon rázendítettek a takarodóra.
                        Trombitaharsogás, szélzúgás, leereszkedő esti homály, távoli szekerek
                        zörgése, a város lármája, hazatérő részeg diákok kurjongatása... mindezekből
                        semmit sem vett észre a székely íjász vitéz. Némán, gőgösen, messze nézően
                        ült a lova hátgerincén, és hazagondolt kicsit. Egyedül volt és mindenki
                        fogát csikorgatta feléje. Nem értette őket, idegen volt a nyelvük és
                        erkölcsük. De azért a szívében bátorság honolt, s ült mereven a lován,
                        mintha odaforrasztották volna, és őrizte a magyar kaput, a Kelet kapuját a
                        német császár székvárosában.</p>
                    <p>Őrt állt és várt. A szívét édes nyugalom és megelégedés melegítette. A homály
                        lassan bevonta az alakját, amely eggyé olvadt a lovával. Olyan volt, mint
                        egy patinás bronzbálvány. Meg se mozdult. Őrt állt és várt és messze nézett,
                        ő, a Volga menti lovas.</p>
                    <p> </p>
                </div>
              <div type="chapter">
                    <head>VI</head>
                    <p>Mátyás király egyelőre a Burg északi szárnyát rendeztette be a maga
                        lakosztályának. Nem akart állandóan itt lakni, már csak azért sem, mert
                        Beatrix irtózott a város déli védővonalába illesztett alacsony, egyemeletes,
                        sötét, nyomasztó külsejű-belsejű, idomtalan, rablólovagvárra emlékeztető
                        épülettől. Bizony nem volt hasonlítható a budai gyönyörű királyi
                        rezidenciához; nem is fejedelmek fényűzésére, szép olasz asszonyok ragyogó,
                        meleg, puha fészkéül szánták, a külső-belső ellenségtől rettegő osztrák
                        hercegek inkább víhatatlan védővárnak építették, amely néha nem védte, hanem
                        bebörtönözte a szerencsétleneket. Négyoldalú, szabályos négy­szögben épült,
                        minden sarkán egy-egy zömök toronnyal erősített, alacsony fallal és mély
                        árokkal meg ötszögletű, téres mellvéddel körülsáncolt tömbje aránylag
                        kicsiny volt, de mégis kimagaslott a nyugati oldalon, a Herrenstrassén épült
                        főúri épületek közül. Délre, közel a saroktoronyhoz, majdnem közvetlen
                        összefüggésben állt vele a Widmerthor s a valamivel magasabban álló
                        várkápolna. Északnyugatra a Burg a lovagi tornák, felvonulások és
                        ünnep­ségek számára fenntartott bekerített vártérre nézett, amelyen túl a
                        Cilley grófoknak a Burggal nagyságban és erőben vetekedő várpalotája
                        büszkélkedett.</p>
                    <p>A Cillyerburgot nézte Mátyás király a dolgozószobája ablakából, s eszébe
                        jutott ez a végzetes, véres és nagyemlékű család, amelynek egy ártatlan
                        kései arany ágacskája, Erzsébet, az ő gyermekfelesége, néhány hónapig neki
                        illatozta fiatal báját és szűzi szerelmét.</p>
                    <p>Mátyás sohasem tudott rátekinteni a várkastélyra anélkül, hogy eszébe ne
                        jutott volna szegény bátyja, Hunyadi László tragikus halála, a maga
                        bebörtönöztetése, bécsi fogsága... igen... - ötlött hirtelen emlékezetébe,
                        most éppen harmadszor van ő a császárok városában.</p>
                    <p>Első ízben huszonnyolc évvel ezelőtt, 1457 májusában hurcolta őt ide az ifjú
                        V. László király, Cilley Ulrik ügyefogyott, de alattomos és véres kezű
                        gyámoltja. Itt volt akkor is a Burgban. Őrei, osztrák durva zsoldosok,
                        komiszul gúnyolódtak vele. Magyarok királyának címezgették, mígnem az ő
                        tizenhét éves szívét elöntötte az epe. Most is emlékszik még rá, azt felelte
                        nekik:</p>
                    <p>- Várjatok, leszek én még a ti császárotok is!</p>
                    <p>Akkor durván és csúfolkodva röhögtek az őrök.</p>
                    <p>A második látogatása sem hozott rá túl sok dicsőséget. Ez az 1470.
                        esztendőben történt. Előtte való évben választották meg Olmützben cseh
                        királlyá, de Podjebrad György lengyel, francia, burgundi és német
                        szövetséget szerzett ellene, egyik fiát hadsereggel Magyarországba küldte, s
                        a Vág völgyét pusztíttatta. Életkérdés volt, hogy a császárt visszatartsa az
                        ellene való szövet­kezéstől. Ezért látogatta meg Bécset tizenöt esztendővel
                        ezelőtt, példátlan pompával, egész udvartartásával s azzal a fanyar
                        elhatározással, hogy a császár leányát, az akkor még öt­esztendős Kunigundát
                        megkéri feleségül.</p>
                    <p>Egy hónapig időzött akkor Frigyes császár székvárosában. Egy hónapig tartó
                        farsangolás volt az a bécsiek nagy gyönyörűségére. Ott fogadta ő a firenzei
                        köztársaság követségét, amely Medici Lorenzótól két hatalmas oroszlánt
                        hozott baráti ajándékul. Lovagi játékokat rendeztek, amelyben maga is részt
                        vett, együtt szánkáztak a császárral Bécs hófedte utcáin, s - emlékszik -
                        együtt voltak Teschler Miklós gazdag polgár bálján, ahol ő a magyar táncot
                        is bemutatta. Arra is emlékszik, hogy a bécsiek gúnyosan suttogtak, amint a
                        császárral való nagy ölelke­zéseit figyelték:</p>
                    <p>- Úgy csókolóznak, mint egy szerelmespár, s úgy gyűlölik egymást, mintha
                        egymás apját gyilkolták volna meg.</p>
                    <p>De egy napon Teschler Miklós felvilágosította őt, hogy a császár rút játékot
                        űz vele, ellene hatalmas koalíciót szervez, a római királyságot a burgundi
                        hercegnek is felajánlotta, sőt élete ellen is merényletet készít. Tehát
                        március 11-én felháborodva az álnokságon, búcsú nélkül faképnél hagyta
                        császári barátját és Bécset, és meg sem állott Pozsony városáig...</p>
                    <p>Harmadszor ezelőtt egy héttel vonult be Bécsbe, s akkor majdnem porba omlott
                        előtte a Szent István-templom óriási tornya; most az egész város az övé,
                        püspökével, polgáraival, bástyáival és börtöneivel együtt. Még nem császáruk
                        nekik, csak a győzelmes uruk és tirannusuk.</p>
                    <p>- De leszek én még a császárotok is - jutott eszébe önkéntelenül, és ajkát
                        mosolyra biggyesz­tette. Szája széle amúgy is lefelé görbülő, embert, életet
                        és halált kigúnyoló vonala most elmélyült, és jobbról-balról éles barázdát
                        sáncolt az orcájába.</p>
                    <p>Hátratett kezekkel sokáig ott ült az ablaknál, és nézte az őrségváltást a
                        tornatéren. Alig nyolc napja bírja itt a várost, de a lakosok már megszokták
                        és megszerették a magyar világot Vienná­ban. Vasárnap bevonult Beatrix
                        királyné is, és fogadása még tündöklőbb és meg­hatottabb volt, mint az
                        uralkodóé.</p>
                    <p>Most már tele van vele a Burg, amelyet gyűlöl, de azért elárasztja
                        egyéniségének bájával, megtölti illatával, remegésbe hozza szeszélyeivel,
                        felforralja asszonyi testéből kiszikrázó érzékiségével. Lobog, sistereg,
                        lángol, izzik az egész vár, a Mihály-templom, a Cillyerburg, a Herrengasse,
                        a Bischofgasse... itt van a nápolyi asszony, s benne dobog az egész város
                        szívében.</p>
                    <p>Aztán eszébe jutott a fia, Corvin János herceg, és elővette azt a két
                        horoszkópot, amelyet a gyermek tizenharmadik születésnapján, április 2-án,
                        főcsillagászai, Ilkusch Márton mester budai prépost és Galeotti Marzio
                        készítettek. A horoszkópok mindegyike négyszöget tüntetett fel, tizenkét
                        háromszöggel, amelyek a nap tizenkét óráját jelölik. Mátyás, hogy jobban
                        eligazodjék a rajzok kabalisztikus jelzésein és komplikált ábrázolatain,
                        behívta magához Galeottit.</p>
                    <p>A rejtelmes tudományok doktora buzgón magyarázta:</p>
                    <p>- Az első háromszög, vagyis első égi ház jelenti magát a herceg úr őfenségét,
                        uralkodik pedig őhercegsége élete, véralkata s egyúttal az országnak
                        közállapota felett. A második őherceg­sége ingó vagyonára, a harmadik
                        szomszédaira, a negyedik szüleire és felmenő rokonságaira vonatkozik. Az
                        ötödik égi ház leendő gyermekeire nézve ad felvilágosítást.</p>
                    <p>A király érdeklődve kapta fel a fejét:</p>
                    <p>- Igen, ez fontos. Lesznek-e Jánosnak utódai?</p>
                    <p>Galeotti megértette a kérdés súlyos jelentőségét.</p>
                    <p>- Először fiúgyermeket szül őfensége jövendőbeli hitestársa.</p>
                    <p>- Megmarad?</p>
                    <p>- Nagy és dicső jövendőre, népek és fejedelmek felett való diadalmakra. Isten
                        örömére...</p>
                    <p>- Jó. Folytasd.</p>
                    <p>- A hatodik ház a cselédeket, rabszolgákat, háziállatokat érinti, a hetedik a
                        házasságot.</p>
                    <p>- Nos?</p>
                    <p>- Kitűnő és hatalmas és világszép nővel való házasságot, a leggazdagabb
                        menyasszonyt Európában.</p>
                    <p>Ez Sforza Mária Bianca - gondolta magában Mátyás elégedetten és kipirult az
                        arca.</p>
                    <p>- A nyolcadik ház a halál, a kilencedik a tudomány, művészet, könyvek és
                        ezzel kapcsolatos dolgok felett uralkodik, a tizedik a rang és hatalom
                        fokára vonatkozik.</p>
                    <p>- Mit mond a tizedik ház? - unszolta őt a király és összeráncolta
                        szemöldökét.</p>
                    <p>- A herceg úr születése óráján Mars és Mercur, a tizenharmadik születésnapján
                        pedig Jupiter és Saturnus voltak az uralkodó planéták. Ezek jelentik a
                        herceg úr daliás, rettenthetetlen, hatalmas és termékeny férfiasságát.</p>
                    <p>- De a régiek tanítása szerint a Saturnus és Mars baljóslatú csillagok, mert
                        hideg és meleg voltuknál fogva ellentétes hatásúak - aggodalmaskodott a
                        király, s haragosan nézett Galeottira.</p>
                    <p>A humanista hevesen védekezett.</p>
                    <p>- A föld közönséges gyermekeinél, a rabszolgáknál és alattvalóknál az
                        ellentétek zűrzavart és veszedelmet, a világ urainál a jó és rossz fölött
                        való mindenhatóság, az emberi tulajdonságok végleteiben való isteni
                        harmónia, az egyetemes és örökkévaló nagyság alfáját és ómegáját képviselik.
                        Ők felül állnak a hideg és meleg, erény és bűn, angyali és ördögi
                        lelkendezés emberi fogalmain, s magukban isteni egykedvűséggel egyesítik a
                        végletek csodálatos kilengé­seit. Felségednek méltó fia lesz: a horoszkóp
                        azt mutatja. Legnagyobb hatalmat, leírhatatlan uradalmakat, jeles
                        kitüntetéseket, az atyai birtokokban való örökösödést biztosítják neki
                        Saturnus megközelíthetetlen hideg fensége, Jupiter olümposzi bölcsessége és
                        atyai termé­keny­sége, Mars hadisten ereje és győzhetetlensége, valamint
                        Mercur fürge szelleme és ügyessége.</p>
                    <p>Mátyás mosolyogva hallgatta kedvenc ezermestere lelkes szónoklatát.</p>
                    <p>- Marzio fiam! Ami a herceg úr hatalmát és fölmagasztalását illeti, ahhoz
                        nekem is lesz egy és más hozzátennivalóm. Nem bízok mindent Saturnusra és
                        Jupiterre.</p>
                    <p>A humanistát elbocsátotta, maga pedig újra visszasüllyedt gondolataiba. Nagy
                        melegség ömlött át a lelkén, ahogy egyetlen gyermekének sorsán
                        töprengett.</p>
                    <p>- Igen, magam is elkövetek egyet-mást, hogy Saturnus és Mars munkáját
                        megkönnyítsem - ismételte gondolatban, mosolyogva.</p>
                    <p>Mátyás nézte, nézte a büszke várost, és megduzzadt, kiömlött és szétáradt a
                        lelke. A még meghódítandó országokra gondolt.</p>
                    <p>Ereiben zuhogott a vér, vastag, büszke, okos orrcimpái reszkettek, keze
                        ökölbe szorult, és térdeit verte izgalmában.</p>
                    <p>- Meg kell őket aláznom, nyakukra kell ülnöm, mert másképp ők ülnek a
                        hátamra, és meg­nyergelnek, mint teherhordó szamarát a gyümölcsöskofa
                        Budavárán. Utálom ezt a szószátyár, gyermekes, hazudozó, makacs, vén
                        császárt, s vénasszonyos butasága fáraszt és feldühít; utá­lom a többit is,
                        valamennyit. Húsz évig hitegettek, ugrattak, lovaltak, becsaptak és
                        kinevettek. Barbár ázsiainak, zsoldosvezérnek, német, francia, olasz
                        fejedelmek portyázó előőrsének tekintettek, török ágyúk célpontjának,
                        faltörő kosnak, nekihajkurászott, feldühösített aréna­bikának... elég volt,
                        most a magam zsebére dolgozom, atyafiak.</p>
                    <p>És ráütött a zsebére, a legpénzesebb, legáldozatkészebb,
                        legkimeríthetetlenebb zsebre Európában.</p>
                    <p>A terem lassan-lassan sötétedett. Az ölnyi várfalak mély ablakfülkéin
                        aranyosan csillogott a búcsúzó, gyenge, reszkető napfény, s Mátyásnak csak
                        erős, duzzadt profilját világította meg. A király homloka ráncba borult, és
                        ajka megvonaglott az indulattól.</p>
                    <p>- Ez a gyatra vénember egész politikáját a csillagászati jóslatából meríti.
                        Nem tud egyebet, mint várni az én korai halálomat. A csillagok megígérték
                        neki.</p>
                    <p>Kitekintett az ablakon. Az égen sötétsárga tűzben reszketett a Venus.</p>
                    <p>És ha igazuk lesz a csillagászoknak? - gondolta elborulva. - Ha én halok meg
                        előbb? Ha igaza lesz a butaságnak, a türelemnek, a makacsságnak?</p>
                    <p>Megrázta a fejét. Bronzvörös haja leomlott széles, izmos vállaira. Haraggal
                        és daccal nézte az esthajnali csillagot, mintha páros viaskodásra akarná
                        kihívni az égboltozat rejtelmes erőit.</p>
                    <p>- Még élek - suttogta félhangosan, és ökölbe szorította a kezét. - Még élek,
                        és Matuzsálem korát akarom elérni. És amíg én élek, azt akarom, hogy
                        egyetlenegy isten legyen Európa közepén: a magyarok istene, és én leszek az
                        ő prófétája. A többi csak arra jó, hogy megtöltsem velük váraim sáncait,
                        mint ahogyan eddig magyar katonahullákkal gátolták el a nyugati Európa felé
                        özönlő török áradatot... Egyedül, egyedül én... ha magamra hagytatok -
                        villant ki a dacos gőg Mátyás király szeméből -, én, a magyar köznemes fia,
                        a jöttment, az idegen császárok, királyok családjába betolakodott, barbár
                        magyar katona.</p>
                    <p>És mereven összeráncolt homloka alól vészesen csillogó, messze néző szemmel
                        bámult ki a soktornyú város fölött északnyugatra a német birodalom, a Rajna,
                        az északi tenger, Hollandia felé, nagy, messze országok fölött viharzott át
                        a fantáziája, és meghordozta rajtuk a magyar lobogót a Hunyadi-ház
                        címerével.</p>
                    <p>Most éppen olyan mozdulatlan, olyan egyedülvaló s a lehunyó nap ferde, lila
                        sugaraiban olyan tömören, barnán, bronzbálványhoz hasonlóan sugárzó,
                        rendületlen katona volt, mint a Stu­benthor hídján strázsáló íjász, a
                        világot hódító, apátlan, anyátlan, árva Volga menti lovas.</p>
                    <p> </p>
                </div>
              <div type="chapter">
                    <head>VII</head>
                    <p>A Hoher Markton, a Bürgerschranne szomszédságában, a tekintélyes takácscéh
                        házának földszintjén volt a város legrégibb sörháza. Mélyre süppedt,
                        omladékos épület, alacsony, szűk, korhadt gerendájú lejárat, kitaposott,
                        gidres-gödrös lépcsők, kormos, bűzhödt levegőjű, alacsony ivószoba: de a
                        söre zamatos, édes-keserű és a városnak saját főztje, és ez közös dicső­sége
                        a céhmestereknek, az öreg polgároknak, akik még a rómaiak korából bírt jogon
                        tagjai a nagytanácsnak, a lugecki kereskedőknek és a szőlőbirtokosoknak,
                        akik irigy szemmel nézték ugyan a sör diadalmas versenyét a borfogyasztással
                        szemben, de mégis eljártak ide a közös és privát ügyeket megbeszélni.</p>
                    <p>Most is négy tisztes polgár üldögélt a kecskelábú, nehéz tölgyfa asztal
                        körül, mindjárt a pince­bejárat dohos szája előtt, amely, mint egy óriási
                        kígyótorok, boros- és söröshordók csípős, penészes mérges leheletét ontja
                        magából.</p>
                    <p>- Hej, vége a jó erkölcsöknek - sóhajtott egy nyúlszájú, vörös hajú, pislogó
                        szemű, kis öreg polgár, a tímárok atyamestere, gazdag és fukar és mindig
                        maró-keserű, mint a csersav.</p>
                    <p>- Nono - csitította Rueland mester, a festők és miniatűristák céhmestere,
                        negyvenéves, szőke szakállú ember, aki Krisztus keresztre feszítésével és a
                        klosterneuburgi tizenkét stációval mostanában nagy hírnevet szerzett magának
                        egész német földön.</p>
                    <p>A harmadik polgár, Hans Schneider borkereskedő és tanácsúr, dühösen az
                        asztalra csapott.</p>
                    <p>- Sodorna és Gomorrha lett ebből a csendes jó Bécsből - verje meg az Isten az
                        olaszokat!</p>
                    <p>- Meg a magyarokat! - tette hozzá a tímármester, Georg Leubenpeck.</p>
                    <p>- Az igaz - hagyta helyben a negyedik, egy nagy hasú, vékony nyakú, ritka
                        szakállú, apró emberke, könyvkötő a Wollzeile elejéről, tudós férfiú, az
                        egyetlen kliense, aki valamit a latin nyelv titkaihoz is értett, és gyűlölte
                        a humanistákat. Jacob Geyernek hívták, s most ült le éppen a sörözők
                        asztalához.</p>
                    <p>- A sör azonban kitűnő - mélázott magában a festő Rueland mester, aki
                        megrendelést kapott az István-templom két ablakfülkéjének kifestésére. Most
                        azon töprengett: Szent Katalint vagy Assisi Ferencet, esetleg Mátyás
                        apostolt fesse-e oda a bőkezű király tiszteletére.</p>
                    <p>A könyvkötő helyeselte Rueland megjegyzését, de csillogó szemében nagy titok
                        tudása tükröződött. Kicsit mámorosan, de megilletődve és szörnyülködve
                        újságolta:</p>
                    <p>- Hallottátok, mi történt a minap a Stubenthor előtt? Szegény,
                        szerencsétlen!</p>
                    <p>Gräsl takács volt, több ízben ült a tanácsban, most éppen atyamestere a
                        céhnek, amelynek házában a sörház vendégei iddogáltak.</p>
                    <p>A tímár és a szőlősgazda ijedt arccal biztatták a könyvkötőt:</p>
                    <p>- Beszélj, öcsém, beszélj! Gräsl csakugyan napok óta nem mutatkozik.</p>
                    <p>A festő elhatározta magában, hogy Szent Cecíliát festi meg az orgonával, és a
                        szent művésznő arcát Beatrixéhoz teszi hasonlóvá.</p>
                    <p>- Hát a Stubenthor mellett a sáncőrség egy félig rommá lőtt viskójában
                        tegnapelőtt rettenetes bűntény nyomára jött rá a városbíró. A kaput székely
                        íjászok őrzik. Mátyás legvadabb, leg­vérmesebb zsoldosai.</p>
                    <p>- Gyilkosok, barbárok, emberevők, akik egy kupa borért az édesanyjukat is
                        felkoncolják - dühöngött a hasított szájú, vörös tímármester,
                        Leubenpeck.</p>
                    <p>- Úgy van. Ezek ördögi fickók, semmiféle emberi nyelven nem tudnak beszélni -
                        sem németül, sem csehül, sem olaszul, sem latinul -, pogány hitűek, fehér
                        lovat imádnak, és bűbájos asszonyaik az ördögtől fogannak gyermeket.</p>
                    <p>- Szép, daliás, Herkules-izmú legények - szólt közbe Rueland, a
                        táblafestő.</p>
                    <p>- És tolvajok és gyilkosok. Nos, tegnapelőtt a városbíró meghallja, hogy egy
                        vén csont, gonosz lator székely zsoldos őrszobájában fiatal bécsi leány
                        fekszik vérben fagyva, félholtan, halálra kínozva, magyarok fogságában.
                        Nosza, rögtön a sereg vezéréhez, Báthory István helytartóhoz, onnan a
                        kapitányhoz, kapitánytól az őrházba és csakugyan ott találja... tudjátok-e,
                        kit?</p>
                    <p>Hans Schneider szőlősgazda szeme vérben forgott, és lecsapta az asztalra üres
                        sörösedényét.</p>
                    <p>- Hans Gräsl leányát?</p>
                    <p>- Azt. Vérben fagyva, meggyalázva.</p>
                    <p>- Veronikát?</p>
                    <p>- Azt. Szegény, ártatlan kis mártírt.</p>
                    <p>- Jaj, a keresztlányom! - hördült fel keservesen Schneider, és fejére nyomva
                        hegyes nürnbergi süvegét, elrohant a sörözőből.</p>
                    <p>E pillanatban betoppant a helyiségbe egy szikár, csontos, részeges öreg
                        harcos. Most kádár­műhelye van a Wiedmerthorhoz ragasztott apró kunyhójában.
                        Van pénze bőven, Mátyástól duplán is megkapta hátralékos zsoldját.</p>
                    <p>- Átkozott bestiák, meg kellene fojtani valamennyit, amikor először megy ki a
                        templomtérre, és először kurjant hoppaldeit a sövénytáncban. Hallottátok, mi
                        történt a szegény Hans Gräsl leányával? Ott találták éjszakának idején duhaj
                        magyar lándzsások között fetrengve a saját gyalázatában, sörtől mámorosan,
                        miután két nap és két éjszaka táncolt a Stubenthor előtt a bakkhánsok,
                        histriók, joculatorok között.</p>
                    <p>- Sodoma és Gomorrha! - jajveszékelt Leubenpeck, a tímár -, verje meg az
                        isten a magyarokat meg az olaszokat!</p>
                    <p>- A förtelmes leányzó nem akarta ott hagyni a részeges zsoldosokat.
                        Pempflinger városbíró poroszlókkal hurcolta el, és átadta a vallatóknak.</p>
                    <p>- Megérdemli, hogy végigvesszőzzék a városon és vízbe fullasszák, vagy
                        elevenen eltemessék.</p>
                    <p>- Ezt másképp mesélte előbb, Jacob szomszéd, ugye? - kérdezte közönyösen a
                        festő, és oldalba bökte az álmélkodó könyvkötőt.</p>
                    <p>A csúcsos hasú, apró emberke dühösen védekezett:</p>
                    <p>- Mert nem engedték elmondani a végét. Azt hiszitek, nincs meg arról a
                        hitvány némberről a magam véleménye?</p>
                    <p>A festő közönyösen ivott, Leubenpeck tímár a Jóistent emlegette, aki tüzes
                        esővel fogja kiirtani ezt a gyalázatos emberiséget. A kádármester
                        diadalmasan jártatta végig tekintetét a társaságon.</p>
                    <p>A sörház lassanként benépesedett. Diákok, polgárok, idegen katonák, poroszlók
                        és fuvarosok szorongtak már a sötét pincetorokban. Egy vak citerás
                        megpengette ócska hangszerét. A ház előtt volt a szégyenkaloda, onnan
                        eszeveszett asszonyi sírás, rikácsolás, jajveszékelés hallat­szott be, ha az
                        ajtót nyitogatták. Néha az őrjárat vezetője dugta be a fejét.</p>
                    <p>Részeg katonák magukkal hozták és belökdösték a pincebejárat homályába az
                        eszelős Thomast, aki fuvarosember volt valamikor, a hosszú ostrom alatt
                        leégett a présháza, istállója, benne vesztek a barmai, két szép szál fia
                        esett el a kirohanások alatt.</p>
                    <p>Most ott gubbaszt a pincebejárat bűzös torkában, és ujjain számlálgatja
                        elveszett fiait, lovait és ökreit.</p>
                    <p>- Összesen hat darab - motyogta, és szüntelen hullanak a könnyei.</p>
                    <p>- Hat? - röhög feléje egy rongyos ruhájú révész, aki most jött haza a
                        Dunáról, és nagy korsó sörrel kínálja az eszelőst.</p>
                    <p>- Két ló, két marha, két fiú - magyarázza Thomas -, és mind elpusztult a
                        háborúban.</p>
                    <p>- Drága a kenyér...</p>
                    <p>- És olcsó az emberélet.</p>
                    <p>Az öreg Thomas szeméből dőltek a könnyek, a vendégek kacagtak és ittak.</p>
                    <p>Egyetlen sarokban volt csak csend és mélységes szomorkodás. Magyarok ültek
                        ott, az asztalra könyököltek és némán poharaztak. Büszkék voltak, úsztak a
                        dicsőségben, keményen ki­mellesztve járkáltak a városban, de estefelé, a
                        tavernákban meg itt a városi sörházban bána­tosan lehorgasztották a fejüket.
                        Hazagondoltak. Az erdélyi havasokra, a kun síkságra, a pici dombokra, Buda
                        szőlőskertjeire, a majorokra, amelyekben együtt ül most a család, az
                        asszo­nyok fonnak, szőnek, a lány elment megfejni a tehenet, a gyerekeket
                        bekiabálták a szérűs­kertből, a nyargalászó csikók mellől, belopódzik
                        három-négy regös, egy öreg harcos mesél... Csend van, csak a tücsök ciripel
                        az ablak alatt... Dörmögve mondja a Szabács viadaljáról szóló verseket a vén
                        katona... Ej, mikor megyünk haza ebből a piszkos Babilonból?</p>
                    <p>Szentmihályi Mátyás kiköpi a szájából a sört.</p>
                    <p>- Szerémi bort ihatnék - szólt oda szomszédjának, Fodor István udvari
                        kanonoknak.</p>
                    <p>A fiatal, borotvált képű, sima beszédű, szép, finom udvari pap, Fodor Crispus
                        István az idegeneket nézegette. Egyszer csak megszólalt.</p>
                    <p>- Szép város ez a Bécs.</p>
                    <p>A negyedik magyar, Kisfaludy János, mérgesen csap a kecskelábú tölgyfa
                        asztalra.</p>
                    <p>- Utálom én minden kövét, házát. Beste lélek minden apraja-nagyja. Éhes
                        csorda, tolvajok falkája. Neked persze tetszik.</p>
                    <p>- Mert rendes, dolgos és műveltségre hajló népség lakja.</p>
                    <p>- Műveltség, műveltség - dohogott rekedten Kisfaludy. - A műveltség az ördög
                        szekere. A pokol országútja.</p>
                    <p>- Hát kend miért szedi itt a kánonjogi tudományokat? - kérdezte mosolyogva
                        Fodor.</p>
                    <p>- De csak Isten dicsőségére! - emelte fel ujjait a magyar. - Nem úgy, mint ti
                        ott lenn Itáliában, a sátán mulatságára. Te meg Csáky Miklós.</p>
                    <p>Kisfaludy arra célzott, hogy Fodor István Bolognában és Firenzében szerezte
                        meg a doktori kalapot mint az ifjú főúr, Csáky Miklós kísérője és mentora.
                        Fodor István magister szegény jobbágy szülők gyermeke volt, a Csákyak
                        pécsváradi pusztáján született, tízéves korában az apátság iskolájába került
                        a triviumra, onnan a pécsi püspök küldé ki Olaszországba. Szép, erős,
                        nagydarab magyar, okos és jóságos, szikrázó elméssége és életszeretettől
                        duzzadó egészsége egyformán híressé tették őt a bolognai és ferrarai
                        egyetemek és a firenzei corte­gianák körében. Mikor a fiatal Csáky gróf is
                        diáksorba érett, Fodort tették melléje nevelőnek. Először a bolognai
                        egyetemen kalauzolta át a jogi és artisztikus tudományok útvesztőin a még
                        majdnem gyermek Miklóst, aztán Firenzébe kísérte, ahol a grófnak csak át
                        kellett venni István doktor barátait, bámulóit, protektorait és élősködőit.
                        Az ő kifogyhatatlan zsebe és Fodor kimeríthetetlen szellemessége az ifjú
                        főurat és mesterét a legnépszerűbb emberekké tette humanisták és világfiak,
                        asszonyok és művészek, előkelők és szegény ördögök körében. Nemrég Fodort
                        beajánlották a királynak, és Mátyás a maga udvarába rendelte a fiatal
                        humanistát. Most is a királlyal együtt került Bécsbe.</p>
                    <p>Fodor szívesen volt a bécsi magyar diákokkal, akik a takácsok sörházában
                        iddogáltak.</p>
                    <p>Kisfaludy János szomorúan sóhajtott:</p>
                    <p>- Hazamennék biz én, de a pécsváradi földek lator kézen vannak.</p>
                    <p>- A Csákyakat érted? - szólt közbe az apát.</p>
                    <p>- Azokat. Egy évszázad óta pereskednek velünk.</p>
                    <p>- Miért nem egyezkedtek? Hiszen atyafiak vagytok. Kisfaludy János
                        összeráncolta a homlokát és köpött egyet.</p>
                    <p>- Rokonok volnánk, de a Csákyak elfajzottak. Összevissza házasodtak idegen
                        fehérnéppel. Meg is látszik rajtuk. Nyavalyás, satnya, puha férgek lettek.
                        Örökké külországban kóborolnak. Pedig egy tőről szakadtunk. De őkelmék
                        német, olasz meg görög erkölcsöket szíttak az anyáik tejéből.</p>
                    <p>- A fiatal Miklós derék literátus ember.</p>
                    <p>- De olasz. Magyarul sem tud.</p>
                    <p>- Nono. Azért, hogy Itáliában diákoskodott... Vitéz János is ott tanult,
                        Janus Pannonius is - jegyezte meg Fodor.</p>
                    <p>- Nem is bíztam volna rájuk az ország üdvösségét - szólt közbe
                        Szentmihályi.</p>
                    <p>- Jó magyarok voltak.</p>
                    <p>- De fellázadtak Mátyás ellen.</p>
                    <p>Kisfaludy János a vállát vonogatta.</p>
                    <p>- Ők úgy látták jól, az ország érdekében.</p>
                    <p>A másik fölkapta a kupát és fenékig kiitta. Aztán haragosan morgott.</p>
                    <p>- Istentelen beszéd! - fakadt ki az apát.</p>
                    <p>- Mindenki szereti a hazát.</p>
                    <p>- De elsősorban, úgy látom, önmagát.</p>
                    <p>- Mink, a honfoglaló ősök ivadékai, mink vagyunk a nemzet - ütött a mellére
                        gőgösen Kisfaludy. - Mink nem vagyunk cselédek. Egyik így szereti a hazát, a
                        másik meg amúgy. Egyik Mátyással, a másik Mátyás nélkül.</p>
                    <p>- Elég! - kiáltott Fodor István, a pap - ha ezt meghallanák ezek! - mutatott
                        hüvelykujjával a bécsiekre.</p>
                    <p>Kisfaludy gőgösen legyintett:</p>
                    <p>- Kuvaszok. Csaholó kutyák. Éhes farkasok.</p>
                    <p>- De a farkasok, ha éhesek, falkába verődnek.</p>
                    <p>- Akkor hajtóvadászatot rendezek ellenük.</p>
                    <p>Kicsit megbékültek és tovább iddogáltak.</p>
                    <p>Rueland, a festő ezalatt végleg megállapodott önmagával, hogy Mátyást festi
                        az egyik fülkébe mint a sárkányt ölő Szent Mihály arkangyalt, a másikba
                        Beatrixot, amint ujjait mélán pihenteti az orgona billentyűin.</p>
                    <p>A két magyar egyszerre mélyen felsóhajtott.</p>
                    <p>- Mi bajod van, János? - kérdezte a pap.</p>
                    <p>- Szeretnék hazamenni, István.</p>
                    <p>- Egyezkedjél ki a fiatal Csákyval. Könnyű lenne a dolog.</p>
                    <p>- Azzal a pogánnyal?</p>
                    <p>- Ej, János, te csak azért haragszol Miklósra, merthogy nem ösmered. Jó
                        magyar ember az, éppen olyan, mint az apja. Ősei annak is Árpáddal jöttek be
                        az országba, mint a tieid.</p>
                    <p>- Az enyémek Szabolccsal jöttek be.</p>
                    <p>- Az övéi is. Minden őse szilaj, kemény, pusztai magyar volt. Apja, Benedek,
                        Hunyadi János vitéz kapitánya; nagyapja, János, Zsigmond császár hű embere,
                        magas rangú főúr, harcos és okos, mint a címereiben balra járó oroszlán és a
                        jobbra tekintő sárga csőrű bagoly.</p>
                    <p>- De a fiatalúr pogány lett, mint ezek az udvarban léháskodó, semmiházi,
                        hitvány olaszok. Úgy hallom - tette hozzá bizonytalan hangon.</p>
                    <p>A másik sarokban a bécsiek hangos szóval veszekedtek. A tímár a régi
                        erkölcsöket emlegette, a könyvkötő a kiszolgált harcosnak magyarázta:</p>
                    <p>- Úgy volt, hogy Veronika éjjel kinn álldogált a kapuban, és ott ismerkedett
                        meg egy fiatal székely íjász katonával. Csütörtökön aztán éppen a
                        Stubenthort őrizte a székely, és a kapu előtt nagy táncot csapott az idegen
                        katonaság, a takács leánya meg egész nap ott ólálkodott a szeretője oldalán.
                        Éjjel, amikor eljött az őrváltási idő, belopódzott hozzá a sátorba, mert az
                        ilyen megdühödött némber, ha rájön a veszettség, ott hagyja apját, anyját,
                        kisded testvéreit, nem fél az emberek haragjától, az Isten büntetésétől és
                        megy-megy az első férfi után, bárha az egy ördögtől nemzett erdélyi barom,
                        egy emberevő vadállat...</p>
                    <p>- Bizonyosan boszorkány...</p>
                    <p>- A székely katona meg ördög, aki emberbőrbe bújt, és elcsábítja a
                        boszorkánynövendékeket.</p>
                    <p>- Mindennek az asszonyi állat az oka.</p>
                    <p>- Vagy a székely zsoldos ördögi cimborasága; úgy hallom, ott a Stubenthor
                        előtt borral kínálta meg a lányt - magyarázta a könyvkötő hebegő ajakkal,
                        lázas szemmel, buja képzeletével gyönyörködve a maga szavaiban. - Bájital
                        volt benne. Bürök, mák, csudafa kivonata és porrá tört egérvelő. Valami vén
                        boszorkánytól kaphatta.</p>
                    <p>- Maga a lány is boszorkány volt, azt mondom - erősítette a kádármester. -
                        Fiatal vitéz korom­ban sokszor tizennégy-tizenöt éves lányok is kivetették
                        rám a hálójukat. Minden gonoszság csekély, ha az asszony gonoszságához
                        hasonlítjuk.</p>
                    <p>Nyílott az ajtó, és bebotorkált rajta Hans Schneider, a Veronika
                        keresztapja.</p>
                    <p>- Tudok már mindent - sóhajtotta keservesen.</p>
                    <p>- No, ugye, hogy igaz? - kérkedett örömmel az egyetem könyvkötője.</p>
                    <p>- Igaz - bólintott megsemmisülten a tanácsúr. - Veronika megtévedt. Katonák
                        közé keveredett, egy fiatal íjász megtámadta. Céhbeli legények, morvák,
                        csehek, olaszok, lengyelek oltalmára siettek a leányzónak, de a magyarnak is
                        támadt segítsége. Székely lovasok százai rúgtattak neki a táncolóknak,
                        letaposták, széthányták az ártatlan embereket, nézdegélő asszonyokat,
                        játszadozó gyermekeket, robogtak a lovak, folyt a vér, ordítottak a vad
                        magyar zsoldosok, ki-ki futott, amerre látott s a nagy zűrzavarban egy öreg
                        lator, fogatlan, vén gazember elragadta Veronikát, és elrejtette az
                        őrszobában.</p>
                    <p>- És mi lett a szegénykével? - kérdezte részvéttel Rueland mester, a
                        táblafestő.</p>
                    <p>- Bevitték a dominikánusok kórházába, kimosták a sebeit...</p>
                    <p>- És hazaszállították?</p>
                    <p>- Isten ments! - tiltakozott rémülten a szőlősgazda. - Megfertőzné Gräsl
                        tiszta családi hajlékát.</p>
                    <p>- Megvesszőzték? - kérdezte a kiszolgált katona, és Mátyás király zsoldjából
                        újra megtöltötte óriás cinkupáját.</p>
                    <p>- Kínpadra viszik? - rikoltozott a könyvkötő bárgyú részegségében.</p>
                    <p>- Nem. Nézzetek csak oda, ki a kalodára.</p>
                    <p>Valamennyien odatódultak a korcsma bejáratához. Kinyílt az ajtó, és a
                        légvonattal együtt besüvített a kis Veronika velőtrázó jajgatása.</p>
                    <p>- Mégsem kellett volna... - szaladt ki száján a kövér korcsmárosnak.</p>
                    <p>Schneider János komoran megjegyezte:</p>
                    <p>- Keresztlányom ugyan... de a városi rend, az erkölcs, a példaadás...</p>
                    <p>Szava elveszett a gyermeksírás s a csúfolkodó utcai ordítás borzasztó
                        hangzavarában. A könyvkötő elégülten bólogatott, a vén kiszolgált katona,
                        most kádármester a Wiedmerthor mellett, visszament és ivott. Leubenpeck, a
                        tímár, Szodomát és Gomorrhát emlegette.</p>
                    <p>Az eszelős Thomas siránkozva, könnyhullatások között szüntelen
                        hajtogatta:</p>
                    <p>- Drága a kenyér, olcsó az emberélet.</p>
                    <p>Rueland, a festő kifizette sörét, és felállott az asztalától. Jóságos két
                        szemében most az undor és megvetés lángja lobogott.</p>
                    <p>- Buta barmok vagytok - mondotta csendesen, kissé mámorosan is a sörtől és a
                        két ablakfülke ábrázolásainak elképzelt örömétől. - Csak végighallgattalak
                        benneteket, mert ízlett a sör, és szeretem az emberek beszédét. De én ott
                        voltam ám akkor a Stubenthor előtt!</p>
                    <p>Nem folytatta, legyintett egyet a kezével, és búcsú nélkül eltávozott. A
                        többi megbotránkozva nézett a távozó után.</p>
                    <p>- Magyarok kémje, Mátyás cselédje, éhenkórász, csavargó - dörmögte ritka
                        szakállába a vékony nyakú, pohos könyvkötő...</p>
                    <p>- Festő! - mondotta a tímár mélységes undorral és kicsinyléssel. - Cigányok,
                        bakkhánsok, históriások, hegedősök, költők cimborája... Egykutya mind...
                        Erkölcstelen csavargók.</p>
                    <p>- Hazaárulók... - mondotta ki az ítéletet Schneider János, a tanácsúr, a
                        menedékházba zárt Veronika keresztapja.</p>
                    <p>Két lépésnyire tőlük ott ültek a magyar diákok, de ők egy szót sem értettek a
                        németek beszé­déből. Otthon hagyott öreg édesszülőikre, hajadon nővérükre,
                        árva feleségükre gondoltak, és bánatosan üldögéltek.</p>
                    <p>Mindenfelől sötét, gyűlölködő és gyáva pillantások sugárzottak a hallgatag,
                        elérzékenyült, hazavágyó, bús magyarok felé.</p>
                    <p> </p>
                </div>
              <div type="chapter">
                    <head>VIII</head>
                    <p>A Burgnak a bástyafalhoz ragasztott déli szárnyán, közvetlenül a király
                        magánlakosztálya mellett rendezték be a titkos kancellária hivatalos
                        helyiségeit.</p>
                    <p>A kancellária nagytermében két fekete taláros, komoly férfiú pihente a
                        hajnali és délelőtti órák fáradalmait. Tizenegy óra elmúlt, sebtében
                        elköltötték a bécsi szokás szerint feltálalt reggelit, kis ezüstkupából sört
                        ittak frissítőül, leheveredtek a tölgyfa padokra terített török szőnyegekre,
                        s egyik szemükkel állandóan a király lakosztálya felé nyíló nagy ajtóra
                        pislantgatva, csendesen beszélgettek.</p>
                    <p>- Illustrissimének szívből gratulálok milánói sikereihez - kondult meg a papi
                        ruhában kényel­metlenül feszengő, izmos, széles vállú, pirospozsgás arcú
                        férfi mély haranghangja. Bakócz Tamás titeli prépost, alkancellár beszélt, s
                        kövér, vörös kezeit belemélyesztette sűrű, gyapjas hajába, amely a koponyája
                        búbjától minden oldalról lefelé volt fésülve, s a füle fölött, alacsony
                        homlokán és a tarkóján kerekre nyírva, mint a szerzeteseké. Kemény,
                        drótvastag, bundás hajkoszorú volt ez, amely szikrát hányt a fésű alatt, s a
                        prépost fejét bozontos medvééhez tette hasonlóvá. Bókjával arra célzott,
                        hogy barátja, Fontana Ferenc orvos, Mátyás bizalmasa és rendes követe,
                        Milánóban nyélbe ütötte a király fiának, Corvin Jánosnak és Lodovico Sforza
                        leányának, Biancának eljegyzését.</p>
                    <p>A másik hálásan és finoman mosolygott. Vékony, sovány, beteges ember volt az
                        olasz huma­nista doktor, és keskeny madárarca, halvány, összeszorított ajka,
                        hegyes álla, kopasz, barnára sült fényes koponyája merő ellentéte Bakócz
                        zsoldos katonához hasonló külsejének. Mintha egy megkopaszodott öreg túzok
                        és egy fiatal medve enyelegnének.</p>
                    <p>- Ki adja hírül a felséges asszonynak János herceg eljegyzését? - kérdezte
                        pislogva az olasz.</p>
                    <p>- Őfelsége magamagának tartotta fenn ezt a szerencsét - dörmögte Bakócz
                        alattomosan.</p>
                    <p>- Félek, hogy a királyné máris többet tud, mint amennyit tudnia kellene -
                        jegyezte meg csípő­sen Fontana, aki tudta, hogy Bakócz elsősorban Beatrix
                        kancellárja, csak aztán a fejedelemé.</p>
                    <p>Tamás prépost ingerülten válaszolt:</p>
                    <p>- Ez a felségek dolga, nem a mienk, illustrissime.</p>
                    <p>- De mi vagyunk a felelősek.</p>
                    <p>- Én mosom kezeimet. Az bizonyos, hogy besúgó, semmirekellő udvaronc,
                        naplopó, kém­kedő, cselszövő fickó elegendő lézeng a királyné körül.</p>
                    <p>Fontana tudta, hogy Bakócz Tamás okos és ravasz, mint a kígyó, és erős, mint
                        az oroszlán. Elgondolkozott, hogy erdődi parasztok gyermekei néha
                        veszedelmesebbek, mint a firenzei humanisták és a signoria titkárai.</p>
                    <p>Elhatározta, hogy másra tereli a beszédet. Arcát a prépost felé fordította,
                        nyakát kihúzta, és mosolygás rántotta szét mind a két füléig ezerráncú,
                        keskeny, pergamenszínű, beesett orcáját.</p>
                    <p>- Őfelsége tudja, hogy Magyarország a keleti és nyugati két császárság két
                        durva malomköve között végképp felmorzsolódik, ha a maga erejére marad.
                        Ezért nyúl hol a török, hol a német szövetség felé. Ezért játszik velük,
                        egymással ijesztgeti őket, hogy az egyensúly közepén ő maga megállhasson.
                        Eddig bízott abban, hogy a német-római császárságot maga mellett vagy maga
                        mögött mint félelmes tartalékot kijátszhatja. Őfelsége most már
                        elérkezettnek látja az időt, hogy a két császárság közül az egyiket maga alá
                        gyűrje.</p>
                    <p>- A törököt - lelkendezett Bakócz.</p>
                    <p>- A németet - súgta mosolyogva és fölényesen az olasz. De Bakócz oda sem
                        figyelt. Ő áradozva harsogta a maga politikájának frázisait:</p>
                    <p>- Mindennap közelebb vagyunk a cél eléréséhez: a török ellen való nagy támadó
                        háború meg­indításához. Mátyás máris a leggazdagabb, legtöbb, legjobb és
                        legmegbízhatóbb katonával rendelkező európai fejedelem. Otthon rendben van a
                        szénája, Ausztria és Csehország, Szilézia, Morvaország és Lausitz az övé,
                        neki hódol a bosnyák, szerb és a két oláh fejedelem, patrónusa a német
                        lovagrendnek, szövetségese Svájcnak, Lengyelországnak, Burgundiának, az
                        orosz nagyfejedelemnek, a franciák anyámasszony királyával úgy bánik el,
                        ahogy akar. A Hohenzollern-ház fejének kegydíjat fizet, mint egy vándor
                        görög rétornak, a pápa örül, ha szolgálatára állhat, ipa a nápolyi király,
                        sógora a ferrarai herceg, Medici Lőrinc a barátja, Velence retteg tőle;
                        Mátyás keze elér az Atlanti-óceántól a Volgáig... Még néhány erőteljes
                        lépés... és megindíthatjuk a nagy támadó török hadjáratot.</p>
                    <p>Bakóczot e pillanatban úgy elkapta a nagyság és emberfeletti erő képzelete,
                        amely rokon volt az ő nagyravágyó lelkével, hogy nem is vette észre a nagy
                        tölgyfa ajtó nyílását és a két ajtón­álló között megjelent király barna
                        ruhás, egyszerű, de félelmetesen kemény és alacsonysá­gában is fenséges
                        alakját.</p>
                    <p>Fontana felugrott, és mélyen meghajolt az uralkodó előtt. Mátyás hallotta a
                        prépost lelkes tirádáját, és nyájasan elmosolyodott.</p>
                    <p>- Tamás, meg akarod támadni Bajazetet, akivel éppen most kötöttünk ötéves
                        fegyverszünetet?</p>
                    <p>Bakócz amúgy is vörös arcát elöntötte a vér, és egy pillanatig szégyellte,
                        hogy a király tanúja volt lelkendezésének. Ősi ösztöne irtózott a
                        hízelgéstől és a képmutatástól. Negyvenkét éves volt, s még semmire sem
                        vitte az egyházi hierarchián. Sokszor valósággal gyűlölte Mátyást, de félt
                        tőle, és örült, hogy Mátyás előtt való érdemeit így öregbíti a jótékony
                        vakszerencse véletlene. Ő is meghajolt, és alázatosan rebegte:</p>
                    <p>- Amikor felséged elérkezettnek látja az időt, hogy dicsőséges fején a
                        nyugat- és kelet-római császárság koronáit egyesítse...</p>
                    <p>E pillanatban arra gondolt, hogy Aragóniai János bíbornok, az esztergomi
                        érsek Rómában meghalt, utódja talán János váradi püspök lesz, és ő beülhet
                        az érsekség után leggazdagabb főpapi stallum s a főkancellári tisztség
                        irigyelt méltóságába.</p>
                    <p>A király Fontana Ferencnek olasz nyelvű leveleket diktált Lodovico Sforza, a
                        kiskorú Gian Galeazzo uralkodóherceg és Bianca hercegkisasszony címeire.</p>
                    <p>Lodovico il Morónak szánt levelében többek közt ezt írta a király:</p>
                    <p>- Főméltóságú herceg, szeretett barátunk és rokonunk! Kimondhatatlan
                        örömünkre szolgál, hogy a szépségéről és erényeiről világszerte híres,
                        fennkölt lelkű Bianca Mária őfensége és kedvelt fiunk, János herceg úr
                        eljegyzéséhez atyai áldásunkat adhatjuk. Boldog vagyok...</p>
                    <p>Itt Mátyás megállott, és tréfásan legyintett a kezével:</p>
                    <p>- Ide szép klasszikus hasonlatokat és mitológiai példázatokat írj... Aztán
                        folytasd szóról szóra így: Nagy megtisztelésnek vettük főmagasságú
                        testvéred, Ascanio bíbornok levelét is, amely­ben őeminenciája részvétét
                        fejezi ki szeretett öcsénk, János érsek úr elhunyta alkalmával, és kér
                        bennünket, hogy e halálozás által esetleg megürülő valamelyik érseki vagy
                        püspöki java­dalmat fennkölt személyére átruházzuk. Legnagyobb sajnálatunkra
                        - ezt írd valamivel szebben és hosszasabban - a magyar törvények, amelyeket
                        uralkodói személyünk elsősorban tartozik tiszteletben tartani és respektálni
                        - megtiltják, hogy főpapi javadalmakat idegen bíborosoknak adományozzunk. S
                        a többi, s a többi - fejezte be szavait a király, és barátságosan fordult a
                        lehajtott fővel álldogáló alkancellár felé:</p>
                    <p>- Atyaságod bizonyára helyesli ezt az álláspontot.</p>
                    <p>Bakócz Tamás meggörnyedve szívére tette a kezét:</p>
                    <p>- Felséged bölcsessége előtt mindnyájan meghajolunk.</p>
                    <p>A király mosolygott, és kifelé indult a kancelláriából. Útközben még egyszer
                        visszaszólt Fontana Francescónak:</p>
                    <p>- A legszebb antik idézetekkel megtűzdelve, olyan legyen, mint egy illatos
                        rózsacsokor!</p>
                    <p>Bakócz Tamás és Fontana Ferenc összenéztek. Gyanakodva kémlelték egymást, és
                        szerették volna a két sötét homlok mögött szárnyaló gondolatokat
                        kifürkészni. De a kövér, vörös, mar­co­na zsoldosarc éppolyan titokzatos
                        volt, mint az összeszorított ajkú, sápadt, sovány, sas­orrban előrenyúlt
                        képe az olasz diplomatának. Égbekiáltó ellentétei voltak egymásnak, csak a
                        király emberfeletti nagyságának csodálatában dobogott össze örökké a
                        szívük.</p>
                    <p>- Nagy ember, nagy király... - szakadt ki a prépost ajkán a bámulat.</p>
                    <p>- Az elméje ruganyos, fényes és törhetetlen, mint a granadai penge.</p>
                    <p>- És vasból van, gránitból és vasból. Ha ez egyszer ráhengeredik a
                        világra!</p>
                    <p>- És aranyból a szíve - fakadt ki Fontanából a pazarló királyi nagylelkűség
                        dicsérete.</p>
                    <p>- Vasból van és gránitból, és vagy az Ég áldása, vagy az Isten ostora lesz ő,
                        a Mindenható akarata szerint - ismételte a hatalmas alkancellár. - Nincs
                        ember a világon, asszony, férfi, katona és király, aki meg tudjon állani a
                        talpán, sem a mosolygása, sem a haragvása előtt.</p>
                    <p> </p>
                </div>
              <div type="chapter">
                    <head>IX</head>
                    <p>Ezalatt a palota másik szárnyán Beatrix királyné a hálószoba mellett levő
                        óriási öltözőben fésültette magát. Gyönyörű, vastag, fényes szőke hajfonatai
                        öreg dajkája, a még Nápolyból magával hozott Nardella Parmesana vékony, kék
                        erekkel hálózott, csontos, kérges kezében vonaglottak az aranyfésű
                        simogatása alatt. A dajka alig volt több ötvenesztendősnél, de a tejfehér
                        arcú, bíborajkú, kissé kövérkés, nevetős, vidám, ragyogó szemű királyné
                        hajnali üdesége mellett olyan volt, mint az éjszaka titokzatos Párkája.</p>
                    <p>Beatrix bő ujjú, fehér selyemköpenye alól kivillant vakító válla, erős,
                        magas, hullámzó melle és gömbölyű nyaka, alul pedig félig csupaszon,
                        kihívóan kandikált ki selyemharisnyás lába és gyöngyökkel átszőtt,
                        aranyhímzésű selyempapucsa. Gyengéd, de átható illat felhőzött a huszonhét
                        éves, ruganyos, erős asszonyi test gőzölgő melegéből. Erősen illatos volt az
                        izzadó, sürgő-forgó dajka is, a komorna is, aki az ajk- és
                        szemöldökfestékeket, a fog- és köröm­kefécs­kéket, ollókat, ráspolyokat,
                        kenőcsöket, szépítővizeket, kovászos flastromokat, illattal és pézsmával
                        töltött szagos üvegcséket s a haj fodorítására való eszközöket hordta elébe
                        Nar­dellának. Illatos volt még a királyné lába előtt szundikáló hosszú szőrű
                        majom s a szerecsen gyerek is, a majom ápolója.</p>
                    <p>Míg Beatrixot öltöztették, az első udvarhölgy a királyné fehérneműit olvasta
                        össze, és gondosan összehajtogatva, a hatalmas szekrények mélyén elhelyezte.
                        Monoton hangon diktálta a leltárat író komornának:</p>
                    <p>- Huszonkét hímzett ing vászonból, tíz fehér selyeming, négy fésülőköpeny
                        lombardiai csipkével, három pár piros nadrág, tizenkét fehér selyemnadrág,
                        hat selyemsapka, nyolc hímzett zsebkendő, tíz csipkezsebkendő...</p>
                    <p>A másik sarokban a felsőruhákat osztályozták:</p>
                    <p>- Fehér damasztruha nyestprémmel, egy piros ruha atlaszból és bársony
                        brokátból fehér prémmel bélelve, egy felsőruha, sárga brokát, arannyal és
                        gyönggyel kirakva. Vörös arannyal átszőtt öv arany csattal, egy válldíszítés
                        két zafírral és három gyönggyel...</p>
                    <p>Oldalt egy nagy ládába prémeket, elhasznált hosszú orrú cipőket, arany- és
                        ezüstgombokat, hajcsatokat, fejékeket, biretteket, selyemkendőket, kapcsokat
                        dobáltak be nagy sietséggel.</p>
                    <p>Beatrix oda sem pillantott a drágaságokra. Ezüstkeretes tükrében nézegette
                        szemöldökét és ajkát, s néhány szóval utasítást adott azok kifestésére. Majd
                        behívatta kedvenc íródeákját, messer Joanne Candidót, s miközben
                        csinosította magát, levelet diktált, amelyet holnap hajnalban futár visz
                        nővéréhez, Eleonórához, Ercole d’Este ferrarai herceg feleségéhez.</p>
                    <p>A gyorskezű íródeák alig tudta követni Beatrix sebes olasz diktálását.</p>
                    <p>- Főméltóságú asszonyunknak, szeretett nővérünknek, Eleonóra hercegasszony
                        őfenségének királynői üdvözletünket. Főméltóságodnak, valamint fenséges
                        férjének jó egészséget. Négy hónapja vagyunk Bécsben, s csak most jutott rá
                        másodszor időm, hogy nővéri szívemet ki­öntsem hercegséged előtt. Szeretett
                        atyám és férjem, dicső királyunk őfelsége a császári lak­osztályokat
                        rendezte be számunkra, de a szobák oly sötétek, dohosak és szűkek, hogy
                        meg­fulladok a tikkadt kánikulában. Kérésemre meg is vásárolta Hans Walter
                        császári titkárnak a Szent István dómhoz közel eső, szabadon álló épületét,
                        amelyet királynői várul akar átépíttet­ni, s a tervek elkészítésével meg is
                        bízta kedvelt hívünket, Benedetto de Majano építőmestert. Én azonban most
                        már jobban szeretném a Burggal szemben lévő Cilley-várat a magam otthonául.
                        Ez szebb is, jobb is, mint maga a császári palota, s nem kétlem, hogy
                        felséges uram is helyeselni fogja ötletemet. Lehet különben, hogy a
                        Walter-féle házból kertet és nyári lakást, a Cilley-házból pedig téli
                        palotát építtetek. Sok tervem van a város csinosítására, ami egyéb­ként
                        magukra a bécsiekre is alaposan ráfér. Hercegségednek fogalma sincs az itten
                        való emberek ízléstelenségéről és piszkosságáról. Egy előkelő “Laubenherr”
                        felesége múltkor azzal dicsekedett nekem, hogy ő még sohasem látta a saját
                        mezítelen testét, mert hű akar maradni a férjéhez. Megkérdeztem tőle, mi a
                        kettő között az összefüggés, mire ő így felelt: “Csak buja és erkölcstelen
                        némberek fürödnek meztelenül, s a hűtlenség kezdete a test ápolása.” A
                        férfiak csak akkor mosakodnak, amikor megházasodnak. Tenger sok a fürdőház a
                        városban, de úgy hallom, onnan piszkosabban jönnek ki az emberek, mint
                        ahogyan oda bementek. A lányok pézs­makenőccsel szagosítják magukat, mert ép
                        szaglású ember nem tudna mellettük meg­állani. Ilyen a ruhájuk is.
                        Divatjukat nálunk, Nápolyban már a mosónék is régen elvetették, minden
                        szalagot, gombot, máslit oda tűznek, ahova éppen nem való. Sivár az életük
                        is szegényeknek. Legnagyobb ünnepük a disznóölés. Lakásukban nyitott kályha
                        és viaszgyertya füstjében kormozódik ember, ruha, ételnemű hónapszám;
                        olyanok, mint a szénégetők. Sört és kalácsot főzni, kenyeret dagasztani,
                        heringet sózni: ehhez mindenesetre jobban értenek, mint kellemesen
                        elcsevegni, hárfázni vagy verset recitálni. Egyetlen asszonyt láttam, aki
                        konyít valamicskét a latinhoz: ez Teschler Miklós kereskedő felesége.
                        Gyanúsítják is erősen, hogy már megcsalta az urát. A táncuk, mint a részeg
                        medvéké. Körbe kapaszkodnak és esze­veszet­tül ugrálva imbolygatják piszkos
                        testrészeiket. És közben úgy üvöltenek, mint Tacitus barbárai. De ezt csak
                        ünnepnap teszik; hétfőtől szombatig asszony, férfi, gyerek úgy dolgozik,
                        mint az igavonó barom. Este aztán leissza magát, és a sárban fetreng
                        egyetemi hallgató, szőlőkapás, zsoldos katona és mesterlegény egymás mellett
                        és egymás hegyén-hátán. Ilyen emberek közt élünk mi, kedves Eleonóra, s majd
                        elepedünk egy igazi cortegiano után. Volna ugyan ilyen egypár a magyarok
                        között, de azok úgy reszketnek felséges férjünktől, hogy szemüket sem merik
                        arcunkra vetni. Meghalok az unalomtól.</p>
                    <p>Beatrix elhallgatott, és olyan erősen szenvedett az unalomtól, hogy hosszan,
                        hangosan, sóhajosan elásította magát.</p>
                    <p>Egyszerre gyengén megremegett a válla, mintha valami mentő ötlet villant
                        volna át a képzeletén.</p>
                    <p>- Írj! - parancsolta a deákjának.</p>
                    <p>Amaz a papír fölé hajtotta az orrát.</p>
                    <p>- Az őszön álarcosbálokat akarok adni a bécsi asszonyok mulattatására,
                        evégből kérem fenségedet, küldjön ötven darab spanyol és török szakállas
                        szerecsenfejű meg gyermekarcú selyemálarcot, sakktáblákat és játékkártyát.
                        Francesco Cattivello futárral küldje e holmikat, mert ez az ügyes, daliás és
                        édesbeszédű lovag kimondhatatlanul megnyerte tetszésemet, és alig várom,
                        hogy finom és szellemes társalgásában, mozdulatainak bájában és férfias
                        hangjának mély zengésében gyönyörködhessem.</p>
                    <p>- Megállj! - kiáltott fel hirtelen ezüstös hangjának ijedt elcsuklásával.</p>
                    <p>A titkár felnézett és elpirult, ahogy a hiányosan öltözött királyné hófehér
                        vállára esett a tekintete.</p>
                    <p>- Ne ezzel kezdd a levelet. Először emlékezzél meg boldogult testvérem,
                        Aragóniai János bíbornok haláláról, fejezd ki mérhetetlen fájdalmamat és a
                        Bibliából meg Seneca bölcs mondásaiból vett idézetekkel vigasztald a
                        fenségeket. Aztán írd:</p>
                    <p>- Keressük a módot, hogy titeket a fájdalmas veszteség alkalmával is
                        biztosítsunk szere­tetünkről és gondoskodásunkról. Tudja meg tehát
                        főméltóságú asszonyom, és közölje férje urával, hogy Don Hyppolitónak, a
                        fiuknak, kiről hallottuk, hogy a papi pályára szánták, az esztergomi
                        érsekséget adományozzuk...</p>
                    <p>E pillanatban belépett a terembe Maestro Franceschino da Bressa, a királyné
                        orvosa és Beatrix reumája felől kérdezősködött. Utána megjelent gyóntatója,
                        Andrea d’Altavilla, majd Marzio Galeotti mester, Beatrix kedvelt
                        felolvasója.</p>
                    <p>A királyné nyájas mosollyal üdvözölte kegyenceit, és elújságolta nekik az új
                        esztergomi érsek személyében történt megállapodást.</p>
                    <p>Az öreg, mogorva orvos köhögött és széles, piros zsebkendőjébe rejtette el
                        fogatlan száját és kacsa csőréhez hasonló, idegesen mozgó orrát. A szerzetes
                        karikás szemeit az égre emelte, mintha onnan kérne szavakat, amelyekkel
                        kellőképpen helyeselni tudja a királynő szeszélyes ötletét. Egyedül Galeotti
                        kíváncsiskodott:</p>
                    <p>- Hány éves őfőméltósága, Don Hyppolito herceg, Esztergom jövendő érseke?</p>
                    <p>- Hét - felelte Beatrix elragadó komolysággal.</p>
                    <p>- Felszentelt presbiter?</p>
                    <p>- Nem.</p>
                    <p>- Diakónus?</p>
                    <p>- Még nem.</p>
                    <p>- Szubdiakónus?</p>
                    <p>- Az sem.</p>
                    <p>- Szent Isten, nem is merem tovább kérdezni, mert kiderül, hogy még meg sincs
                        keresztelve... - szepegett tréfás félelemmel a humanista, s tengernyi
                        tokájában hatalmas állát egészen elsüllyesztette.</p>
                    <p>Beatrix nevetett, és tovább diktálta levelét titkárának.</p>
                    <p>- Kedves nővérünk, főméltóságú hercegasszony! Itt küldöm a legutóbb ígért
                        hajfestőszer receptjét, amelyet több bécsi leányzón kipróbáltunk, s amelyet
                        udvarhölgyeim is sikerrel használnak. Fiatalító balzsamokat is árulnak itt
                        mindenfélét, de ezek hatásáról még nem szereztem meggyőződést. Küldök
                        ellenben egy csinos könyvecskét, amelyet a Firenzéből való Naldus Naldius
                        poéta írt budai könyvtárunkról, abban rólam is megemlékezik. Viszonzásul
                        küldd el Poggio Facetiait, valamint Antonio Beccadelli Hermaphroditusát,
                        mert az én példányaim a sok használattól már-már olvashatatlanok. Egészségi
                        állapotom kielégítő, bár reumám néha álmatlan éjszakákat okoz. Egy bécsi
                        orvos, Tichtel János doktor a közel fekvő badeni fürdőket ajánlja. Sok
                        gondot okoz nekem a zenekar kiegészítése is, amelyről már írtam
                        főméltóságodnak. Ha nincs kedves férje ura ellenére, küldje el nekem Todisco
                        Simonello hárfaművészt, én cserébe adom Mechino francia orgonistát. Sajtot
                        is küldjön vele, parmezánit, vagy inkább Francesco Cattivellóval küldje,
                        mert őt magammal akarom vinni badeni fürdő­zésemre. Az unalmas kúra alatt
                        nem tudok nálánál jobb szórakoztatót elképzelni.</p>
                    <p>Hirtelen elhallgatott.</p>
                    <p>- Hívjátok ide Antonetta grófnőt.</p>
                    <p>A szomszéd szobából besurrant az udvarhölgy: Antonetta salernói grófnő, akit
                        a királyi pár tavaly adott férjhez Vajdafi László magiszterhez, a testőrség
                        egyik kapitányához. A ragyogó szépségű asszony, akinek éjfekete szemét,
                        vénuszi termetét a firenzei festők remegő kézzel, halálos szívdobogással úgy
                        rajzolgatták, mint a női test örökéletű törvényeit, Beatrix leg­bensőbb
                        bizalmasa volt. A királyné megmagyarázhatatlan szenvedéllyel, talán egy
                        Leonardo da Vinci emberfeletti szépségimádatával ragaszkodott hozzá.</p>
                    <p>A grófnő mélyen meghajolt.</p>
                    <p>- Antonetta, milyennek találod Teschler Miklóst, a regensburgit? - kérdezte
                        tőle minden bevezetés nélkül.</p>
                    <p>A grófnő csak ennyit válaszolt:</p>
                    <p>- Igen.</p>
                    <p>Beatrix bólintott, és tovább diktálta levelét:</p>
                    <p>- Teschler Miklós, akit előbb említettem, katona, humanista és kereskedő,
                        gyönyörű szép, szőke ember, de kérésemre sem akarja szakállát levágatni, s
                        felesége elmondta nekem, hogy esküvőjük óta nem volt egyetlen éjszaka sem,
                        amelyet külön töltöttek volna. Megjegyzem, hogy már több mint tíz éve
                        házasok. Irigyeljem őket? Szép lehet így élni, soha meg nem lankadó örök
                        szerelemben. Két szép gyermekük van, s tele lesz a szemem könnyekkel, amikor
                        a magam magtalanságára gondolok. Pedig higgye el hercegséged, mindent
                        elkövetek, hogy utódot adjak férjemnek, Mátyás őfelségének. Tichtel János
                        doktor, aki most reumámat kezeli, több szert ajánlott nekem: de én azt
                        hiszem, hogy János herceg anyja, ama gyalázatos borosz­lói bestia rontja meg
                        méhemet. Beszéltem is erről Johannes Nider atyával, a szent inkvizíció
                        főnökével, ő is bizonyosnak tartja, hogy a boroszlói némber boszorkány a
                        legveszedelmesebb gaetai varázslónők fajtájából, de egyelőre még vár a per
                        megindításával.</p>
                    <p>Amíg diktált, szüntelen a távolba nézett, mintha Teschler Miklós daliás
                        alakjára, orgona­orgá­nu­mára, szemérmes szép kék szemére gondolna. Mintha
                        az olasz cortegianót, a szoborszép Cattivellót, akiért előbb oly sóvárogva
                        ostromolta Eleonórát - már tökéletesen elfelejtette volna.</p>
                    <p>Antonetta grófnő feszülten figyelte a királynét, de a gondolatait, amelyek
                        kikutathatatlanok voltak, és néha lélegzetelállítóan meglepőek, ő sem tudta
                        kitalálni.</p>
                    <p>E pillanatban fiatal, daliás, sima arcú pap lépett be a királynő termébe.
                        Fodor Crispus István volt ez, akit újabban Beatrix teljesen lefoglalt a maga
                        szolgálatára. Sokat suttogtak erről az udvarban, de belenyugodtak abba, hogy
                        a latin és olasz nyelvek ékesszavú és szellemes tanító­ja udvari papnak és
                        felolvasónak jobban illik a királyné környezetébe, mint valami marcona és
                        műveletlen bakonyi apátúr.</p>
                    <p>A királyné kacér mosollyal fogadta udvari káplánja köszöntését.</p>
                    <p>- Mi hír a pécsi püspök udvarából? - kérdezte tőle érdeklődve.</p>
                    <p>A fiatal apát, aki a gazdag és művelt Ernuszt Kelemen udvarából jött, mély
                        bókkal válaszolt.</p>
                    <p>- Keveset voltam a püspök úr udvarában. Annál több időt töltöttem a Csákyak
                        kastélyában.</p>
                    <p>- Hallom, hogy a fiatal Csáky átvette a birtokait. Hol lakik állandóan?</p>
                    <p>- Pécsváradon.</p>
                    <p>- Sokat dicsérték nekem nemes jellemét, finom, antik műveltségét és
                        képességeit.</p>
                    <p>Az ifjú pap arca kigyúlt.</p>
                    <p>- Fenséges Madonna, csak az tudja őt szeretni, aki valaha ismerte és
                        barátságában része volt. Ó sokkal különb a hírnevénél.</p>
                    <p>- Ah...</p>
                    <p>- Emlékszem, amikor együtt voltam vele Firenzében, Medici Lorenzo
                        villájában.</p>
                    <p>- Beszélj erről, domine - suttogta a királyné, és neki is kigyulladt a
                        szeme.</p>
                    <p>A pap átszellemülten beszélt:</p>
                    <p>- A Medici-villa magas hegy meredek oldalán fekszik, amelynek ormát a ragyogó
                        város öreg édesanyja, az ős Fiesole koronázza. Itt ült Lorenzónk Ficino,
                        Landino, Poliziano, Michel­angelo Buonarotti és Leon Battista degli Alberti
                        társaságában. Ott voltam én is, és szív­dobogva hallgattam a feléje áradó
                        dicséreteket. Valamennyien a platonikus filozófia gyönyörű álmaiban
                        ringatóztunk; éppen most két esztendeje. Március volt akkor is, és Miklós
                        föl­avatását a nagy Lorenzo Minerva szent ünnepnapjára tette, amely öt
                        nappal követi március idusát. Az ő fejére aznap tették a koronát, amelyiken
                        a szépség, bölcsesség és diadalmas küzdelem istennője, az emberi ész,
                        akarat, jóság és tisztaság nemtője, a villámok közt született, magasztos
                        Gondolat, a tudományok szűz és elcsábíthatatlan Géniusza, a rómaiak
                        városvédő Minervája köré sereglett az antik Róma minden filozófusa,
                        tanítója, művésze, iparosa, szövő-fonó, hímző asszonya a Capitoliumon.</p>
                    <p>- Istenem, de szép! - suttogta a királyné.</p>
                    <p>- Ott hevertünk a rózsafák alatt, amelyek a kert falait elárasztották
                        szétágazó vörös, apró virágokkal. Virágok szirmai permeteztek fejünkre, és
                        megkoszorúztak bennünket az ünnepelt Pallasz Athéné, a múzsák és a közeledő
                        Flóra istenasszony nevében. És ott eszünkbe jutottak azok a bámulatos
                        kezdetek, a legszebb tavasz, a görög gondolkodás tavaszi kezdetei, és úgy
                        éreztük, hogy újrakezdődnek a világ nagy napjai. Mikor a nap lenyugodott a
                        Carrara hegyei mögött, az Appenninek bíbor aranyba olvadtak és Firenze
                        mintha elszenderült volna az ezüstös Arno partjain. Michelangelo állát
                        kezén, könyökét térdén nyugtatta, és száján leszivárgott a szellemi kéj
                        tiszta nyála. Fülében bizonyára Platón próféciáinak zenéje csengett, és
                        lelke elandalgott Pheidiász gigászi alakjain.</p>
                    <p>A királyné arca kigyulladt, a szeméből kék láng lobbant föl a mennyezetre.
                        Úgy nézett fölfelé, túl a mennyezeten, a felhők mögött világító
                        égboltozatra, az égboltozat mögött elképzelt rózsa­színű Olümposz
                        Jupiterére, mint egy szédületbe esett csodaszép bakkhánsnő. Mind­annyian
                        megbűvölve nézték őt. Galeotti belesúgta az öreg orvos fülébe:</p>
                    <p>- Most nézd az isteni Magdolnát! Öreg, nem érzed az asszonyi test kéjes
                        verejtékének illatát?</p>
                    <p>A pap folytatta:</p>
                    <p>- Estefelé járt az idő. Héliosz, a titán Hüperión és az okeanida Perszé
                        tündöklő napfia tüzet lehelő fehér lovaival már jócskán benyargalta az
                        égboltozatot, és kifáradt paripáival lemerülni készült a tengervíz
                        hullámaiba, hogy az éjt a gyönyörű Thetisz arany palotájában töltse.
                        Egyszerre megjelent közöttünk egy igéző szépségű, fejedelmi ifjú. Szálas,
                        izmos, ruganyos termetű volt, mint Apolló, arcáról báj sugárzott és
                        Narcissus mosolya. Személyének varázsa, előkelő modora az olümposzi istennők
                        szívét megdobogtatta volna, s amikor szóra nyitotta ajakát, valamennyiünk
                        szíve reszketett értelmének világos logikája, stílusának klasszikus
                        szép­sége, tudományokban, nyelvekben való jártassága, szerénysége és
                        férfiasan érzelmes kedélyének nagy skálája hallatára.</p>
                    <p>- Csáky Miklós volt?</p>
                    <p>- Ő volt, és mindenki azt mondta, hogy senki sem vehetné föl vele a versenyt
                        a férfiúi báj és a természet nagyszerű adományai tekintetében. Aminthogy ő
                        Leon Battista Albertivel is megmérkőzött úszásban, vívásban, lovaglásban,
                        nyíllövésben, diszkosz- és kődobásban, görög és latin versek rögtönzésében,
                        szónoklatban és a lant pengetésében.</p>
                    <p>- Túlzás.</p>
                    <p>- Ha festeni, szobrot gyúrni, építeni kedvet kapott volna... ha nem találja
                        száraznak és kelle­metlennek a matematikát és mechanikát, ezekben is
                        legyűrte volna őt, mint ahogy legyűrte a Vinci faluból való Leonardo.</p>
                    <p>- Nincs igazad, Fodor, ne folytasd.</p>
                    <p>- De folytatom. Amikor kifáradtunk a gondolkodás megfeszítésében, amely
                        Platónt levonja egéből, az énekes rázendített Morganténak vadonatúj
                        cantójára és utána énekes fiúk hangolták lantjukat messer Angelo Poliziano
                        frissen készült balattájához.</p>
                    <p>A királyné türelmetlenül megrázta szép, szőke hajával övezett aureolás
                        fejét.</p>
                    <p>- És most hogy él az a Csáky Miklós Pécsváradon?</p>
                    <p>A pap áradozó hangon felelt:</p>
                    <p>- Mint egy száműzött antik isten, aki a barbárok között maga teremt magának
                        Olümposzt.</p>
                    <p>- Úgy hallom - vágott közbe Galeotti -, hogy inkább Dionüszosz, mint Apolló
                        életét éli ő a pécsváradi Árkádiában. Inkább a földi isteneket szereti, mint
                        az égieket.</p>
                    <p>- Egy elpuhult isten? - kérdezte a királyné.</p>
                    <p>- Egy kimerülhetetlen isten - mosolygott az olasz. - A kastélya valóságos
                        Parnasszus, mint az a bizonyos beotiai. Csak asszonyok látogatják az ő
                        bacchanáliáit: mainaszok, paraszt najádok, félig vad nimfák, Faunák, Bona
                        Deák, akik engedelmesen viszik ártatlanságukat a vár­uraságnak.</p>
                    <p>- Milyen feneketlen romlottság! - sóhajtott fel az öreg udvari orvos
                        mélabúsan.</p>
                    <p>- Milyen érdekes ifjú! - lelkendezett a királyné, aztán Fodor felé
                        fordult:</p>
                    <p>- Beszélj, beszélj az ifjú Dionüszoszról.</p>
                    <p>- Görög asszony volt az ükanyja... attól örökölte attikai ízlését és Epikur
                        temperamentumát. Ősanyái különben egytől-egyig idegenek voltak: német,
                        olasz, szerb, lengyel, francia, az ereiben összefutott mindenféle európai
                        vér, mint a nagy magyar Dunában számtalan apró országokban kibuggyant
                        források csörgedező patakja.</p>
                    <p>- Az ifjú nem jár Budára?</p>
                    <p>- Nem érdeklik őt a közéleti dolgok. Ő Pécsváradon is Platón eszméiben él. De
                        most nemsokára ki kell lépnie a magyarok szeme eleibe...</p>
                    <p>- Hogyan? - kérdezte Beatrix érdeklődve.</p>
                    <p>- Megházasodik.</p>
                    <p>- Jaj! - kiáltott fel őszinte ijedtséggel Antonetta grófnő, a királyné első
                        udvarhölgye.</p>
                    <p>- Csáky Miklós vőlegény.</p>
                    <p>A királyné felbiggyesztette az ajakát:</p>
                    <p>- Ki a menyasszonya?</p>
                    <p>- Először a király őfelsége maga nézett ki a számára menyasszonyt, egy
                        Laki-Thuz leányt szeretett volna vele elvétetni, de a Csák-nemzetség
                        kisfaludi és mihályi ága között olyan birtokperek folytak, amelyeket csak a
                        két család összeházasodásával lehet elrendezni. Ezért a felséges úr is
                        beleegyezett Csáky Miklós és Kisfaludy Zsófika házasságába. Kisfaludy
                        Zsófika vékony, szelíd, ijedős, szőke leányka, de a leggazdagabb
                        menyasszonyok egyike a biro­dalomban.</p>
                    <p>- Úgy? Tehát nem szereti!</p>
                    <p>- Nem is ismeri még.</p>
                    <p>A királyné nem tudta palástolni örömét.</p>
                    <p>- Valami együgyű, barbár kis túzok?</p>
                    <p>- Éppen hozzávaló. Kisfaludy Zsófikának fehér a lelke, a bőre is olyan fehér,
                        mint a liliom: mint a szűz hegycsúcsokra esett hó déli napsütésben. Arca
                        ragyog, mint a harmat, a szeme, mint a megriadt őzikéé. Éppen Miklóshoz
                        való.</p>
                    <p>- Mért ez való az ifjúhoz?</p>
                    <p>- Mert annak meg bronzszínűre sütötte az arcát az itáliai nap. Miklós nap- és
                        fényimádó, mint ősei, akik onnan jöttek, ahol a nap reggelenkint felkel égi
                        vánkosáról. Ő a napimádást magával hozta Ázsiából, a pusztákat nyargalászó,
                        Európát ijesztgető, litániákban fogvacogva emle­getett őseivel. Szabolccsal,
                        Elődnek, a hét vezér egyikének apjával...</p>
                    <p>- Ez engem nem érdekel - szólt közbe bosszúsan a királyné -, de a fiatal
                        Csákyt látni akarom... Érted, domine?... Hamarosan látni akarom őt a király
                        udvarában...</p>
                    <p>Galeotti gúnyosan mosolygott, az öreg orvos lehajtotta a fejét, a gyóntató az
                        olvasóját szemelgette.</p>
                    <p>Antonetta grófnő azon töprengett, hogy a királyné már elfelejtette-e
                        Cattivellót, Teschlert, s most csakugyan a pécsváradi gróf érdekli-e
                        csupán?</p>
                    <p>Ekkor halkan besurrant a terembe Bakócz Tamás prépost, a király
                        alkancellárja. Odalépett a királynéhoz, és halkan súgott valamit a
                        fülébe.</p>
                    <p>Beatrix elpirult, majd elsápadt, dühösen összecsapta a kezét, és mint egy
                        támadó fúria, fel­egyenesedett. A szeméből egyszerre kialudt az érzéki
                        képzelődés kék lángja, lemúlt az arcáról a kéjes eksztázis, megnyúlt,
                        kiszögletesedett és megkeményedett a puha, rózsásfehér, tejes csillogású
                        gyermekábrázat. A szeme most férfias haragban ibolyaszínű lángot
                        lobogott.</p>
                    <p>- Ennek nem szabad megtörténni! - kiáltott fel izgatottan.</p>
                    <p>Szolgálóit, udvari embereit kiparancsolta, a titkárnak pedig keményen
                        odaszólt:</p>
                    <p>- Eredj, másold le a levelet, s magad helyett küldd be Sanctus da
                        Aversát.</p>
                    <p>Aztán a préposthoz fordult:</p>
                    <p>- Köszönöm. Maradjon. Hallgassa meg, mit diktálok Sanctusnak.</p>
                    <p>Sanctus legmeghittebb futárja volt a királynénak. Alacsony, sovány, rőt hajú
                        legény, inkább vándor kobzosnak vagy szédelgő zsoldosnak látszott, mint
                        íródeáknak. Rengeteg orra mindig szimatolt valamit, apró szája összeszorítva
                        tapadt nagy, fekete fogaira. Olyan volt ez az arc, mint azé az emberé, aki
                        mindent hall és lát, de sem harapófogóval, sem csengő arannyal nem lehet
                        belőle valamit kicsalogatni.</p>
                    <p>- Írd, amit mondok. Ne szólj közbe. Majd a végén megmagyarázom.</p>
                    <p>A titkár szeme felragyogott, és kéjjel írta a következőket:</p>
                    <p>- Lodovico Sforza herceg őfőméltóságának királyi üdvözletünket. Mi Mathias
                        Rex, Isten kegyelméből stb. stb. - írd a felséges úr teljes címét - most
                        vettük rendkívüli követünk, messer Fontana jelentését, hogy az általunk oly
                        nagyrabecsült Gian Galeazzo uralkodó herceg úr, kedves öcsénk és barátunk
                        nővére, a fenséges Bianca Mária hercegkisasszony és kedvelt fiunk, János
                        herceg úr eljegyzése ellen főméltóságtoknak nem volt ellenvetésük. Amily
                        örömmel és büszkeséggel tölti el királyi szívünket hercegségtek irántunk és
                        fiunk iránt való szíves hajlandósága, éppoly fájdalmunkra van közölni
                        főméltóságtokkal, hogy kiskorú fiunk gyógyíthatatlan betegsége, amely egyik
                        lábának használásában is megbénítja, atyai szívünk lángoló szeretete
                        ellenére is óvatosságot tanácsol ilyen nagy fontosságú kérdés megoldásában.
                        Uralkodói gondjaink, az osztrák háború, a török császár fenyegető
                        hadmozdulatai egyelőre eltérítenek abbeli szándékunktól, hogy fiunk, János
                        herceg úr őfensége hőn óhajtott eljegy­zé­sét Bianca Mária hercegkisasszony
                        őfőméltóságával hercegségtek előtt tovább is szorgal­mazzuk. Isten a tanúnk,
                        hogy erre a lépésre csak a legnagyobb önfeláldozás és az uralkodói
                        kötelességek kényszere alatt szántuk rá magunkat, mert ez újabb rokoni
                        összeköttetés úgy nekünk, mint felséges hitvesünknek, Beatrix királynénak
                        leírhatatlan lelki örömünkre szolgál­hatott volna, ha nem kellene aggódnunk,
                        hogy János herceg úr testi fogyatkozása a madonna-szépségű Bianca Mária
                        hercegkisasszony ízlése előtt amúgy is visszatetszenék.</p>
                    <p>Bakócz Tamás fölszisszent, és kerekre nyílt szemmel bámulta a királynét.
                        Beatrix folytatta:</p>
                    <p>- Hogy azonban barátságunk és jóindulatunk változatlan melegségének tanújelét
                        adjuk, közöljük főméltóságoddal, hogy boldog emlékű öcsénk Aragóniai János
                        herceg bíboros érsek úr elhunytával megüresedett valamelyik magyarországi
                        püspökségünket szívesen fölajánljuk hercegséged fennkölt lelkű testvérének,
                        Ascanio bíboros úr őeminenciájának. Kelt satöbbi: Mátyás király őfelsége
                        kézjegyével.</p>
                    <p>A prépost megrázkódott.</p>
                    <p>- Ezt a felséges úr sohasem fogja aláírni - jegyezte meg kitörő aggodalommal
                        és megbotrán­kozással.</p>
                    <p>A királyné végigsújtott tekintetével a rákvörös arcú, remegő ajkú
                        alkancelláron:</p>
                    <p>- Majd aláírja Sanctus da Aversa.</p>
                    <p>Bakócz Tamás elrémült, és úgy érezte, hogy földöntúli démonok játszanak vele
                        véres komédiát.</p>
                    <p>Az olasz futár némán biccentett a fejével.</p>
                    <p>- Még ma éjjel kiállítod, királyi gyűrűs pecséttel ellátod, aláírod, és
                        lóhalálában megindulsz vele Milánóba - rendelkezett Beatrix a futárjával,
                        aki Nápolyban Aragóniai Ferrante és fiai körében megtanulta, hogy közönséges
                        halandónak semmin sem szabad csodálkoznia, amit a trón emberfölötti
                        magasságában cselekszenek.</p>
                    <p>A futár távozni készült. Beatrix egy zacskó aranyat vett ki az asztalából, s
                        átadta Sanctus da Aversának.</p>
                    <p>- Meg kell előznöd őfelsége futárját. Milánó előtt bevárod, és tudatod vele,
                        hogy a király téged bízott meg a levelek átadásával. Erre is állíts ki
                        magadnak királyi meghatalmazást. A király úr őfelsége levelét visszahozod
                        nekem.</p>
                    <p>Bakócz Tamás szeme előtt elsötétült a világ. Nem látott egyebet, csak egy
                        sugárzó asszonyi fehérséget, amely selyemből és rugalmas, illatos fiatal
                        testből vakít feléje, egy vakmerő olasz démont, aki szemével megigézi és
                        lebilincseli, és képtelenné teszi a tiltakozásra.</p>
                    <p>Beatrix csókra nyújtotta neki bársonypuha, jó szagú, rózsaszín, hegyes
                        körmökben végződő két kis, fehér ujját. A prépost rálehelt kövér, piros,
                        reszkető ajkával. Anélkül, hogy tudta volna, mit mond, még egyszer
                        fölsóhajtott:</p>
                    <p>- A király őfelsége... a felséges király...</p>
                    <p>Beatrix elmosolyodott:</p>
                    <p>- Ne féljen atyaságod... a király őfelsége kedves, szeretetreméltó,
                        szerelmes, jó gyermek, szelíd, szófogadó édesapám nekem.</p>
                    <p> </p>
                </div>
              <div type="chapter">
                    <head>X</head>
                    <p>Teschler Miklós bált adott Mátyás király és Beatrix tiszteletére. Őszre járt
                        az idő. A napok egyre rövidebbek, az esős, viharos, hideg éjszakák egyre
                        hosszabbodnak. A fák hullatni kezdik lombjaikat, a bécsiek szüretre
                        készülődnek, a korcsmák már este hat órakor megtelnek fáradt és szomjas
                        ivókkal, a kályhákat be kell már fűteni - az udvar körében élő olaszok
                        kiábrándultak az osztrák fővárosból. Itália kék ege alá, a virágok illatában
                        fürdő napfényes nyári villákba kívánkoznak, és átkozzák a ködöt, a piszkot,
                        az eső és szennyvíz alkotta tócsá­kat, a füstölgő kályhákat és a fürdőházak
                        ocsmány levegőjét. A magyarok unják a dicsőséget; szeretnék látni
                        földjeiket, marhacsordáikat, juhaik és disznaik ezreit; rossz híreket kapnak
                        hazul­ról. A nép éhezik és elégedetlenkedik. Buda templomaiban kemény
                        prédikációk hangza­­nak el a külföldön dőzsölő udvari nép ellen. Beatrix
                        királyné jónak látta, hogy mulatságokkal és fényes fogadásokkal elkábítsa az
                        unatkozókat. Engedélyt adott Teschleréknek, hogy estélyt adjanak a főrangú
                        nép szórakoztatására, és alkalmat a bécsi, olasz és magyar urak
                        össze­barátkozására.</p>
                    <p>Teschler Miklós hatalmas palotájában a Lugecken levő Regensburger Hof első
                        emeletén fejedelmi pompa várta a vendégeket. Este nyolc órakor már megtelt a
                        lovagterem és a mellette levő szobák hosszú sorozata. Egyre-másra érkeztek a
                        vendégek. A Lugeck, a Bäckerstrasse, a Wollzeile egész mentén fáklyák
                        világították meg az utat; a vendégek előtt bécsi gyerekek, inasok, apródok,
                        cselédek világító szuroknyalábokat és gyertyákat vittek.</p>
                    <p>A palotában a lépcsőktől a termekig sorfalat állott a gazdag polgár
                        cselédsége. Kandeláberok ontották a fényt, ezer meg ezer gyertya és mécses
                        reszketett a sűrű levegőben; ezeregy éjszakai tündéri ragyogás fogadta a
                        királyi párt és kíséretét, s előttük bársonyruhás, arannyal hímzett ruhájú
                        apródok lépkedtek égő gyertyákkal az egyik, címeres pajzzsal a másik
                        kezükben, hangosan kiáltva uraik vagy úrhölgyeik nevét.</p>
                    <p>Éjjel tíz órakor már javában folyt a tánc. A lovagteremben körös-körül
                        szőnyeggel letakart padok hívogatták a fáradt táncosokat. Zenészek nem
                        voltak láthatók; magas erkélyen penget­ték hárfáikat, fújták sípjaikat, és
                        mint a túlvilági szellemek, láthatatlan közelségben csalo­­gat­ták ki a
                        táncmelódiákat húros hangszereikből. A levegő nehéz volt a virágok és az
                        illatszerek - mósusz, ámbra, ciprusi bor -, a kenőcsök, pirosítók és a
                        meztelen asszonyi nyakak, vállak, mellek, karok párolgásától.</p>
                    <p>Teschler Miklós keleti, hollandi, olasz, spanyol-arab kincseinek,
                        műtárgyainak, szöveteinek és fegyvereinek egész múzeumával rakta meg a
                        falakat. A vendégek egy része elragadtatással bámészkodott, a másik része -
                        különösen a magyarok és német hazafiak - fitymálva kritizálták ezt az
                        elpuhult, kérkedő, erkölcstelen fényűzést.</p>
                    <p>- Mennyi asszony és milyen buja szag, milyen ruhák, milyen kifestett arcok,
                        milyen szemtelen tekintetek! - riadt föl Johannes Nider, a dominikánus
                        főinkvizítor, ahogy az udvari dámákat megpillantotta.</p>
                    <p>- Elvész ez a város, mint Sodoma és Gomorrha a maga gyalázatában - bólintott
                        rá Hans Schneider, a tanács öreg tagja.</p>
                    <p>A dominikánus szomorúan bólogatott:</p>
                    <p>- A nővel együtt jött a világra a bűn.</p>
                    <p>A többi ráhagyta és megtoldotta:</p>
                    <p>- Az asszony karja, mint a vadász hálója.</p>
                    <p>- Titok, démon.</p>
                    <p>- Szfinx.</p>
                    <p>- Fúria, sötét rejtelem, alvilági átok, veszedelem.</p>
                    <p>- De gyönyörű és illatos ékessége a földnek - rajongott Bandinus, a fiatal
                        humanista.</p>
                    <p>- Mérges virág, és hazugság a lehelete.</p>
                    <p>- És mégsem ér nélküle semmit az élet.</p>
                    <p>- Királyok is belevesznek mérges illatába - epéskedett az apró, vörös,
                        mókusarcú tanácsos úr, és szeme jobb sarkából a királyné felé
                        kacsintott.</p>
                    <p>Beatrix a lovagterem végén rögtönzött trónon ült udvarhölgyei és néhány
                        gazdag bécsi asszony között. Hattyúprémes, bíborszínű bársonyruhája a magyar
                        erkölcsöknek csak alul tett bizonyos engedményeket. Hosszú volt és bő,
                        terhes az aranyfonaltól, drágakőtől és igaz­gyöngy­től, mint egy püspöki
                        ornátus. De felül, a hóna alatt már vége volt a magyar szemé­remnek.</p>
                    <p>- Felül meztelen, mint egy pogány istennő... Az ember attól fél, hogy egyszer
                        csak kiröppen a gyöngyös, aranyos méhkasból, amelybe derékon alul
                        beleállították - jegyezte meg Nicolaus ex Creuzenach, aki bevonulása
                        alkalmával oly ékes latin dikcióval üdvözölte Beatrixot.</p>
                    <p>- Megfertőzi a várost! - fakadt ki Hans Schneider. - Amióta betette a lábát,
                        megrothadt itt minden, lányok szüzessége, asszonyok hűsége. Sodoma és
                        Gomorrha lett Bécsből.</p>
                    <p>Kaltenmarkter doktor, akit Mátyás visszahelyezett az egyetemi katedrára,
                        buzgón közbelépett:</p>
                    <p>- A királynéról nem beszélek. De Mátyás bölcs, igazságos és béketűrő. Ugye
                        hogy elnézi az ellene támadt tüntetéseket, megbocsát az összeesküvőknek, sőt
                        megbünteti és a nép ítéletének adja át az árulókat? Mikor tapasztaltuk ezt a
                        Habsburgoktól? Kémek és árulók, feljelentők között éltünk, s este nem
                        hajthattuk le nyugodtan fejünket, és senki sem tudta, mikor verik fel
                        álmából a helytartó vagy a városbíró vagy a zsoldoskapitány pribékjei. Lám,
                        Mátyás még a vele tartó Permann tanácsos aranyait is szétosztotta a nép
                        között, mert megvette, kihasználta, de megvetette az uzsorást, a kémet, a
                        hazaárulót.</p>
                    <p>- Most is vannak kémek - dörmögte a szőlősgazda.</p>
                    <p>- De azok sajnos a mi népünkből valók.</p>
                    <p>Mindnyájan elkomorodtak.</p>
                    <p>- Mindenütt akad éhenkórász, becstelen áruló.</p>
                    <p>- Még Mátyást is elárulták.</p>
                    <p>- Nono - szólt közbe Kaltenmarkter -, Mátyást imádják a katonái.</p>
                    <p>- Szedett-vedett népség - szólt közbe az epés, vékony, nyúlszájú, vörös
                        Leubenpeck, a tímárok céhmestere. - Csak a vér, a halálos ítéletek, a
                        kínpad, a zsákmány és a zsold tartja együtt a haramiákat.</p>
                    <p>- Vasfegyelem van ott, mint egy római pretoriánus légióban.</p>
                    <p>- És áruló is van, ha megfizetik. Ott van, ni, Cernahora Boskovitz Jaroslaw.
                        Valamikor a mi emberünk volt, aztán bátyjával együtt Mátyás zsoldjába állt.
                        Jaroslaw titkára lett a királynak, vele volt az egész ostrom alatt, rangot,
                        pénzt, jó bánásmódot kapott érte, és elárulta - magya­rázta Leubenpeck
                        tímár, és apró, dagadt száját még jobban összecsucsorította.</p>
                    <p>- A Cernahora? - kérdezte Hans Schneider elképedve. - Cernahora vallott hát a
                        kínpadon?</p>
                    <p>- Úgy van. Kivallotta, hogy ő volt az, aki március 18-án elárulta fejedelmét,
                        s a mi embereink­nek megmutatta a házat, amelyben az ostromot vezető Mátyás
                        tartózkodott... Majdnem ott veszett a dicső Mátyás király.</p>
                    <p>- Kivallotta?</p>
                    <p>- De visszavonta...</p>
                    <p>- Mégis igaz lehet.</p>
                    <p>- És Mátyás fogta perbe?</p>
                    <p>- Nem. Az ott ni! A mezítelen nápolyi asszony... mint Ausztria helytartója...
                        Ő most minden élet és halál ura.</p>
                    <p>- Pszt! Hallgatóznak.</p>
                    <p>A társasághoz lépett egy veterán zsoldosvezér, elszegényedett ura néhány
                        Cilley-kézre került, aztán a magyarok, horvátok és dalmátok által földig
                        rombolt lovagvárnak, most afféle öreg nagyúri léhűtő, Ritter Wenzell
                        Schenck. Őt mindenki a magyarok kémjének tartotta.</p>
                    <p>A tímárcéh nagymestere hirtelen összecsukta hegyes, húsos, középen mélyen
                        behasadt száját, és halkan fütyürészni kezdett.</p>
                    <p>Schenk lovag mit sem hallott a beszélgetésből. Olyan süket volt szegény, hogy
                        a Szent István-templom nagyharangja sem recsegtette meg a dobhártyáját.</p>
                    <p>Odább egy törökösen buja, színes, szőnyegekből rögtönzött sátor alól olaszok
                        nézegették a táncolókat. Fontana Ferenc orvos, Ugoletti főkönyvtáros,
                        Bandinus Ferenc udvarnok, Galeotti Marzio, az ezermester humanista
                        tréfálkoztak a német szokások, a ruhák szabása, a fiatal asszonyok szemérmes
                        pirulása fölött, ha a király tekintete rájuk esett, vagy zavarba hozta őket
                        finom, de merész bókjaival.</p>
                    <p>- A király érdeklődik - súgta szomszédjának a daliás Bandinus.</p>
                    <p>- Szegény férjek... - sóhajtott Fontana tettetett sajnálkozással.</p>
                    <p>- Ne féltse őket, messere - vágott közbe Galeotti -, amíg Bécsben van a
                        királyné őfelsége.</p>
                    <p>- Hát olyan féltékeny az isteni Beatrice? - kérdezte gúnyosan Fontana.</p>
                    <p>Antonetta salernói grófnő haladt el a beszélgetők előtt. A grófnő igéző
                        szépségével, szinte mitológiai meztelenségében úgy ragyogott ki az
                        udvarhölgyek jelentéktelen és unalmas csoport­jából, akár egy
                        Aphrodité-szobor a piaci kofák sokaságában a fórumon.</p>
                    <p>- Ezt a gyönyörű, magas, tiszta, felhőtlen homlokot Leonardo da Vinci is
                        áhítattal rajzolná a váz­latkönyvébe. Arcéle a legnemesebb görög, kevés
                        keleti hangsúllyal - magasztalta Bandinus.</p>
                    <p>- Ez onnan van - jegyezte meg Galeotti -, hogy édesanyja nagyon megbámult
                        egy, a török császár elől menekült alexandriai humanistát. Innen az
                        egyiptomi vonás a grófnő profiljában.</p>
                    <p>De nem az arca, hanem afrikai ragadozókra emlékeztető, ruganyos, délceg,
                        karcsú, mégis asszonyos, buja termete volt az, ami az udvari vitézek, a
                        diplomaták, a Mátyásnál megfordult idegen követek szíve dobogását
                        elállította. Ahogy most végigment a termen, az ajtónállók is tágra nyitották
                        a szemüket, amely elhomályosult és könnybe lábadt az izgalomtól.</p>
                    <p>Az olaszok a Dionüszoszt kísérő bakkhánsnőkhöz, Néreusz vízi leányaihoz, az
                        erdők kóborló félistennőihez hasonlították, és elmondták, hogy Beatrix
                        sietve férjhez adta egy szegény magyar királyi vitézhez, Vajdafi Lászlóhoz.
                        A vitéz úgy szerette feleségét, hogy fél év alatt beteg lett: sorvadásba
                        esett; az elméje meggyöngült, és féltékenységében mint éhes, sovány, bódult
                        eb kullogott folyton Antonetta után.</p>
                    <p>A grófnő nem szerette férjét, de annak lázas, gyermekes, félőrült szerelme és
                        egészen asszonyos féltékenysége meghatotta.</p>
                    <p>- Csodálatos ez az asszony - folytatta Galeotti. - Szép, mint egy olümposzi
                        istennő. Fekete szeméből olyan lángok törnek elő, mint a norciai
                        Venus-barlangból a nap és éjszaka egyenlő­sé­gének éjszakáján. Fiatal, okos,
                        nagy képzelőtehetségű, és a nápolyi udvarban töltötte gyer­mek­korát.
                        Beatrice udvarhölgye. És mégis megközelíthetetlen.</p>
                    <p>- Hogyan lehet ez? - kérdezte álmélkodva Bandinus.</p>
                    <p>A humanista hamisan nevetett. Tokáját leszorította vastag, fehér, asszonyos
                        nyakára, mutató­ujját az ajkához emelte, és halkan füttyentve, titokzatosan
                        szólt:</p>
                    <p>- Ez a legnagyobb csodák egyike.</p>
                    <p>- Sok itt a csoda az udvarban - jelentette ki nevetve Fontana.</p>
                    <p>- Ez a csodák kertje.</p>
                    <p>- Nagy, buja illatos rózsákkal.</p>
                    <p>- És a kertész?</p>
                    <p>- A Corvinus?</p>
                    <p>- Nem. Az fél a nápolyi nimfától.</p>
                    <p>Összenéztek és mindnyájan mosolyogtak. Tudták, hogy miért.</p>
                    <p>- No, a királyné nem olyan félénk természetű - epéskedett a száraz, sovány,
                        karvalyképű diplomata, orvos és humanista Fontana.</p>
                    <p>Az öreg Ugoletti Tádé, komoly és sárga bőrű öreg tudós, nevelője a kis Corvin
                        János hercegnek, megbotránkozva ott hagyta a léha fecsegőket. Fontana a
                        fülébe súgta Galeottinak:</p>
                    <p>- Úgy látom, hogy most messer Niccolo Teschler kerül terítékre.</p>
                    <p>És odamutatott a királynéra, aki legyezőjét arca elé tartva, hogy Mátyás ne
                        láthassa, égő szem­mel nézte Teschler férfias, szőke, daliás alakját. Az
                        olasz udvari emberek egyszerre meg­gyűlölték a gazdag kereskedőt.</p>
                    <p>- Barbár, piszkos, ostoba medve - szaladt ki a száján Bandinusnak.</p>
                    <p>- Akárcsak azok ott, ni - bökött vastag, kövér ujjával a szomszéd szoba felé
                        Galeotti.</p>
                    <p>Ott egy sarokban a félszemű öreg Szapolyai Imre nádor és Báthory István
                        erdélyi vajda és országbíró borozgattak.</p>
                    <p>- Két öreg paraszt. Részeges kancsók, durva betyárok, tudatlan zsoldosok.</p>
                    <p>- Az országbíró úr őnagysága a nevét sem tudja leírni, és ő a törvény, a
                        rend, az igazság őre Mátyás birodalmában.</p>
                    <p>- De fényes katona - ellenkezett Galeotti.</p>
                    <p>- Részeges zsoldos - morogta Bandinus megvetően.</p>
                    <p>A bál ezalatt vígan folyt tovább; a lassú, ünnepélyes udvari táncokat később
                        szenvedélyes, gyors ütemű, vérforraló ugrándozások követték, és a nőkből is
                        kiütköztek Tacitus barbárjai. Amikor elfáradtak, körbeültek, és találós
                        kérdéseket adtak fel egymásnak. Verseket mondtak, és régi hősi dalokat
                        énekelgettek. A férfiak fűszerezett édes bort ittak nagy ezüst serlegekből,
                        a hölgyek cukros gesztenyét, szőlőt és Magyarországból való mézédes, omlós,
                        illatos körtét eszegettek.</p>
                    <p>Forró volt a levegő, a szerelmes párok egymásra találtak és elbújtak a
                        függönyök redői mögé. Az olasz udvarnokok itáliai szokás szerint meséket
                        mondtak a magyar és olasz kisasszo­nyoknak, akik Beatrix körül teljesítettek
                        szolgálatot. Szerencse, hogy a német kereskedők asszonyai az olasz beszédből
                        egy szót sem tudtak megérteni. Csak Teschlerné értett olaszul, s most, hogy
                        Mátyás király az urakkal állt össze komoly beszélgetésre, ő is vendégei közé
                        keveredett.</p>
                    <p>Galeotti mint régi ismerősét, bizalmaskodó alázatossággal üdvözölte.</p>
                    <p>- Hogy tetszik a társaság? - kérdezte tőle kissé merev nyájassággal a
                        háziasszony.</p>
                    <p>- Elragadó - bókolt a humanista. - Mint istenek és istennők gyülekezete az
                        Olümposzon.</p>
                    <p>És elmagyarázta, hogy a király az istenek atyja, a villámokat szóró,
                        mindenható Jupiter; Beatrix királyné: a szőke fiatalságában ragyogó
                        Juno.</p>
                    <p>- Messer Niccolo, a tudományok és művészetek halhatatlan istene, a férfiúi
                        szépségben ékeskedő Apolló... és méltóságod maga a fenséges és nagyszerű
                        Minerva...</p>
                    <p>- Elég... - nevetett a háziasszony - nem futja vendégeim számára a
                        mitológiából...</p>
                    <p>- Pedig - lelkesedett Galeotti - szépség és szellem egy egész Olümposzra való
                        gyűlt itt össze méltóságtoknál. S ha mindnyájan oly isteni merészséggel
                        ruházkodnának, mint például Anto­netta salernói grófné őexcellenciája...
                        akkor még maga az öreg Szilénosz... csekélységem... is megmámorosodnék a
                        halhatatlan istenek mezítelen társaságában.</p>
                    <p>Teschlerné homlokáig pirulva nézett az olasz grófnő felé, aki csupasz keble,
                        mezítelen karjai és háta mutogatásával szinte elvette a férfiak eszét.</p>
                    <p>- Talán több is a kelleténél - jegyezte meg félénk szeméremmel.</p>
                    <p>A humanista vidáman kacagott, és ezüstös tenorja túlcsendült a társaság
                        mormoló zaján.</p>
                    <p>- Ó, erkölcsös Bécs, ó, szemérmes előítéletek! Ó, szent együgyűség, amely még
                        a magyar udvar erkölcsein is megbotránkozik! Én ott voltam XI. Lajos király
                        szolgálatában mint őfelsége, a francia uralkodó első asztrológusa, az
                        emlékezetes 1461-beli párizsi bevonuláson. Nos, azt látta volna méltóságod!
                        A Fontaine du Ponceau-nál vad férfiak és nők állottak, akik birkóztak
                        egymással; mellettük három leányka, minden lepel nélkül, mint Diana
                        berkeiből való nimfák, vagy mint hullámok szirénjei. Ezek a szüzek aztán
                        egyenkint leszálltak talap­za­tukról, és verseket mondtak az uralkodó előtt.
                        A királynak átadtak egy almát - Párisz almáját -, s neki kellett dönteni,
                        hogy ki arra legméltóbb a három grácia közül. Mikor Vakmerő Károly 1468-ban
                        bevonult Lille-be...</p>
                    <p>- Köszönöm, elég lesz, messere - hebegett a háziasszony -, talán mégsem
                        vagyunk még ott, ahol az eretnek Adamiták...</p>
                    <p>És Teschlerné vérvörös arcát zsebkendőjébe rejtve elszaladt, nagy ámulására a
                        humanistának, aki megszokta, hogy ilyen előadásait Veronában, Firenzében,
                        Rómában a legderűsebb érdeklődéssel hallgatják a patríciusok, bárók és
                        uralkodó hercegek gyermekleányai.</p>
                    <p>- Micsoda együgyűség! - rázta kövér, bozontos üstökét a király könyvtárosa -,
                        micsoda barbár erkölcsök!</p>
                    <p>És szívéből sajnálta a bécsieket.</p>
                    <p>A mellékszobában Szapolyai Imre, Báthory István, Szentgyörgyi gróf és Perényi
                        Zsigmond poharaztak. A fél szemére vak Szapolyai Imre, ha megszomjazott,
                        maga megivott egy átalag szerémit. Most is égett már az arca, és egyetlen
                        szeme, amely szürke volt, sávos, gyermekesen zavaros, és egészen eltűnt
                        bozontos szemöldöke és hosszú, őszes szempillái alatt, erősen
                        könnyezett.</p>
                    <p>- Komédiások - súgott oda Báthorynak. - Nézd csak, ő is hogy komédiázik.
                        Pedig valamikor velünk poharazott.</p>
                    <p>- Most meg csak komédiázik. Adja a szentet.</p>
                    <p>- Félti az asszonyt. Nem mer lerészegedni. Pedig de sokszor tartotta a
                        fejedet, öreg, amikor felfordult a gyomrod. Most meg adja a felséges
                        uralkodót, a szentet, a megközelíthetetlent - dadogta az öreg Szapolyai.</p>
                    <p>- Félti az asszonyt? - nevetett durván Báthory.</p>
                    <p>- Féltheti. Komisz olasz bestia. Utálom a szagát. Messziről facsarja az
                        orromat a sok büdös kenőcse.</p>
                    <p>- Pszt! - csendesítette Báthory. - Tudod, hogy Várady Péter ebbe törte ki a
                        nyakát.</p>
                    <p>- Én nem töröm ki a nyakamat - mondta gőgösen Szapolyai, és kidüllesztette
                        roppant mellkasát. - Én utálom a kendőzött asszonyt és a tintás ujjú
                        férfit.</p>
                    <p>Báthory István a királynőt nézte. A gyönyörű, fehér bőrű, gyermekarcú, szőke
                        asszony látása gyűlöletet és szerelmet ébresztett lelkében. Szeretett volna
                        hozzá rohanni és leborulni a lábaihoz.</p>
                    <p>Nem - gondolta magában -, én nem tudok sírni és verset mondani, a nápolyi
                        asszony kedvére valót.</p>
                    <p>Úgy érezte, hogy oda kellene rohanni, ölbe kapni és elragadni őt, mint egy
                        drága zsákmányt. Lóra pattanni vele, és magas fellegvárba cipelni, s
                        birtokba venni, mint egy rabszolganőt vagy török hadizsákmányt.</p>
                    <p>Csakhogy nagyon jól őrzi őt Mátyás - gondolta mámoros fővel, és szerelme
                        egyszerre átcsapott gyűlöletbe. - Pfuj - suttogta maga elé -, utálom a
                        kézről kézre járó cifra rongyokat, még ha királynőnek csúfolják is őket.</p>
                    <p>Odafordult Szapolyaihoz:</p>
                    <p>- Imre bátyám, kigyelmed meg vigyázzon a nyelvére. A király szörnyen félti ám
                        az ő olasz asszonyát. Várady Pétert ugyancsak szerette és nagy hasznát is
                        vette. Egyet szólt az érsek, csakúgy, mint kigyelmed, boros állapotban,
                        valamit a királynéról. Azóta a váraljai börtönben barátkozik a
                        patkányokkal.</p>
                    <p>- Bolond, gyáva, hitvány férfi az, aki egy asszonyért...</p>
                    <p>- Csitt! - intette Báthory.</p>
                    <p>- Ahelyett, hogy kirúgná a hálószobájából, és visszakergetné oda, ahonnan
                        jött...</p>
                    <p>- Hallgass! - rivallt rá a másik. - Igyál!</p>
                    <p>- Ő pedig megveszi neki Bécset, keresztény vért ont a kedvéért, fegyvert fog
                        a császár ellen, idehurcolja a jó magyar birkát a vágóhídra és megereszti a
                        vérit... csak hogy a nápolyi asszony római császárnét játszhasson
                        Viennában.</p>
                    <p>Báthory és a Szentgyörgyi gróf elhurcolták a teremből a részeg
                        országnagyot.</p>
                    <p>Az öregúr az erkélyen kissé összeszedte magát. Ijedten kérdezősködött
                        barátaitól, hogy nem volt-e a közelben kém vagy áruló, titkos olasz, német
                        vagy magyar besúgó.</p>
                    <p>Megnyugtatták.</p>
                    <p>- Azért mondom, mert én nem beszéltem semmit.</p>
                    <p>- Nem beszélt kigyelmed - vigasztalta Báthory.</p>
                    <p>- Az újdonsült nagyurak majd mégis árulkodnak. Azt mondják, hogy a fiamnak
                        szántam a koronát.</p>
                    <p>- Kikre gyanakszik kegyelmed? - kérdezte Perényi.</p>
                    <p>- A mezítlábosokra. Akik tegnap még a trágyát hányták a ganédombon, most meg
                        a király barátai. A Kinizsi-féle főispányok. A János kancellár, a varga fia.
                        Bakócz Tamás, a jobbágy. A Thuz érsek meg az Ernuszt püspök, akiknek az
                        apjuk rongyos zsidó volt, és hegyes süveg­ben meg sárga folttal bujkáltak a
                        pénzváltó boltok körül. Ilyenekből áll az ő cimborasága. Ezek minden
                        szavamat kihallgatják, mert félnek tőlem is - nevetett együgyűen -, a
                        koronát féltik a Szapolyaiaktól.</p>
                    <p>Báthory István némán hallgatta a gőgös országnagy kifakadásait. Ő maga, az
                        ország egyik legrégibb és legelőkelőbb családjának sarja, királyok rokona és
                        népek ura sokszor érezte már ezt a felháborodást. Neki sokszor kergette már
                        arcába a vért, hogy Mátyás a föld népéből szemelgeti ki magának a kedvére
                        való embereket, és azokkal kormányoztatja országait. De hogy emiatt éppen
                        Szapolyai Imre panaszkodik, akinek a családját a király apja emelte ki a
                        jobbágyok és várvitézek családjából... ez éppen úgy felháborította, mint a
                        Kinizsiek és Bakóczok előretörése.</p>
                    <p>- Ezek a Szapolyaiak már elfelejtették a paraszt nagyapjukat. Ezek már
                        egyenrangúnak tartják magukat a Báthoryakkal...</p>
                    <p>Szívét elöntötte a düh, és gőgje már szétfeszítette a mellét. Végignézte a
                        bor lenyűgöző hatalmával küszködő Szapolyait, és majd agyonsújtotta
                        megvetésével.</p>
                    <p>- Ez az ember velem akar osztozkodni!</p>
                    <p>És arra gondolt, hogy akkor inkább Mátyást és a nápolyi asszonyt választja,
                        mint ezt a részeg, fennhéjázó parasztot. Összenézett Perényivel és
                        Szentgyörgyi gróffal. A három szempár összevillant, mintha mindannyian egyet
                        gondolnának. Az jutott eszükbe, hogy a királynak nincsen törvényes
                        gyermeke... Mátyás egyszer meghal, s akkor megnyílik a pálya a koronáért
                        való élet-halál mérkőzésre.</p>
                    <p>Ebben a pillanatban mindegyik szívében féltékenység és gyűlölet ébredt a
                        másik iránt.</p>
                    <p> Mátyás király elfáradt az emberekkel való nyájaskodásban, szíve tele volt
                        gondokkal, tervek­kel és elhatározásokkal, alig tudta figyelmének egy részét
                        a mulatozók felé fordítani. Szeretett volna hazamenni, de látván, hogy a
                        királyné mily önfeledten szórakozik, ő is letelepedett egy magas hátú,
                        tölgyfából faragott, súlyos karosszékbe.</p>
                    <p>Nem szólt, tekintete a királynén csüngött, s őt sem merte senki
                        megszólítani.</p>
                    <p>Először arra gondolt, hogy egyik kedvelt hívét, Jaroslaw titkárt, a
                        Cernahorát most vallatják gyalázatos árulásáért. Nem csodálkozott azon, hogy
                        az is elárulta.</p>
                    <p>Engem is, mást is, mindenkit elárulnak egyszer... - gondolta, és ürügyet
                        keresett, hogy a sze­ren­csétlen fiatal katonát, egykor benső bizalmasát
                        megmenthesse. - Hátha csakugyan ártatlan, és Szapolyai István alaptalanul
                        vádaskodott... Szapolyai - tudja jól - szíve szerint nem is az ő embere. Ha
                        arra kerül a sor, Szapolyai is éppúgy elárulná őt, mint ahogyan Cernahora
                        el­árulta... Eh, Beatrix akarta, mindegy, hadd pusztítsák egymást ezek a
                        láncra vert, gyáva ebek...</p>
                    <p>Nem gondolt többé az árulóra.</p>
                    <p>Beatrixot nézte, aki királynői fönséggel, démoni bűbájjal és asszonyi
                        kacérsággal uralkodott a szívek birodalmában. Nemcsak a férfiak, de az
                        asszonyok is megreszkettek, ha megcsendült a hangja, és fehér, rózsafoltos
                        arcából kivillogó ibolyakék szemét valamelyikükre ráemelte. Meg­szűnt minden
                        vetélkedés, megdermedt bennük a női versengés, hiúság, irigység, gúny
                        ösztöne, és nem maradt meg vele szemben más, csak a csodálat és félelem. A
                        férfiaknak ki­száradt a torkuk és megcsuklott a hangjuk, ha valamelyiküket
                        megszólította.</p>
                    <p>- Ki ez az asszony? - kérdezte majdnem hangosan a király, aki maga is érezte,
                        hogy most, kilencévi házasság után is, még forró hullám buggyan fel a
                        mellében, ha rágondol Beatrixre. Sokszor azt hitte, hogy ez nem is lelki,
                        hanem testi folyamat; félt, hogy meleg vére ömlik ki a torkán.</p>
                    <p>Állandóan valami homályos félelemmel és irtózattal nézte feleségét. Sokszor
                        valósággal gyűlölte, és azt kívánta, bár soha össze ne hozta volna vele a
                        végzete.</p>
                    <p>Nem lehet, hogy tiszta lélekkel jött ki abból a bűzhödt mocsárból, amelyet
                        Olaszországnak, Nápolynak, aragóniai udvarnak, Ferrante családjának
                        hívnak... Nem, ez a nápolyi asszony nem lehet az a Beatrix, akit ő oly
                        szent, rajongó szerelemmel szeret. Van egy Beatrix az ő szívében, és van egy
                        nápolyi Beatrix a valóságban, a múltban, talán a jövőben... talán, szent
                        Isten!... talán a jelenben is... ó, mily szörnyű titok!...</p>
                    <p>Hiszen nem is lehet másképp. Nagyravágyó, ravasz, lelkiismeretlen, kegyetlen,
                        hitetlen, színlelő, lángoló vérmérséklete országokat, fejedelmeket, pápákat
                        mozgat asszonyi és király­női szeszélyei szerint...</p>
                    <p>Beatrix egy legénykedő gyermek, egy álmodozó zsarnok, egy unatkozó asszony
                        szenve­délyével hajszolja a hatalmat, nyíltan, titokban, ámítással,
                        színleléssel, emberfeletti nyíltsággal és ördögi alattomossággal, ha kell.
                        Egyetlen gondolata, érzése, szeszélye nem tűr ellent­mondást vagy
                        halasztást... csak éppen a szerelmében, a hűségében, a tisztességében volna
                        igaz, őszinte és szent?</p>
                    <p>Pedig voltaképpen csak ez érdekli őt, ekörül vannak félelmei és rémlátásai.
                        Hogy mennyi pénzt költ el, kit csukat le és kit emel magas méltóságokra,
                        hogy mennyi ingyenélőt tart, és mit levelez pápákkal, rokonokkal,
                        uralkodókkal - ezzel nem törődik, ez a királyi asszonyok időtöltése, játéka,
                        szórakozása. Hadd játssza az uralkodótárs önámító, hiú szerepét; legalább
                        dolga van neki, és az unalom nem csábítja őt léha kalandokra.</p>
                    <p>Nem ülhet a rokkánál, mint Pénelopé, nem hadakozhat, mint egy amazon, nem
                        forgolódhatik a konyhán, mint egy köznemes magyar asszony, gyermeke nincs,
                        aki betöltené és lecsilla­pí­taná viharzó képzelőtehetségét... hadd játsszon
                        nagyurakkal, püspökökkel, fejedelmekkel, had­seregekkel, eddig is gondja
                        volt, és gondja lesz rá ezután is, hogy mindez csak a játék hatá­ráig
                        mehessen... csak itt legyen mellette, vele, sugárzó szépségében és
                        titokzatos bűbájában.</p>
                    <p>Egy pillanat alatt futottak át agyán ezek a gondolatok. Közben le nem vette
                        tekintetét a nápolyi asszony érett, duzzadó, de arányos és finom alakjáról.
                        Beatrix egy kis arany serleget vett a kezébe, megnedvesítette benne piros,
                        húsos ajakát, és a drágamívű kupát Teschlernek nyújtotta át.</p>
                    <p>A kereskedő reszkető kezéből majdnem kiejtette a kelyhet, lesütötte szőke
                        szempillákkal elsötétített tekintetét, és fenékig itta az édes, erős,
                        mámorító italt.</p>
                    <p>Mátyás olyan dühös gerjedelemre lobbant, hogy össze kellett szorítania a
                        torkát. Ordítani tudott volna rettenetes csatákat túlharsogó
                        oroszlánjajdulással. E pillanatban egyszerű erdélyi magyar szíve, az ősi
                        szerelmes ösztön, a párját féltő hím, a tiszta szemérmű magyar férj
                        kere­kedett benne felül, és az borzasztó felháborodással súgta a fülébe,
                        hogy ez az egy pohárból való ivás hiába szokása fő- és alrendű
                        társaságoknak, hiába van így a nápolyi király és a Hunyad megyei köznemes
                        asztalánál, ez most Beatrix részéről valami egyéni értelmet, célzatosságot
                        kapott, ennek a mozdulatnak múltja van, és háttere, és ez Beatrix lelkéből
                        jött, és egy kissé rávilágított arra a titokra, amelyet eddig az ő szerelme
                        és gőgös férji szíve hiába bontogatott.</p>
                    <p>Ezt nem kellett volna cselekednie - érezte, kissé összeszedve magát, és
                        uralkodói méltó­ságában megmeredve visszanyerte önuralmát.</p>
                    <p>Ez bűn volt, kacér játék a hűséggel, ez több volt, mint a német császárral
                        való konspirációja, a trónörökösödési ábránd... a cseh királlyal való
                        diplomáciai enyelgése... cseh király, Ulászló - Mátyás szeme kerekre nyílt,
                        és újra érezte, hogy valami forró hullám buggyan fel a torkán... Vércsomó
                        ez, vagy féltékenység? - Beatrix Ulászlóval is egy pohárból ivott...</p>
                    <p>Eh - nevetett fel keserűen, és nyomban összeszorította lefelé görbülő, gúnyos
                        ajkát -, vigyázni fogok rá, és megyek a magam nehéz, de dicsőséges királyi
                        útján előre.</p>
                    <p>Hátranézett, és észrevette, hogy ott áll mögötte kancellárja, János váradi
                        püspök, a morva polgárfiúból lett mindenható diplomata.</p>
                    <p>- Atyaságoddal a velenceiek válaszáról és a török herceg váltságáról akarok
                        tanácskozni.</p>
                    <p>Leültette maga mellé egy padkára, de ma nem tudott elmerülni nagy tervek
                        európai mélységeibe.</p>
                    <p>Kétlépésnyire mögöttük összefont karokkal, széles parasztarcának gyűlölködő
                        pillantásával, mint egy megrozsdásodott vastuskó, az erő, szilárdság és
                        egyszerűség szobra gyanánt ott állott az alkancellár, Bakócz Tamás, a
                        királyné legfőbb tanácsosa. Ő is Beatrixet nézte, aki vissza­vette
                        Teschlertől a drágaköves aranyserleget, és önfeledten tartogatta azt hegyes
                        végű, puha, fehér ujjai között.</p>
                    <p>A prépostnak János jelenéseiből eszébe jutott a veres fenevadon ülő babiloni
                        asszony.</p>
                    <p>...Öltözött vala pedig az asszony bíborba és skarlátba, és megékesíttetett
                        vala arannyal és drágakővel és gyöngyökkel, kezében egy arany pohár vala
                        tele utálatosságokkal és az ő paráz­na­ságának tisztátalanságával. És az ő
                        homlokára egy név vala írva: Titok. A nagy Babilon, a paráznáknak és a föld
                        utálatosságainak anyja...</p>
                    <p>- Titok - suttogta magában e pillanatban a vasból és jégből való, sugárzó
                        észből és meleg, vörös vérből való, magyar fekete földből és hideg, tiszta
                        napfényből való király is, és reszketett benne a férfiúi lélek.</p>
                    <p> Mikor pedig kivirradt, és az udvar hazafelé igyekezett a Kärtner kapu felé,
                        sötét menet keresz­tez­te útjokat: a Bischofgasse előtt Jaroslaw titkár
                        holttestét vitték ki a városból, ki, a gonosz­tevők hullaárkába. A koporsó
                        után az eszelős Thomas sántikált, könnyei potyogtak és keser­vesen
                        sírdogálta:</p>
                    <p>- Drága a kenyér, és olcsó az emberélet.</p>
                    <p>A halottkísérő dominikánustól megkérdezte Bakócz:</p>
                    <p>- Nem vallott az áruló?</p>
                    <p>- Nem. De nagy szerencsétlenség történt, az Isten ujja lemutatott rá, és
                        megbénította a hóhérnak kezét. A pallos elerőtlenedett, és nem tudta átvágni
                        az elítélt nyakát. Háromszor sújtott rá a bakó, és Jaroslaw véres nyakkal,
                        mint egy megkéselt bika, leugrott a vesztőhelyről, és berohant a néptömeg
                        közé. A csőcselék pártját fogta, bevitte a fegyvertár kapujába, ölelte,
                        csókolta és becézgette, mint egy vértanút.</p>
                    <p>- Még él?</p>
                    <p>- Nem. Elfolyt a vére, és kiszenvedett.</p>
                    <p>- A nép?</p>
                    <p>- Szétverte a székely lándzsások százada.</p>
                    <p>- Csitt! - intett az alkancellár -, siessetek tovább, hogy meg ne lásson
                        benneteket a felséges király.</p>
                    <p>A menet eltakarodott, és Mátyás nem látta a sötétségben, amely elsuhant a
                        pirkadó hajnal aranyfátyla előtt.</p>
                    <p>Bakócz Tamás égre emelte a szemét, és kutatva nézett a rózsaszínű horizont
                        bárányfelhőibe.</p>
                    <p>Hunyadi Lászlóra is háromszor csapott le a bakó - gondolta rémült
                        merengéssel. - Úristen, csak nem ártatlan ember vérét ontották a porba?</p>
                    <p>Ez egész hazáig marcangolta a szívét.</p>
                    <p>Titok. Csupa titok mindenütt. És minden titok aranyedénye ő... a nápolyi
                        asszony... a babiloni nő.</p>
                    <p> </p>
                </div>
              <div type="chapter">
                    <head>XI</head>
                    <p>A Burg délnyugati bástyáján, a firenzei Chimenti di Lionardo Camicia építész
                        tervei szerint, olasz kertészek még az őszi hideg beállta előtt pázsitokat,
                        virágágyakat, narancs-, pálma- és ciprusligeteket hevenyésztek a királyné
                        tiszteletére. Mintha Albertus Magnus varázsvesszejét suhogtatnák az omladozó
                        kőfalak és agyagos, zsombékos, csalánbokros vársáncok felett: a földből
                        nőnek ki a folyosók, madárházak, üvegloggiák, ugrókutak, csarnokok,
                        amelyeket dionüszoszi szőlőlugasok, repkény és babérkoszorúk ölelnek üde
                        zöldjükkel.</p>
                    <p>Mindez máról holnapra készült, és arra volt szánva, hogy holnapután
                        átengedjék a herva­dás­nak; Beatrix gyűlölte a Habsburgok várát, és már két
                        helyen is építkezett, hogy nyughatatlan fantáziáját kibékítse.</p>
                    <p>Egy esti séta alkalmával Bécsben, a Cillyerhof nagy parkjában, madár- és
                        majomháza előtt üldögélt a király Galeotti Marzio társaságában. A
                        madárházban ritka délszaki galambok turbékoltak. Csőrükkel a kalitka
                        üvegfalát kopogtatták.</p>
                    <p>- Vénusz madarai - jegyezte meg Galeotti. - Csodálatos, hogy a görögök a
                        legjámborabb, legtisztább és leghűtlenebb madarakat tették meg Aphrodité
                        védenceivé. Ez mutatja, hogy Erósz játékai mily kedves, ártatlan, bájos és
                        tiszta örömei az emberiségnek. Nem szabad komolyan venni, csak gyönyörű
                        játékban eljátszadozni a szerelemmel. Kár, hogy felséged nem veszi maga
                        körül észre Aphrodité galambjait.</p>
                    <p>- Megöregedtem, Galeotti - válaszolt a király. - Köszvényes a lábam, a
                        háborúban kapott sebeimet rosszul gyógyították az orvosok.</p>
                    <p>- Gazemberek azok.</p>
                    <p>- Ostobák.</p>
                    <p>- De azért fenn hordják az orrukat.</p>
                    <p>- Ezzel sok beteget meggyógyítanak. Nincs jobb orvosság, mint az orvos lelket
                        megszédítő, együgyűket elképesztő, tekintélyes ostobasága.</p>
                    <p>- De azért felséged még daliás és erős, mint Mars, és nincs az, az asszony,
                        aki szeme egy pillantására meg tudna maradni ártatlanságában vagy
                        hűségében.</p>
                    <p>- Ez a királynak szól, és nem a férfinak. S én meguntam a királyi
                        diadalokat.</p>
                    <p>- Az udvarban minden donna di palazzo felségedbe szerelmes.</p>
                    <p>- Ugyan?</p>
                    <p>- Például Antonetta salernói grófnő.</p>
                    <p>- A Vajdafi László felesége?</p>
                    <p>- Ő is. Hej, Antonetta grófné és egy unatkozó király! - énekelt magas tenor
                        hangján a huma­nista. - Ennél gyönyörűbb konjunktúráját Venusnak és
                        Jupiternek egyetlen asztrológus sem tudná elképzelni.</p>
                    <p>A király mosolygott.</p>
                    <p>E pillanatban ruhasuhogás hallatszott. Galeotti várakozóan tekintett az út
                        kanyarulata felé. Magas, karcsú, piros selyembe burkolt, fehér bőrű, fekete
                        hajú hölgy libbent ki a márvány­edényekbe ültetett narancsbokrok közül.
                        Antonetta grófnő volt, Vajdafi László felesége. Az olasz egy pillanat alatt
                        eltűnt a király közeléből.</p>
                    <p>A grófnő észrevette Mátyást, megállt, mélyen bókolt, majd sátoros, fekete
                        szempilláját felvetve, kacér félénkséggel némán kérdezte a királytól, vajon
                        szabad-e előtte elhaladnia.</p>
                    <p>A király kegyesen intett:</p>
                    <p>- Jöjjön, jöjjön, gyermekem.</p>
                    <p>A grófnő ruganyos párductestét himbálva a király elé lépett.</p>
                    <p>- Hogy van derék férjeura, kedves vitézem, László? Beteg még? Igen. No. Majd
                        elküldjük Badenbe.</p>
                    <p>Antonetta grófnő szeme felcsillant, és úgy nézett a királyra, mint egy ittas
                        bakkhánsnő.</p>
                    <p>- Felséged elküldi Lászlót Badenbe? - kérdezte jelentőségteljes, forró, buja
                        suttogással.</p>
                    <p>- Igen. Ha ő is úgy akarja.</p>
                    <p>- Félek...</p>
                    <p>- Hogy nem akarja itt hagyni önt, donna Antonetta? - kérdezte mosolyogva a
                        király.</p>
                    <p>- Egészen bizonyos...</p>
                    <p>- Hát akkor ön is vele megy, leányom...</p>
                    <p>A grófnő szemében vad, sértődött, dacos láng gyulladt ki. Egy pillanatig arra
                        gondolt, hogy nyomban megfordul, és magára hagyja a királyt. De a következő
                        pillanatban elhatározta, hogy úgy tesz, mintha nem hallotta volna a király
                        kijózanító, közönyös szavait. Közelebb lépett Mátyáshoz, és vonagló ajkain
                        keresztül szűrte át a szavakat:</p>
                    <p>- Felség, könyörüljön rajtam. Az uram féltékenysége már elviselhetetlen.</p>
                    <p>A király felhúzta bozontos, sűrű, félelmes szemöldökét.</p>
                    <p>- Talán van is rá oka, donna Antonetta.</p>
                    <p>A grófnő lehunyta a szemét:</p>
                    <p>- Van.</p>
                    <p>- Ez baj, kedves gyermekem.</p>
                    <p>- De ő nem tudja ám, hogy oka van rá, felség.</p>
                    <p>A király megcsóválta a fejét.</p>
                    <p>- Talányokat ad fel, donna Antonetta?</p>
                    <p>A grófnő felemelte tekintetét.</p>
                    <p>- Soha nem vétettem a hitvesi hűség ellen, felséges Augustus - mondta az
                        olaszok túlzó hízelgésével. - László soha nem vett észre semmit, soha nem
                        voltam hozzá gyengédtelen... de mégis megcsaltam őt már akkor, amikor
                        hűséget esküdtem, csalom azóta is folyton, minden­nap és minden éjjel, ébren
                        és álmomban... mert szerelmes vagyok, felség... szerelmes és boldogtalan, és
                        vágyban, gondolatban, epekedésben a másé vagyok, nem Vajdafi Lászlóé, a
                        hites uramé... Csakhogy ő ezt nem tudja...</p>
                    <p>- ...csak érzi... - fejezte be a király. - Ezt a férfi mindig érzi.</p>
                    <p>- De ha nem tud semmit...</p>
                    <p>- Akkor is érzi.</p>
                    <p>- De ha bebizonyíthatom neki, hogy cselekedetekben soha nem vétkeztem...</p>
                    <p>- Akkor is érzi a jövőt. Ahogy megérzi a múltat is. Igen, gyermekem, a férfi
                        mindent meg­érez... még ha nem is hiszi, még ha tagadja is, még ha meg is
                        győződött az ellenkezőjéről...</p>
                    <p>Mátyás a maga gyötrelmeire gondolt.</p>
                    <p>A grófnő pedig áhítatosan nézte a királyt. A borongós homlokon elolvasta a
                        szerelmes, féltékeny, megkínzott, de gőgös férfiú gondolatait. Aztán lassan
                        megszólalt:</p>
                    <p>- De én nem bírom tovább. Egyszer odaállok eléje, és megmondom neki: uram, én
                        nem téged, hanem mást szeretek.</p>
                    <p>- Megöli vele magát vagy őt, vagy mindkettőjüket.</p>
                    <p>- Nem. Ő belenyugszik, és szabadságot ad nekem.</p>
                    <p>- Donna Antonetta, ön nem ismeri a magyarokat.</p>
                    <p>- Eh, csak emberek vannak a világon, és minden ember egyforma.</p>
                    <p>- Ebben mi, magyarok, nem ismerünk tréfát.</p>
                    <p>- De ha megmondom neki, hogy kit szeretek...</p>
                    <p>- Nincs olyan férfi a világon...</p>
                    <p>- Van - suttogott a grófné szenvedélyesen. - Egyetlenegy van csak, de van...
                        Van, aki előtt még a férj féltékenysége is megnémul vagy elalszik, vagy nem
                        mer megmoccanni, vagy tetsz­halottnak tetteti magát.</p>
                    <p>- Ugyan, ugyan... - nevetett a király -, magam is kíváncsi vagyok... ki az az
                        emberfeletti lény?</p>
                    <p>- Ön, felség... - fakadt ki a gyönyörű, fekete, fehér és vörös selyemfényben
                        sugárzó asszony, és odaborult a karosszékben ülő király térdeire...</p>
                    <p>A király lehajolt az asszony fekete hajához, és megcsókolta a hullámos, kékes
                        ragyogású, fényes, puha fonatokat. Aztán felemelte őt.</p>
                    <p>- Üljön ide mellém, kedves gyermekem.</p>
                    <p>- A lábaihoz, felség, ha megengedi.</p>
                    <p>És odaborult az arannyal szegett, bíborszínű bársonypárnára, amelyen a király
                        köszvényes lábait pihentette. Mátyás a grófnő fejét simogatta és messze
                        nézett az ő nagy, kutató tekintetű, gondolkodó szemével. Így ültek jó ideig
                        némán, lélegzetüket is visszafojtva, eltűnődve azon, hogy mi lesz ennek a
                        folytatása.</p>
                    <p>Antonetta grófnő néha félénken felpillantott. Sokszor nézte így a királyt,
                        félénken, áhítattal, borzongással, ijedtséggel, de Mátyás sohasem vette
                        észre a gyönyörű asszony rajongását. Ez látta őt komornak, félelmetesen
                        nyugodtnak, úgy, hogy az előtte álló országnagyok ereiben meg­fagyott a vér.
                        Látta Beatricével szemben mosolygónak, gyengédnek, elnézőnek,
                        szerel­mes­nek, s ilyenkor ki tudta volna rántani hajfürtjeiből az aranytűt,
                        és szíven tudta volna szúrni a szerencsés királyasszonyt. Látta haragosnak,
                        villámokat szóró, harsogó, dörgő, szíveket megremegtető szavú Jupiternek. De
                        ilyennek még nem látta. A király olyan szomorúan, szelíden,
                        elérzékenyedetten és lemondóan nézett a messzeségbe, mint aki búcsúzik. Mint
                        aki emlékeitől, vágyaitól, múltjától, szenvedélyeitől, önnönmagától
                        búcsúzkodik. A szája, a keserű, mélyen legörbülő, epés és gúnyos ajka most,
                        úgy látszik, önmagán és a helyzeten gúnyolódott. De nagyon szomorúan és
                        nagyon érzékenyen. És közben lágyan, szórakozottan, apailag simogatta a
                        grófné fürtjeit. Egyszer csak megszólalt:</p>
                    <p>- Gyönyörű szép vagy, gyermekem, az asszonyi nem remek példánya, a
                        legpompásabb fajta, akit csak láttam életemben.</p>
                    <p>- És felséged mégsem vette észre sohasem - duzzogott a grófné.</p>
                    <p>- Emberek bámulatának, istenek gyönyörűségének tárgya vagy, mint egy antik
                        görög szobor. És illatos vagy, fiatal, harmatos, mint egy friss, hamvas
                        gyümölcs. Olyan vagy, mint az Éva almája.</p>
                    <p>A grófnő legörnyedt háta megborzongott a kéjes meghatottságtól.</p>
                    <p>- Tudom, hogy az is vagy: az Éva almája. A jónak és a gonosznak, a szépségnek
                        és a förte­lemnek, a boldogságnak és a gyötrelemnek fehér-piros aranyos
                        gyümölcse.</p>
                    <p>- Felség!</p>
                    <p>- Igen. Te vagy a legjobb és leggonoszabb asszony. Te imádni tudsz
                        egyetlenegy embert kedved, szeszélyed és véred lüktetése szerint, s ennek az
                        egynek a kedvéért ki tudnád irtani az emberiséget a földről.</p>
                    <p>- Az ön kedvéért, felség.</p>
                    <p>- Most az én kedvemért.</p>
                    <p>- Örökké... nem leszek a másé sohasem. Esküszöm.</p>
                    <p>- Ne esküdj. Úgyis elhiszem, hogy most ezt érzed, és hogy most talán még meg
                        is tudnál halni az igazságodért. És ez elég is a szerelemhez. Nem is
                        kívánnék többet. Tudnálak szeretni.</p>
                    <p>- Felség! - ujjongott az asszony, és megcsókolta a király erős, fehér, kék
                        eres kezét.</p>
                    <p>A király engedte. Már nem forralta fel a vérét asszonyok csókja és hódolata.
                        Csak negyvenhat éves volt, de harminc év világraszóló gondja, búja, baja,
                        harca, fáradalma öreggé tette a lelkét. Csak apai és királyi érzések
                        fészkeltek benne, a szorongó, aggodalmas apának és a mér­hetetlen tervekkel
                        viaskodó királynak az érzései. Titáni gondok.</p>
                    <p>A grófnő szeméből kicsordult a könny, és leszivárgott a király kezére. Mátyás
                        érezte a meleg cseppeket, és mosolygott.</p>
                    <p>- Az öné vagyok, felség. Rendelkezzék velem.</p>
                    <p>- És Vajdafi László? - kérdezte a király.</p>
                    <p>- Küldje követségbe.</p>
                    <p>- És a királyné?</p>
                    <p>A grófnő felugrott.</p>
                    <p>- A királynét szereti? - kérdezte nyersen, szerelmes, dühös, kétségbeesett
                        gúnnyal, s most éppen olyan volt, mint egy féltékeny csaposleány valamelyik
                        nápolyi osteriában. - A királynét... Madonna Beatricét, aki... aki...</p>
                    <p>Fuldokolt és zihált, és gyönyörű arca lángolt a haragtól és
                        sértődöttségtől.</p>
                    <p>- A királynét ne bántsd, leányom! - szólt rá szigorúan a király.</p>
                    <p>Antonetta elképedve nézte a király szomorú, borongós arcát. Egyszerre
                        megértette, hogy a hatalmas, harcos, félelmetes katona, a nagy barbár, a
                        világhódító Antikrisztus szereti az ő szeszélyes, léha, gyönyörű kis nápolyi
                        asszonyát. Erre sohasem gondolt. Ő azt hitte, hogy Beatrice csak politikai
                        eszköz, diplomáciai fegyver a magyar király kezében. Olyan házasság­nak
                        gondolta ezt, mint az olasz fejedelmekét, és Mátyást olyan férfinak nézte,
                        aki csak uralkodói taktikából színleli a gyengédséget és szerelmet a
                        felséges hitvese iránt.</p>
                    <p>Az olasz asszony ajkán megfagyott a szó. Lelke eltévedt abban az ősmagyar
                        rengetegben, amelyet Mátyás lelke mélyén megpillantott: egy tiszta, hűs,
                        szűzi forrást látott ott, az ázsiai magyarnak az egyetlen asszony testéhez
                        tapadt egyetlen igaz szerelmes szenvedélyét.</p>
                    <p>Elszégyellte magát.</p>
                    <p>A király megsimogatta a térdeplő asszony hótiszta, meleg, gyönyörű
                        vállait:</p>
                    <p>- Hűvös van, leányom. Eredj a királynéhoz.</p>
                    <p>Antonetta szomorúan elsompolygott. Úgy érezte, hogy most még jobban gyűlöli
                        Beatricét, mint amennyire imádja a királyt.</p>
                    <p> </p>
                </div>
              <div type="chapter">
                    <head>XII</head>
                    <p>Délután volt, a leáldozó nap sugarai bíboros sávokban súrolták a horizontot.
                        Vége felé közeledett a nyár, a meleg nem perzselt, csak cirógatott, mint egy
                        tétova, játszi, szerelmes kéz.</p>
                    <p>A bástya körül rögtönzött függőkertben a királyi család legközelebbi
                        hozzátartozói mulatoz­tak. Beatrix rokonsága, kedvencei, udvarhölgyei,
                        apródjai. Egy kis olasz oázis a zord germán sivatagban. A madárház előtt,
                        amelyben egy komoly és haragos tekintetű holló felügyelete alatt tarkabarka
                        délövi énekesek ugrándoztak, két gyermek gyönyörködött a látványosságban:
                        Frangepán Bernardin grófnak, Beatrix sógorának apró leánykája, Mária
                        Magdolna és Dengelegi Pongrácz Jánosnak, az elhunyt erdélyi vajdának, Mátyás
                        rokonának fia; egyik sem volt még tízesztendős, de már jegyesek. Odább a kis
                        menyasszony húga, Beatrix egy ugrókút körül kicsinyke hajót igyekszik a
                        süllyedéstől megmenteni. A nehéz munkában Geréb Mátyás horvát bánnak, Mátyás
                        unokatestvérének fia, László, segédkezik.</p>
                    <p>A kicsinyekre komornák, szobaleányok ügyelnek, köztük sétál a királyné kedves
                        udvarhölgye, Antonetta salernói grófnő.</p>
                    <p>Donna Antonetta egy éjfekete hajú, sápadt, magas, törékeny testű, de domború
                        mellű komor­nát faggat mosolygós szemmel, csintalan olasz tréfákkal:</p>
                    <p>- Mikor lesz az esküvőd, gyermekem?</p>
                    <p>A komorna lesüti szempilláját.</p>
                    <p>- Nem lesz esküvőm, donna Antonetta... Nem engedi a bíbornok, Gábor úr
                        őmagassága.</p>
                    <p>Az egri érsek, Veronai Gábor egy unokaöccse, János királyi vitéz, a fekete
                        sereg századosa, halálosan beleszeretett, és nőül akarta venni a
                        Diana-termetű ifjú szobaleányt. Az érsek Rómában hírét vette a regénynek, és
                        magát Mátyást kérte föl, hogy akadályozza meg a házasságot. Antonetta grófnő
                        vigasztalta:</p>
                    <p>- Sebaj, kis Simonella, azért szeretheted a vitézt, ahogy csak a szívedből
                        kifér.</p>
                    <p>- De ő nem fogadja így el a szerelmemet - szepegte a leány, és
                        lebiggyesztette piros, húsos ajakát, mintha sírás fojtogatná -, ő csak
                        feleségül akar!</p>
                    <p>A grófnő hitetlenül rázta fejecskéjét:</p>
                    <p>- Micsoda barbár erkölcsök! - fakadt ki megvetően.</p>
                    <p>Donsella Margherita főkomorna, a királyné ruhatár-felügyelője, nápolyi
                        elszegényedett báró leánya, közbeszólt:</p>
                    <p>- Ne búsulj, Simonella. Én tudok olyan italt, amit ha borban vagy sörben
                        megiszik a férfi, menten elveszti az eszét; a Jakab-templomból csenj el egy
                        kis olajat, abban főzd meg a százados hajfürtjét. Éjjel öntözd meg a kamrád
                        padlóját, hints rá egy kis parazsat, formáld szív alakra, és hajtűddel szúrd
                        át ezt a szívet, és mondd:</p>
                    <p>Mielőtt a tűz kilobban,</p>
                    <p> Itt terem az én lakomban.</p>
                    <p> A szerelem éppúgy szúrjon,</p>
                    <p> Mint én ezt a szívet szúrom.</p>
                    <p>- Ne félj, kis Simonella, vitézednek hiába beszél a bíbornok, a király vagy
                        akár a római pápa, ő a tied lesz, s azt tehetsz vele, amit csak akarsz.</p>
                    <p>A komorna könnyes szemmel, túláradó, boldog hálával nézett az
                        udvarhölgyre.</p>
                    <p>Hátuk mögött ezüstös, muzsikás kacagás csendült föl, mint egy vidám és
                        szerelmes pacsirta csattogása. A királyné volt, aki kihallgatta
                        beszélgetésüket.</p>
                    <p>- Mindig a szerelem, mindig a csók, mindig a hódítás! - nevetett Beatrix.
                        Sugárzott vénuszi szőkeségében, fehér bőre vakított, fogai úgy ragyogtak ki
                        pirosított, finom ajkai közül, mint a rubin foglalatba vert igazgyöngyök.
                        Illat és jókedv és mámor áradt belőle, és a madárház előtt őrt álló tizenhat
                        éves apródnak, az aranyozott fürtű, skarlátruhás, flamandkalapos,
                        ezüstkardos Puky Ferencnek gyermekszeme kitágult, és feje szédült az
                        igézettől.</p>
                    <p>- Mondjátok el azt a verset - kérte Margheritát, tréfás enyelgéssel.</p>
                    <p>A királyné együtt mondta a varázsos szavakat az udvarhölgyével:</p>
                    <p>Tal tu punga il mio amore,</p>
                    <p> Quale io fo quesso cuore.</p>
                    <p>Aztán egy árnyas ligetre mutatott, amelynek hűvös, kakukkfüves illatában egy
                        tizenkét éves leányka ült a komornájával. A komorna latin pásztorelégiát
                        olvasott, a gyermek áhítatos arccal, nyitva felejtett ajkával önfeledten
                        mosolyogva hallgatta.</p>
                    <p>A királyné révedező szemmel nézegette a játékban elmerült gyermeket.</p>
                    <p>Egyszerre odaszólt Donna Antonettának:</p>
                    <p>- Milyen gyönyörűek.</p>
                    <p>- Mint a kis báránykák.</p>
                    <p>- Ó, ha nekem is volna egy-két ilyen fehér lábú, csetlő-botló, ijedt szemű
                        kis báránykám - sóhajtott a királyné. - Antonetta, te nem kívánkozol egy kis
                        göndör fürtű, ragyogó szemű bambino után?</p>
                    <p>A szép olasz asszony kínosan mosolygott.</p>
                    <p>- Még nem - felelt titokzatosan.</p>
                    <p>- Ó, te még magad is gyermek vagy, és nem teltél még be az önmagad életével.
                        De én már semmi mást nem kívánok... Te, Antonetta, hallottál te Ulászlóról,
                        a csehek királyáról?</p>
                    <p>- Daliás, nagy, szerelmes szívű, lágy szavú lovag lehet, ahogy a hír
                        beszéli.</p>
                    <p>- Ő, én sokat voltam vele... Csak egy évvel idősebb, mint én... Olmützben a
                        magam hótiszta, puha, illatos, patyolatvásznából én terítettem ágyára a
                        lepedőt, és gondoskodtam a fehér­neműiről, és akkor azt gondoltam, hogy ha
                        az Ég őt rendeli férjemül...</p>
                    <p>- Szerelmes volt a cseh király felséges madonnába?</p>
                    <p>- Azt hiszem, igen...</p>
                    <p>- És a madonna?</p>
                    <p>- Nem tudom. De ha ő volna a férjem, úgy gondolom, ő istenek anyjává tett
                        volna, mint Kübelét Krónosz.</p>
                    <p>Aztán éppoly hirtelen, mint ahogy elérzékenyedett, kacagásba kezdett.</p>
                    <p>- Hívjátok ide Izabellát!</p>
                    <p>Antonetta grófnő kézen vezette a királyné halvány, világosbarna hajú, nagy
                        szemű, komoly kis unokahúgát, Ercole ferrarai herceg és Eleonóra idősebbik
                        leányát, akit Beatrix ezelőtt egy esztendővel vett magához, hogy - mint
                        mondja - anyai gyengédségét legyen kire ráhalmozni. A kis hercegnő már öt év
                        óta jegyese volt Francesco Gonzaga mantuai őrgrófnak; gyönyörű, okos, komoly
                        kis teremtés, most már majdnem kifejlett kisasszony, valóságos csodagyermek,
                        latinul úgy ért, mint egy humanista, és jártas az artium minden
                        tudományában. De hallgatag, félénk és tisztalelkű, mint egy kis pihegő
                        galamb.</p>
                    <p>Beatrix megsimogatta a leányka selymes fürtjeit.</p>
                    <p>- Hogy vagy, kis felség, csehek királyasszonya?</p>
                    <p>Izabella zavartan elpirult. Valami homályos ösztön mindig arcába kergette a
                        vért, ha nagynénje a csehek királyasszonyának szólította.</p>
                    <p>Beatrix csakugyan mindent elkövetett, hogy a fiatal, daliás cseh királyt a
                        kis Izabellával össze­házasítsa. Nővére is, sógora is tiltakoztak ellene, és
                        azzal érveltek, hogy a kislányt a mantuai őrgróf máris leányának tekinti, és
                        folyton sürgeti a házasságot. Beatrix hajthatatlan maradt. Addig könyörgött
                        a nővérének, míg elengedték hozzá, egyesztendei mulatásra. A királyné
                        ezalatt folyton tárgyalt Ulászlóval. A lengyel király vonakodott; Beatrix
                        Mátyást is mozgó­sította; kifejtette az óriási diplomáciai előnyöket,
                        amelyeket ez a házasság biztosítana. A gyermeket pedig valósággal igézete
                        alá vette, hogy hozzánevelje saját merész tervéhez. Most is egy nagy
                        pergamenlapot mutatott neki, amelyen fekete, piros és arany foltokban Prága
                        városának képe ékeskedett.</p>
                    <p>- Nézd, mily gyönyörű város! És milyen ország. Erős, gazdag, hatalmas;
                        Ulászló, a király, a legszebb dalia Európában. Most már egyenlő jogon bírja
                        Mátyás királlyal a cseh birodalmat, de a felség a te kedvedért lemond a cseh
                        koronáról, és te a világ egyik leghatalmasabb fejedelemasszonya
                        leszel...</p>
                    <p>E pillanatban Ugoletti Tádé, a pármai származású humanista, jólelkű, öreg,
                        roskatag és beteges tudós, a gyermekek közé vezette Corvin Jánost, a liptói
                        és glogaui herceget, a király törvénytelen fiát.</p>
                    <p>Corvin János dióbarna, nagy szemeit ráfüggesztette a nevelőjére, és hibás bal
                        lábát kissé mereven húzva maga után, szaporán bicegett a hajlott vállú,
                        fekete taláros, komor tudós oldalán. Amikor Ugoletti a függőkert szélén a
                        királynét megpillantotta, meggyorsította lépteit, és eléje vezette kis
                        tanítványát. Mind a ketten mélyen meghajoltak. Beatrix arcán megfagyott a
                        mosoly.</p>
                    <p>A kis Corvin Jánosnak nemrég volt a tizenharmadik születése napja. Sápadt,
                        sovány gyermek­arca bámész csodálkozással nézett a világba. Ez a törékeny
                        testű fiú máris mérhetetlen vagyon ura volt; pénztárát olyan óriási
                        domíniumok táplálták, amelyekből egy kis fejedelemséget lehetett volna
                        kikerekíteni. Születésnapján külön udvartartást kapott. Az olaszok, akik
                        pedig szép számmal hemzsegtek úgy Mátyás, mint Beatrix környezetében, már
                        Csehország és Bosznia királyának szólították, mert tudták, hogy ezeket a
                        koronákat Mátyás neki szánta, s csak az alkalmas pillanatot várja, amikor
                        azokkal tényleg feldíszítse.</p>
                    <p>Corvin János mégis idegennek érezte magát a királyné közelében. Mindig eszébe
                        jutott neki egy csendes, komoly, sokszor szomorú asszony, aki Nyéken egy
                        nemesi kőház virágos ablakai mögött ül, egyedül, rengeteg fákkal övezett
                        kert közepén megbújt árva fészkében. Néha elvitték őt ehhez a szép, síró
                        szemű, egyszerű asszonyhoz, aki majdnem halálra csókolta őt a rövid
                        látogatások alatt.</p>
                    <p>Ő az én anyám - gondolta valami édes, remegő, kéjes ellágyulással, mintha ez
                        csak az ő külön gyönyörűsége, titka, szerencséje volna. Hiszen az udvarban
                        sok apró emberke szaladgál kívüle; de sem Izabellának, sem a Dengelegi
                        Pongrácz fiúnak, sem Mária Magdolna gróf­nőnek sohasem látni az édesanyját.
                        Talán nincs is nekik anyjuk... Vagy ha van, azok is olyan selymes,
                        bársonyos, gyöngyös, koronás, hideg és kegyetlen királynék, mint ez itt...
                        ez a nápolyi asszony... ez az ő gyönyörű, de félelmetes mostohája.</p>
                    <p>És gyanakodva, szinte gyűlölködő láng csapott ki nagy gyermekszeméből, amely
                        - azt mondják - egészen olyan, mint a nagyapjáé, Hunyadi Jánosé volt, olyan
                        barna, kerek, tág, mélybe néző és villámló, ha felhullámzanak az indulatai.
                        Most csak lopva pillantott a királynéra, és odasántikált a kis Izabella
                        mellé...</p>
                    <p>- Mit játszotok, Izabella?</p>
                    <p>- Azok ott hajót vontatnak az ugrókút alatt, de nekem nem szabad már
                        játszanom - felelt a kis hercegnő szomorúan.</p>
                    <p>A fiú rögtön részvétet érzett kis pajtása sorsán.</p>
                    <p>- Én is ritkán kapok arra engedelmet.</p>
                    <p>- Sokat tanulsz?</p>
                    <p>- Jaj!</p>
                    <p>- Én is.</p>
                    <p>- Mit?</p>
                    <p>- Most a csehek nyelvével gyötörnek órákhosszat.</p>
                    <p>- Csehül tanítanak? Engem is... no lásd, ez furcsa, úgy látszik, mindenkinek
                        meg kell tanulni itt csehül.</p>
                    <p>- Nem - okoskodott a kis olasz leány -, csak nekem, mert én cseh királyné
                        leszek.</p>
                    <p>- Én meg cseh király.</p>
                    <p>- Hát hogyan? Hány cseh király lesz?</p>
                    <p>- Hány? Egy. Én!</p>
                    <p>Ezt oly büszkén és dacosan mondta a kis herceg, mintha apjának a szíve
                        dobogna az ő keskeny, törékeny kis bordái között.</p>
                    <p>- Bice néni azt mondja, hogy Ulászló a cseh király, az volt és az lesz
                        egyedül, és én az ő felesége leszek.</p>
                    <p>- Nem igaz - kiáltott a fiú -, én vagyok a cseh király, kérdezd meg csak
                        messer Ugolettit.</p>
                    <p>A kisleány megdöbbent.</p>
                    <p>- Esküdj meg! - ravaszkodott olasz temperamentuma szerint.</p>
                    <p>- Esküszöm - felelt a fiú, az arca kipirult és szeme lobogott, mint egy dacos
                        szerelmesé vagy szorongatott hadvezéré. Dobbantani akart a lábával, de
                        vékony, beteg csontjain éles fájdalom nyilallt keresztül, s a fiú
                        felszisszent, térdei megrogytak, eszébe jutott sántasága, s egyszerre
                        visszaroskadt gyermekes félszegségébe.</p>
                    <p>A nap lemerült a badeni hegyek mögött, és a szürkület acélos, hideg tónusában
                        a fiatal Corvin egy fejjel magasabbnak látszott. Úgy állt ott a
                        gyermekleányka előtt, mint egy szomorú, nagy, beteg árnyék.</p>
                    <p>Az olasz hercegkisasszony kiábrándulva biggyesztette halvány alsó ajakát, és
                        gyanakodva kérdezte:</p>
                    <p>- Hát te vagy a cseh király?</p>
                    <p>- Én.</p>
                    <p>- Én meg cseh királyné leszek...</p>
                    <p>- Eszerint...</p>
                    <p>- Én a te jegyesed vagyok?</p>
                    <p>És Izabella sírva fakadt, és elszaladt a fiú mellől, aki homályos fájdalmat,
                        haragot és gőgös szerelmi sértődöttséget érzett érzékeny szíve
                        mélységében.</p>
                    <p>És eszébe jutott a nyéki udvarház... a szomorú tekintetű csókos asszony... az
                        ő egyetlen, árva édesanyja, és kiáltani szeretett volna szégyenében és anyja
                        öle után való vágyódásában.</p>
                    <p>A királyné is meghallotta a vitatkozást, nem mosolygott a gyermekeken, akik
                        úgy játszottak egy nagy ország koronájával, mint kis pajtásaik az ugrókút
                        aranyhalacskáival. Beatrix nem mosolygott; ez a téma nagyon mélyen
                        érdekelte. Magához intette a herceg nevelőjét, az agg, bőbeszédű,
                        megfontolatlan Ugolettit.</p>
                    <p>Messer Taddeus a latin és görög grammatika, az aritmetika, a filozófia és
                        asztrológia elvont birodalmában élt, és gyanútlanul szedte fel és jámbor
                        érdektelenséggel adta tovább az udvari élet újdonságait. Észrevéve a
                        királyné intését, tiszteletteljesen odalépett Beatrix elé, és várta a
                        hatalmas asszony parancsát.</p>
                    <p>- Messer Ugoletti, jobban tenné, ha Vergilius verseire tanítaná János
                        hercegúrfit, mint fennhéjázó dicsekvésekre és hazudozásokra...</p>
                    <p>- Felség...</p>
                    <p>- Igen. János herceg a gyermekek előtt a cseh királyságról, bosnyák koronáról
                        és egyebekről fecseg.</p>
                    <p>- Felség...</p>
                    <p>- Nem... Ez nem való gyerekek szájába... A hazug hencegést gyűlölöm.</p>
                    <p>- De felség... a kis herceg jogosan beszél a koronáiról.</p>
                    <p>- Ah?</p>
                    <p>- Vagy nem jelentették még felségednek, hogy a Milánóba küldött futár
                        visszaérkezett?</p>
                    <p>- Sanctus da Aversát gondolja, messere? - kérdezte a királyné, színleg
                        közönyösen, de belül reszketett a kíváncsiságtól és afelett való dühében,
                        hogy már megint valamit eltitkoltak előtte...</p>
                    <p>A pedáns öreg tudós arcán a megbotránkozás fájdalma rándult meg. Széles,
                        lapos, hosszú orra, amely egészen ráhajolt felső ajakára, jobbra-balra
                        mozgott és fogatlan szája megvo­naglott. Sanctus da Aversa neve hallatára a
                        megvetés ezer barázdát vágott ócska, megsárgult könyvtáblához hasonló
                        arcába.</p>
                    <p>- Nem Sanctusról, hanem Ser Maffeo di Nasóról bátorkodom megemlékezni.</p>
                    <p>- Maffeo? - kérdezte a királyné meglepetve.</p>
                    <p>- Maffeo ma délben érkezett meg az udvarhoz, és a kegyelmes Lodovico herceg
                        jókívánságait hozta őfelségének.</p>
                    <p>- Egyéb semmit?</p>
                    <p>- Egyebet is, felséged engedelmével. Lionardo da Vincinek, a herceg
                        építőmesterének egy képét is magával hozta, sőt hatvan rőf aranybrokát
                        szövetet is, felséged számára, ha legmaga­sabb tetszését kiérdemelné.</p>
                    <p>- És? - kérdezte Beatrix izgatottan.</p>
                    <p>- És magával hozta Sanctus da Aversát, aki - bizonyára az aljas Velence
                        zsoldjában, a signoria megbízásából - hamisított levelekkel akarta a milánói
                        udvart félrevezetni felséges urának szándékai felől.</p>
                    <p>- És? - rikácsolta Beatrix kétségbeesett erőlködéssel, hogy el ne árulja
                        magát, és össze ne roskadjon rémületében.</p>
                    <p>- És magával hozta a milánói herceg úr, Lodovico il Moro úr őkegyelmessége
                        beleegyezését a házassági szerződés megkötéséhez.</p>
                    <p>Beatrix szemei villámokat szórtak a görnyedt hátú, földre néző, gyanútlanul
                        fecsegő öreg tudós­ra. Rá tudott volna ugrani, mint egy éhes párduc az
                        előtte heverő álmos, bárgyú kecske­gödölyére.</p>
                    <p>- Miféle házasságról beszélsz, szerencsétlen?</p>
                    <p>Ugoletti Tádé jól ismerte a klasszikusokat, a veronai egyetem nevelési
                        tudományát, Mátyás király könyvtárának minden kötetét kívülről tudta, de nem
                        ismerte sem az asszonyokat, sem a királynékat. Egykedvűen és alázatosan
                        magyarázta, mint ahogy fejedelmi tanítványai előtt szokta:</p>
                    <p>- János herceg úr őfensége és Mária Bianca hercegkisasszony immár bevégzett,
                        szerencsés és európai jelentőségű házassági szerződését értem.</p>
                    <p>Beatrix egy pillanatra visszanyerte önuralmát.</p>
                    <p>- Ah - sziszegte fagyosan -, a Sforzák ugyancsak leszállottak a lóról.</p>
                    <p>Az öreg könyvtáros, a vőlegény nevelője, megbotránkozva rázta meg a
                        fejét.</p>
                    <p>- Tréfálni kegyeskedik, felséges asszonyom. A Sforzák minden hatalmuk és
                        dicsőségük mellett boldogoknak érezhetik magukat, ha János herceg, aki az
                        osztrák tartományok hercege, Bosznia és Csehország királya lesz, a
                        dicsőséges Mátyás király és imperátor - avagy őfelségét, aki a német és
                        török császárt annyiszor leigázta, nem joggal nevezhetjük-e a legnagyobb
                        im­perátornak? -, tehát az isteni Mátyásnak, a római királyság és a szent
                        birodalom Augustusának örököse... Corvin János herceg úr...</p>
                    <p>- Örököse? Corvin János? Mátyás örököse? - sikoltott fel, mint egy tébolyult
                        fúria, a királyné - te eszeveszett ostoba szószátyár, te hazug, naplopó,
                        hallgass, mert saját kezemmel verem ki egyetlen megmaradt, odvas
                        fogadat...</p>
                    <p>Beatrix magánkívül őrjöngött dühében, és az álmélkodó öreg tudóst, tágra
                        nyílt szemű, bicegő, megrémült ifjú tanítványával együtt kikergette a
                        télikertből...</p>
                    <p>A gyermekek összeszaladtak, sikongattak, az udvarhölgyek sietve elvitték őket
                        a várbástyáról, a komornák, szobaleányok szepegve kapkodták össze a
                        játékokat, aranyos kis fövegeket, szétszórt ruhácskákat, a madárház mellett
                        álló szőke apród szeretett volna szégyenében és ijedtében elsüllyedni, csak
                        Antonetta grófnő maradt a királyné mellett, meg Izabella d’Este, a kis
                        ferrarai hercegnő, halálsápadt, reszkető ajkaival öntudatlanul édesanyja,
                        Eleonora nevét rebegve keserves elhanyagoltságában.</p>
                    <p>Most a boroszlói polgárasszony törvénytelen fia és a ferrarai herceg
                        főméltóságú leánya egyek lettek a maguk kegyetlen, korai, fejedelmi
                        szerepkörükben; gyermek volt mind a kettő, semmi egyéb...</p>
                    <p>Izabella szeme félénken, rimánkodva kapaszkodott nagynénje tekintetébe.</p>
                    <p>- Bice néni... igaz, hogy én János herceg felesége leszek?</p>
                    <p>- Honnan veszed ezt? - nevetett erőlködve a királyasszony.</p>
                    <p>- Hát János herceg a csehek királya - válaszolt Izabella.</p>
                    <p>Beatrix haragja most hirtelen rácsapott a gyermekre. Olyan volt ez a harag,
                        mint a mélyből felszakadt gejzír, amely gyenge talajra bukkant, és most
                        sustorgó, záporos sugárban szökken a magasba.</p>
                    <p>- Nincs szükségem rád, Izabella. Mehetsz haza Ferrarába. Lehetsz a Gonzaga
                        felesége... Te háládatlan, hitvány, ostoba liba... takarodjál a szemem
                        elől...</p>
                    <p>A kis olasz leányban felforrt az Esték és az aragóniai fejedelmek vére...</p>
                    <p>- Hát mondja, Bice néni, hogyha nem én, akkor ki lesz a csehek
                        királyasszonya?</p>
                    <p>Beatrix tekintete végigvágott a kis hercegnő finom, karcsú, ruganyos alakján,
                        fejére csavart barna hajkoszorújától le, végig, egész a kis selyemcipője
                        hegyes orráig...</p>
                    <p>- Én! - sikoltotta magánkívül a nápolyi asszony - de ugyanabban a pillanatban
                        maga is megrémült a saját őrjöngésétől, és kibuggyant könnyeit letörölve
                        zsebkendőjével, megfordult, és elszaladt a sötét ciprusbokrok sorfala
                        között.</p>
                    <p>Beatrix az egész világot gyűlölte, és tépni, marcangolni, tombolni, vért
                        ontani tudott volna fájdalmában.</p>
                    <p>Bíborgallért kapott a vállára, és egyenesen felszaladt a király
                        lakosztályába.</p>
                    <p>Este volt, a bécsi harangtoronyban megszólalt az őrök takarodója.</p>
                    <p>- Őfelsége alszik... egész nap dolgozott, most néhány percre kegyeskedett
                        elszundikálni - állta útját Beatrixnak egy zord erdélyi kamarás.</p>
                    <p>Beatrix meghökkent. A fogát csikorgatva tért vissza szobájába.</p>
                    <p>Milyen vakmerőség! - gondolta magában felháborodással. - Barbár, durva
                        magyarok, hogy őrzik az ő Attilájukat!</p>
                    <p>És visszaszaladt a szobájába.</p>
                    <p>Ott nemsokára lecsillapodott. Átgondolta az őt fenyegető veszedelmet, és
                        csodálatos nyugalommal terveket szövögetett.</p>
                    <p>Olajzsinór és gyertyák fénye mellett olyan volt, mint egy tűnődő sorsistennő,
                        aki az emberek és világok jövendője felől gondolkodik. Egyszerre csak
                        magához rendelte bizalmas komor­náját, donsella Margheritát.</p>
                    <p>- Hozz egy kis parazsat.</p>
                    <p>Az olasz leány sietve hozott egy kevés szunnyadó zsarátnokot.</p>
                    <p>- Ontsd le arra az ezüsttálcára, surranj be a kápolnába, és lopj egy kis
                        olajat az örökmécsből.</p>
                    <p>A leány elfutott, és Beatrix a szekrényéhez lépett. Imakönyve, anyjától, a
                        nápolyi királynétól kapott amulettjei, a Campagne Felice szigeteiről való
                        száraz virágszirmok mellől előkeresett egy fehér selyemzacskót, s abból egy
                        hajfürtöt húzott ki hegyes, kövérkés ujjaival. A hajfürtöt megcsókolta és
                        keblébe rejtette. Aztán hanyatt feküdt az ágyán, és várt.</p>
                    <p>Margherita visszatért. Letette a padlóra az ezüsttálcát, a parázsra
                        rácseppentett az örökmécs olajából, és tanácstalanul nézett a
                        királynéra.</p>
                    <p>- Elmehetsz.</p>
                    <p>Beatrix magára maradt, felugrott ágyáról, és a parázsra hintette a
                        szétbontott hajfürtöt. Aztán aranyos hajából kihúzta hajtűjét, szív alakra
                        összekotorta a parazsat. A tűzre tömjént és ámbrát hintett, amely magasan
                        kígyózó fehérkékes felhőkben ontotta a jó illatú füstöt.</p>
                    <p>A királyné szeme kerekre tágult az izgalomtól. Aranyos hajtűjét beleszúrta a
                        parázsba, és halkan susogta, dobogó szívére szorítva bal kezét:</p>
                    <p>A szerelem éppúgy szúrjon,</p>
                    <p> Mint én ezt a szívet szúrom.</p>
                    <p>És utána kiegyenesedett, kitágult orrcimpáin keresztül kéjesen szívta magába
                        a bódító, édes, érzéki illatot, a parázs tömjénes, olajos, ámbrás
                        leheletét.</p>
                    <p>Antonetta surrant a szobájába.</p>
                    <p>- Madonna, holnap utazunk Budára?</p>
                    <p>- Mátyás így akarja.</p>
                    <p>- Úgy nemsokára előtted áll Csáky...</p>
                    <p>Beatrix gőgösen lebiggyesztette az ajakát.</p>
                    <p>- Eh, apró kis férgek... rabszolgák, csőcselék... Meguntam őket.</p>
                    <p>- Kiket? - kérdezte a szép olasz asszony megszeppenve.</p>
                    <p>- Cattivellót, Teschlert, Csákyt, Ulászló cseh királyt.</p>
                    <p>- Máris? - csodálkozott amaz. - Hiszen még magadhoz sem bocsátottad őket.</p>
                    <p>- Gyűlölöm és megvetem valamennyit...</p>
                    <p>- Hát ez a parázs? Ez a varázs? Ez az aranyos hajtű?</p>
                    <p>A királynő végignyúlt az ágyon. Kéjben égő szeme belekapcsolódott a mennyezet
                        aranyos gerendáiba.</p>
                    <p>- Mátyás! - sóhajtotta majdnem tébolyultan.</p>
                    <p>Antonetta a vállát vonogatta. Nézte, nézte a királynét, s most irigység és
                        gyűlölet égett a szemé­ben, majd valami nyugodt, szélesre áradt meleg
                        sajnálkozás.</p>
                    <p>Hogy vergődik szegény! Úgy látszik, hogy kétségbeesésében Mátyást akarja
                        megbabonázni, hogy engedelmes cselédje legyen elvakult szerelmében -
                        gondolta kárörvendő gúnnyal.</p>
                    <p> </p>
                </div>
              <div type="chapter">
                    <head>XIII</head>
                    <p>Mátyás nem sokáig aludt. Éjfélkor felkelt, magához rendelte tanácsosát,
                        hajnalig dolgozott, aztán kihallgatást adott a velencei követnek, majd
                        megfürdött és megreggelizett. Azon gon­dol­kozott, hogy a velencei követ az
                        ő szövetségi ajánlatára nagyon udvarias, de alapjában elutasító választ
                        hozott.</p>
                    <p>Mátyás nem sokat törődött a signoriával. Szokása szerint most is két tervet
                        főzött az agyában. Egyet, ha Velencét rá tudná bírni a császár ellen való
                        szövetségre, másikat, ha az álnok köztársaságról kiderül, hogy inkább a
                        császárral tart, mint a magyar hatalommal.</p>
                    <p>Jó - gondolta magában a király -, legalább tudom, hogy Velencére soha semmi
                        körülmények között nem számíthatok. Tehát Velence ellen.</p>
                    <p>És rögtön elhatározta, hogy új haderőt küld Trieszt megvívására, valamint,
                        hogy az új pápa: a VIII. Ince név alatt uralkodó Cibó János és a nápolyi
                        király, Beatrix apja között kitört háborút a maga céljaira használja ki, és
                        tudtára adta a követnek, hogy apósát senkivel, még a pápával szemben sem
                        hagyja el, és ha a szükség úgy kívánja, személyesen vezet sereget
                        Nápolyba.</p>
                    <p>Ilyen tervek rajzottak az agyában, amikor Beatrix - reggeli, üde szépségében,
                        majdnem pongyo­lában, haragtól, felindulástól és bosszúvágytól égő arccal -
                        berontott a szobájába.</p>
                    <p>- Jó reggelt, Bice - köszöntötte kényeztető gyengédséggel a király, és
                        szerelmes szíve meg­dob­bant a ragyogó asszony láttára, aki így még szebb és
                        varázslatosabb volt, mint hideg királynői bíborában.</p>
                    <p>Beatrix lerogyott egy selyemvánkosra, amely a király asztala mellett a
                        követek és kancellárok számára szolgáló faragott tölgyfa padon
                        dagadozott.</p>
                    <p>- Felség, az én helyzetem tűrhetetlen - kelt ki magából fulladozó izgalommal.
                        - Mindenütt áskálódás, gyanúsítás, tüntetés és bántalom. Az ön emberei gúnyt
                        űznek belőlem.</p>
                    <p>- Ki az a vakmerő? - kérdezte felindultan Mátyás, és dobbantott a lábával. -
                        Ki merészel itt a királyné ellen...</p>
                    <p>- Öntől tanulják, felség... - panaszkodott könnybe lábadt szemmel a királyné,
                        és fejét karjára hajtva sírt, mint egy gyermek.</p>
                    <p>- Bice, Bice - vigasztalta a király, és kezével jóságosan végigsimította a
                        királyné szőke hajko­ronáját. - Te megint rosszul aludtál az éjszaka...
                        Ellenem panaszkodol... tehát elárulod, hogy rémeket látsz, és nincs okod az
                        elkeseredésre. Mondd el, mi fáj neked, Bice?...</p>
                    <p>Most Mátyást és Beatrixot mindenki apának és leányának nézte volna; de a
                        következő pillanatban felugrott a királyné, s villámló szemmel mérte végig
                        az urát.</p>
                    <p>- Ön megaláz engem, és az udvari csőcselék gúnyjának dob oda szívtelen
                        önzésével... Ön a hátam mögött olyan politikát űz, amely engem a cselédség,
                        a konyha, az udvari istállók szemében is meggyaláz... Ön jobb szereti Corvin
                        herceget, mint engem, a nápolyi király leányát, a magyarok koronás
                        királynéját, az ön törvényes hitvesét...</p>
                    <p>Mátyás szíve ellágyult. Mindig megsajnálta Beatrixot, amikor a királynénak
                        János herceggel szemben égő, soha ki nem alvó, néha égig lobbanó
                        féltékenységét figyelte. Most is szánta a magtalan anyát.</p>
                    <p>- Bice, édes leányom, ne izgassa magát.</p>
                    <p>Beatrix sírva fakadt.</p>
                    <p>- Felség, miért nem várja meg, amíg én trónörökössel tudom megajándékozni? -
                        rimánkodott elérzékenyülve asszonyos dühében és fájdalmában.</p>
                    <p>A király elkomolyodott.</p>
                    <p>- Ó, ha én azt tudnám! - szaladt ki a száján nehéz sóhajtással.</p>
                    <p>- Nincs reménye, felség?</p>
                    <p>- És neked, édes?</p>
                    <p>- Én remélek - suttogta a királyné kéjesen.</p>
                    <p>A király felugrott. Megragadta Beatrix karját, és bíborra gyulladt az arca,
                        ahogy remegő ajkai elsuttogták:</p>
                    <p>- Bice, édes, gyönyörű galambom, azt hiszed, hogy igen...? Van valami
                        bizonyságod?</p>
                    <p>Beatrix meghökkent. Egy pillanatig arra gondolt, hogy elámítja a királyt. De
                        eszébe jutott, hogy ezzel csak elodázza a dolgokat. Pedig máris tűrhetetlen
                        ez az örökös rettegés János herceg körül. Nem mert hazudni. Lesütötte a
                        szemét, és halkan, szomorúan, szinte szégyenlős bűnbánattal mondotta:</p>
                    <p>- Még semmi jel. Az Isten megvárakoztat. De bízzunk az ő könyörületében.</p>
                    <p>Mátyás fájdalmas csalódással csüggesztette le a fejét:</p>
                    <p>- Akkor nem is lesz soha.</p>
                    <p>Beatrix felsikoltott:</p>
                    <p>- Ne bántsa az Istent! Inkább könyörögjön az ő áldásáért!</p>
                    <p>A király lemondóan intett:</p>
                    <p>- Akkor nem is lesz soha.</p>
                    <p>Sokáig hallgattak. Beatrix oly őszintén szenvedett, úgy hullottak a könnyei,
                        hogy Mátyás szíve újra felengedett.</p>
                    <p>- Hiszen még minden csak az ő eljövetelét várja, gyönyörűségem.</p>
                    <p>- Félek, hogy késő lesz, ha el is érkezik a mi várva várt kis királyi
                        magzatunk.</p>
                    <p>- Miért? - kérdezte Mátyás megütközve.</p>
                    <p>- Mert felséged Corvin herceget akarja utódjának.</p>
                    <p>A király homloka elborult.</p>
                    <p>- Ki beszél neked ilyen együgyűséget?</p>
                    <p>- Én tudom. Felséged most már nem is óhajtja, hogy én adjak trónörököst a
                        birodalomnak.</p>
                    <p>- Bice! - kiáltott a király - te félrebeszélsz!</p>
                    <p>- Nem, felséged nem szeret már engem - nyögte Beatrix kétségbeesve.</p>
                    <p>Mátyás maga mellé vonta a selyemmel letakart padra.</p>
                    <p>- Beatrice, ne gyötörd magad, gyönyörű leányom. Én értem a te
                        izgatottságodat. Te azt hiszed, hogy a herceget máris túlságosan elhalmoztam
                        atyai hajlandóságom jeleivel. De nem kell-e arra az esetre is előkészülnöm,
                        hogy te nem tudsz örököst adni a koronának? Mi lesz az országgal akkor, ha
                        én meghalok, és az idegen trónkövetelők rárohannak, mint hiénák a temetőre?
                        Bice, Bice, ne érts engem félre! Ha az Isten meghallgatja kérésedet, János
                        herceget félreállítom, és boldogan nevelem a te gyermekedet trónjaim
                        örökösének.</p>
                    <p>- Esküszik felséged? - kérdezte sóvár vággyal Beatrix.</p>
                    <p>- Erre a keresztre esküszöm, leányom.</p>
                    <p>Bice felsóhajtott, és megcsókolta a király két ujjából formált keresztet.
                        Mátyás megsimogatta az asszony fejét, és atyai hangon folytatta:</p>
                    <p>- De neked türelmesnek kell lenned, leányom, és nem szabad terveimet
                        meghiúsítani. Én értem, hogy te gyűlölöd a herceget. Elég baj neked, hogy
                        magadnak nincs fiad. S nem bocsá­tod meg, hogy nekem meg van, és más
                        asszonytól van, és ez a gyermek foglalja el ez ideig szívemben a te
                        gyermeked helyét. Én értelek téged, Beatrice, és én megbocsátom neked
                        meg­gondolatlanságaidat.</p>
                    <p>- Árulkodtak rám? - kérdezte Beatrice szemrehányóan.</p>
                    <p>- Nekem mindent tudnom kell - felelte Mátyás most újra hidegen és
                        erőteljesen. - Ön mindenáron meg akarja akadályozni fiam és a Sforza
                        hercegnő házasságát.</p>
                    <p>- Jogom van hozzá! - fakadt ki most már Beatrix is indulatosan.</p>
                    <p>- Nincs joga. Nálunk, Magyarországon, és nálam, Mátyás király udvarában az
                        történik, amit én akarok... én... érti, Beatrice?</p>
                    <p>A királyné melle zihált a megfélemlített gőg és a sértett asszonyi hiúság
                        viharzása alatt.</p>
                    <p>- Tehát ön levelet írt édesatyjának, Ferrante királynak, amelyben felkérte
                        őt, hogy Bianca Mária hercegnő előtt János herceget fesse le úgy, mint
                        valami mesebeli gnómot, csodarút szörnyszülöttet, idétlen törpét, sánta
                        ördögöt... Igaz?</p>
                    <p>Beatrix nem válaszolt.</p>
                    <p>- Egy másik levélben arra kérte atyját, hogy kérje meg a Sforza leány kezét a
                        capuai herceg számára... Így igaz?</p>
                    <p>Beatrix szeméből kibuggyant egy könnycsepp.</p>
                    <p>- Harmadik levelében rábeszélte atyját, hogy Corvin János számára kínálja fel
                        Federigo hercegnek első nejétől született leányát, Carlottát.</p>
                    <p>Beatrix szeme felcsillant.</p>
                    <p>- Ez is baj volt, felség? Federigo a testvérbátyám, Carlotta az unokahúgom...
                        s ha én a magam családjába akarom őt felemelni, talán csak nem árultam el
                        ezzel ellenséges és kicsinylő érzéseket?</p>
                    <p>Mátyás türelmetlenül legyintett:</p>
                    <p>- Ne színleljen, Beatrice. Majd én megmagyarázom, hogy ebben a házassági
                        tervben mennyi volt a rokoni megbecsülés és jóindulat. János herceget ön az
                        Aragóniai-ház, a saját fajtája igájába akarta beletörni, mert a sánta fattyú
                        az önök ádáz kezei között jól meg lett volna védve a trónörökösödés és a
                        magyar, cseh, osztrák korona veszedelme ellen. Csakhogy nekem a nápolyi
                        házból, hála isten, jutott már elegendő.</p>
                    <p>Beatrix megrémült. Ijedten nézett a királyra. Ez az ember mindenen
                        keresztüllát.</p>
                    <p>Mátyás folytatta:</p>
                    <p>- Amikor mindezzel nem érte el célját, Sanctus da Aversával királyi nevemben,
                        pecsétemmel és kézjegyemmel levelet hamisított...</p>
                    <p>- Nem igaz! Nem én! - sikoltott az asszony. - Bakócz Tamás volt, a titeli
                        prépost, akit...</p>
                    <p>- Akit ön most nevezett ki győri püspökké, Beatrice... s aki nem tudta
                        elviselni a bűntudat súlyát a lelkiismeretén, és öntől egyenesen hozzám
                        jött, és felfedte a merényletet.</p>
                    <p>Beatrix szeme kerekre meredt, és reszketett a megsemmisülés, a düh és félelem
                        fojtogató karjaiban.</p>
                    <p>- Ezért megparancsolom, hogy Izabellát küldje haza Ferrarába, vagy ha
                        édesanyja úgy kívánja, Mantuába, jegyese szüleihez.</p>
                    <p>- Már közöltem a kisleánnyal.</p>
                    <p>- Tudom. Mert azt mondta, hogy János herceg lesz a csehek királya.</p>
                    <p>- Ezt is tudja - sóhajtott Beatrix, és belátta, hogy új taktikát kell
                        választania, ha azt akarja, hogy kibékítse a királyt.</p>
                    <p>Levetette magát a földre, Mátyás elé borult, ledobta magáról bíborköpenyegét
                        és átfonta kemény, rugalmas, meztelen karjával a király térdeit.</p>
                    <p>- Mátyás - rimánkodott felemelt szemével, nyitott, piros ajkával,
                        gyöngyfényű, ragyogó fogaival, lángoló arcával -, Mátyás, ne engedd magad
                        félrevezettetni. Nekem annyi itt az ellenségem. Mindenki gyűlöl, mert idegen
                        vagyok, mert te szeretsz engem, mert megbecsülsz és felmagasztalsz, mint a
                        szíved és a trónod királynéját. A férfiak gyűlölnek, mert megvetem és
                        lenézem őket, és barbár erkölcseiket utálva, az emberi méltóság kényelmetlen
                        merevségére kényszerítem őket. Gyűlölnek, mert nem dorbézolhatnak, és
                        disznóvá nem ihatják le magukat a te asztalodnál. Gyűlölnek, hogy nem
                        pajtáskodhatnak veled, és nem csinálhatnak kurta­kocs­mát a királyi udvar
                        termeiből. Gyűlölnek, mert nem értik a finom és művészi élet
                        szépségét...</p>
                    <p>Mátyás már kezdett ellágyulni.</p>
                    <p>- Gyűlölnek az asszonyok is, mert valamennyi a te szeretődül kívánkozik, és
                        féltékenyek rám, és gyűlölnek engem a te szerelmed miatt.</p>
                    <p>- Borbála is gyűlöl?</p>
                    <p>- Ó, az a legnagyobb ellenségem. Ő az oka meddőségemnek. Ő varázsolt el, és ő
                        szítja ellenem a fia gyűlöletét.</p>
                    <p>- Te pedig boszorkánypert indítasz a szegény, csendes, szomorú teremtés
                        ellen.</p>
                    <p>- Mátyás, Mátyás, te őt véded a feleséged ellen...</p>
                    <p>- Csak szánom őt, és féltelek téged a nevetségesség és gonoszság
                        látszatától.</p>
                    <p>- Nem igaz, Mátyás - zokogott a királyné, és görcsösen szorongatta a király
                        térdeit -, te még mindig őt szereted, és te nem szeretsz engem!</p>
                    <p>Mátyás szédülni kezdett a könnyek, vallomások és ölelések forró hullámai
                        között. Felemelte nejét, és magához vonta a vonagló asszony könnyben úszó
                        arcát.</p>
                    <p>- Bice, édes kicsi madonnám, ne sírj. Nem szeretem őt, nem szeretek
                        senkit.</p>
                    <p>- Senkit? - kérdezte Beatrix gyermekes duzzogással, és alsó ajkát ismét
                        sírásra biggyesztette.</p>
                    <p>- Csak téged, egyetlen gyönyörűségem, szerelmem - suttogta Mátyás, és
                        odatapasztotta száját az asszony ajakára.</p>
                    <p>- Megbocsátasz nekem? - lihegte amaz a csókok zápora alatt.</p>
                    <p>- Szeretlek.</p>
                    <p>- Örökké?</p>
                    <p>- Örökké...</p>
                    <p>- Kimondhatatlanul?</p>
                    <p>- Kimondhatatlanul...</p>
                    <p>Beatrix majdnem elájult az ura szerelmének ijesztő, eszeveszett
                        tombolásában.</p>
                    <p>Mátyás félóráig behunyt szemmel mozdulatlanul feküdt a selyemhímzésű
                        bíborágyon. A teste bágyadt volt, és halálos nyugvás után vágyakozott. De a
                        lelke izgatottan röpködött egy szűk gondolatkör kalitkájában. Ki ez a
                        Beatrix? Honnan van ennek a fehér bőrű, piros ajkú, aranyhajú némbernek
                        olyan emberfeletti hatalma az ő férfiúi akarata felett?</p>
                    <p>Ki ez a Beatrix? - kérdezgette magától fáradt, szédült, kijózanodott
                        szerelemmel. - Szabad-e ennyire szeretnem őt?</p>
                    <p>Úgy érezte, hogy fél ettől a gyönyörű démontól.</p>
                    <p>Ha nem vigyázok magamra, ez a nápolyi asszony szétrombol mindent, amit én
                        építettem. Országom nagyságát, a magyar név dicsőségét, a fegyvereim erejét,
                        a lelkem nyugalmát.</p>
                    <p>Eszébe jutott, hogy a csókok eszeveszett tébolyában megígérte neki az
                        esztergomi érsekség betöltését. Mit szólnak ehhez a magyarok? Egy nyolcéves
                        gyermek. Egy ismeretlen kis olasz hercegecske. Egy bábu a királyné
                        játékszerei között... ez lesz Vitéz János utódja.</p>
                    <p>- Eh, mindegy - riadt fel lelkiismeret-furdalással teli nyugtalanságából. -
                        Én Corvin Jánost, ő Estei Hyppolitot becézgeti. Hadd legyen neki is
                        valakije, akit szeret, akiből bálványt farag, akiben a lelke és a jókedve
                        kielégül. Ha nekem van, hadd legyen neki is gyermeke. A magya­rokkal, János
                        érsekkel, Bakócz Tamással, a trónkövetelőkkel majd elbánok. Szeretném látni,
                        ki meri megbírálni királyi szeszélyeimet!</p>
                    <p>Sokáig töprengett a maga külön emberi és férfiúi végzetén. Aztán egyszerre
                        felugrott. Az ajtóhoz lépett, amely előtt szálas, mogorva, állati hűségű
                        rutén ajtónállók őrizték a szobáját.</p>
                    <p>- Hívjátok az alkancellár urat!</p>
                    <p>Néhány perc múlva Bakócz Tamás állott a sápadt, izgatott, haragos fejedelem
                        előtt.</p>
                    <p>- Tamás fiam, elhatároztam, hogy don Ippolito urat, a ferrarai herceg fiát,
                        felséges hitvesünk, Beatrix királyné öccsét kinevezem esztergomi
                        érsekké.</p>
                    <p>Bakócz elsápadt és hátratántorodott.</p>
                    <p>A király feléje sem nézett. Zordonan és röviden közölte még vele, hogy
                        visszatér Budára.</p>
                    <p>- Az a kívánságom, hogy az országban mindenki örüljön a fenséges ifjú érsekké
                        való kineve­zésének! - kiáltott a távozó alkancellár után.</p>
                    <p>Aztán újra Beatrixra gondolt.</p>
                    <p>Ki ez a Beatrix? - ismételgette magában, most már keserűséggel és majdnem
                        gyűlölettel. - Titok, titok... ágyban, trónon, isteni meztelenségében és
                        királyi bíborában mindig rejtelem és titok. És én nem is merem ezt a titkot
                        megfejteni.</p>
                    <p> </p>
                </div>
            </div>
            <div type="group">
                <head>MÁSODIK KÖNYV</head>
              <div type="chapter">
                    <head>I</head>
                    <p>A pécsi hegység északi lábánál, a régi római birodalmi út alapépítményein
                        fenntartott hepehupás, pocsolyás, mély gödrökkel csaknem életveszélyes
                        országúton, Pécsvárad körül jókora lovascsapat baktat a márciusi hideg
                        hajnal ködös derengésében.</p>
                    <p>Elöl néhány nagy bajuszú, sörényes hajú fegyvernök keresi az utat, talpig
                        vasban és bőrben, mintha hadjáratra vagy rablókalandra iparkodnék. Oldalukon
                        zörög a nagy, pallos formájú, két marokra való egyenes kard, a karjukon
                        hosszú, keskeny pajzs, lábuk hatalmas vaskengyelben, az ember kétségbeesik,
                        hogy az apró, borzas szőrű, sovány lovak mikor roskadnak össze súlyos terhük
                        alatt. De azok vígan poroszkálnak, mert inaik acélból vannak és csontjaik
                        törhe­tet­lenek, mint a gazdáik egyenes, kemény, harcedzett szíve.</p>
                    <p>Utánuk néhány várvitéz, könnyű- és nehézlovas, némelyiknek csak íj van a
                        vállán, másiknak szekérrúd vastagságú óriás lándzsa. Aztán nemesurak
                        csoportja pikkelyes páncélban, róka­prémes mentében, két kemény ellenség: a
                        kalandozó rablók és a márciusi hajnali hideg ellen való védekezésül. A
                        menetet lovas szekerek, majd újra fegyvernökök és csatlósok hosszú sora
                        zárja be. A kis sereg - kétszáz, kétszázötven ember - mihályi Csáky Miklós
                        népe, a Pécs­várad­hoz közel eső Csákpusztáról indult el és a Tolna megyei,
                        Duna menti Földvár felé igyekszik. A főúr a menet közepén lovagol,
                        hallgatagon himbálódzva könnyűlábú, szívós, viharedzett harci paripán. Erős,
                        magas, vállas ifjú, és amennyi a sisakjából látszik, borotvált, barna, nemes
                        vágású profilja nem mutat többet huszonöt esztendőnél. Olyan ez az arc, mint
                        egy római patríciusé. Antonius lehetett ilyen szép szerelmes ifjúsága
                        éveiben. Kissé ideges, nyugtalan, villogó tekintetű; sasorra és egyenes,
                        magas homloka, kiálló arccsontja mélyen elárkolt szeme alatt élesen
                        rajzolódik az arc reliefjébe.</p>
                    <p>- No, Giustignan, vacog-e a fogad a dunai jeges szelek országában? - fordult
                        oda nevetve szomszédjához, aki fülig prémbe burkolva köhécselt a ködös
                        virradat sűrű páráitól.</p>
                    <p>- Annyi bizonyos, hogy Jupiter és Juno nem választották volna mézesheteik
                        számára márciust, ha a Boszporuszon olyan hideg lett volna, mint itt
                        Pannoniában - felelt a kérdezett ifjú Giustignan, Csáky Miklós kedves,
                        vidám, bohókás barátja, annak a Giustignan követnek a fia, aki Velence
                        képviseletében jelen volt Mátyás király koronázásán. Az ifjú nobile csak az
                        antik görögök és rómaiak nyelvén tudott gondolkodni. Az ő számára Nagy
                        Konstantin császár óta nem történt semmi ezen a világon; hacsak az nem, hogy
                        az ő tudós és könnyelmű apja eltékozolta minden vagyonát, és neki, egyetlen
                        fiának nem maradt más hátra, mint a firenzei, nápolyi, ferrarai és római
                        udvarokban nagyurak, bíbornokok, királyok asztalánál szedegetni a lehulló
                        sovány morzsákat.</p>
                    <p>Csáky balján egy komoly, szürke szakállas, széles magyar arcú, egyszerű barna
                        posztó­menté­be, rókaprémes köpenybe öltözött köznemes nyargalt, csendes
                        szavú, gondolkozó ember, aki oda sem hallgatott az ifjú olasz áradozására.
                        Ez Thuróczy János volt, Hont megyei birtokos, a királyi személynök
                        ítélőmestere, aki lassan, fokonkint jutott erre a tekintélyes tisztségre,
                        együtt emelkedvén kedves gazdájával, Drághy Tamás perszonálissal. Krakkóban
                        járt az egye­temre, a jogtudományok magisztere, s most a bíráskodás és
                        ítéletszerkesztés mellett, amelyet a kúriánál a király nevében végez, a
                        magyarok történetét kutatja Drághy Tamás buzdítására. A múlt évben fejezte
                        be a szerencsétlen Kis Károly történetét, s nyomban belefogott nagy
                        munkájába, a Chronica Hungarorumba.</p>
                    <p>Már túlvan az élet édes játékain; két fiát és két leányát szépen elhelyezte,
                        kit-kit, ahová való: a fiúkat hivatalba és a birtok gondjaiba, a leányokat
                        derék, magyar férjek oldalára. Egy kis borocska, kényelmes, öreges
                        vadászgatás, a kúria perein, ítéletek megokolásán való babrál­gatás, és
                        azután elő a kútforrásokkal: történeti énekek, hagyományok, oklevelek, régi
                        krónikák sárga lapjaival! Ez az élet szép - mondogatta -, nem a fiatalok
                        zajos, cifra, mámoros és könnyes vesződsége a maguk és szeretőik, irigyeik,
                        versenytársaik és népeik lobogó szen­ve­délyeivel.</p>
                    <p>Most Pécsvárad határában járt egy birtokper ítéletmondása alkalmából, és úgy
                        csatlakozott Csáky Miklós kíséretéhez.</p>
                    <p>A fiatal főúrnak a legújabb eseményeket újságolta:</p>
                    <p>- A király január végén érkezett vissza Budára. Úgy hagyta el Bécset, mint
                        aki ott örök időkre berendezkedik. Mátyás Ausztria hercege valóban, maholnap
                        római király, és ha Isten is úgy akarja, a szent birodalom császára.</p>
                    <p>Az ifjú magyar szemében is lobogott a láng:</p>
                    <p>- Mint egykor Mátyás, az apostol sorshúzás útján lett tagja a tizenkettőnek,
                        reméljük, hogy a mi Mátyásunkat is a sors ülteti be a császári trónus
                        bíborába.</p>
                    <p>- Meg a saját ereje és okossága - egészítette ki az ítélőmester józan magyar
                        meggyőződéssel. - Nem is tud ellentállni neki sem a császár, sem a török,
                        sem az egész világ, csak...</p>
                    <p>- Csak? - kérdezte Csáky mohón, amikor az ítélőmester szomorúan
                        elhallgatott.</p>
                    <p>- Hacsak nem a saját népe. A Szapolyaiak, a Beatrix csatlósai, azok a gőgös
                        és együgyű magyarok, akik nem értik meg a királyt. Ez volt a baj mindig.
                        Nemhiába áll szegény hazánk a Nyilas jegyében, e csillagzat lakói mindig
                        vészt hozó fegyverekkel küzdenek egymás ellen, megkímélik az idegen vért, de
                        annál erősebb haragvással ontják a magukét.</p>
                    <p>- Pedig most érdemes volna egy kicsit összefogni. Hallom, hogy a császár
                        bosszút tervel Bécs elfoglalásáért.</p>
                    <p>- Állunk elébe! - büszkélkedett az ítélőmester.</p>
                    <p>- Frankfurtban birodalmi gyűlést tartottak a német fejedelmek, és
                        elhatározták, hogy Mátyás ellen harmincnégyezer emberből álló hadsereget
                        állítanak talpra.</p>
                    <p>- Ha lesz hozzá pénzük és katonájuk...</p>
                    <p>- És február 16-án a választófejedelmek Miksa főherceget kiáltották ki római
                        királlyá.</p>
                    <p>- Majd kikiáltják azok még Mátyást is, ha megszorítjuk őkelméket.</p>
                    <p>- Egész Olaszország Mátyás mellett lesz - heveskedett az ifjú humanista, a
                        ghibellinek dühös császárgyűlöletével.</p>
                    <p>- Számít is rá Mátyás. Egyelőre azonban az osztrák városokat szorongatja
                        tovább.</p>
                    <p>Az út fárasztó volt, hideg szél vágott a lovasok arcába.</p>
                    <p>Egyszerre mind a három ló megtorpant, majd reszkedve felágaskodott. A két
                        magyar nyugodtan szorította térdével a lovat, és megveregette a félénk
                        állatok nyakát.</p>
                    <p>- Nyúl szaladt át az országúton: ez rossz jel - aggodalmaskodott az olasz. -
                        Megvesz az isten hidegje, farkastól és orgyilkos rablóktól kell félnem,
                        szaggatás van a fülemben, sajog a fogam, és ez az átkozott gebe le akar
                        teríteni az árokba, mert, úgy látszik, ő is gyűlöli az olaszokat, akárcsak a
                        magyar várispánok... Hej, hej, miért is akarsz te, Miklós, erőnek erejével
                        megháza­sodni? Nem láttad, hogy nyúl futott át az országúton?</p>
                    <p>Csáky legényesen felkacagott, mintha éppen ő is ezen a talányon törte volna a
                        fejét. Mert a kis csapat leánykérőbe ment Földvárra, a Kisfaludyak
                        otthonába, hogy az ifjú főúr egy nagyon távoli rokonát, a tizenhat esztendős
                        Zsófikát eljegyezze.</p>
                    <p>- Láttad már a menyasszonyodat? - kérdezte az olasz.</p>
                    <p>- Nem. De leírták nekem karcsú, ringó termetét, vékony, finom bokáját,
                        selymes szöghaját és mosolygós barna szemét.</p>
                    <p>- Leírás után minden menyasszony Aphrodité.</p>
                    <p>- A szava, mint az ezüsthárfa pengése.</p>
                    <p>- Jobb szeretem a firenzei aranyok pengését.</p>
                    <p>- Abból is több van neki, mint amennyit láttál, Giustignan, életedben.</p>
                    <p>- Akkor fösvény lesz, mint egy kulcsárnő, és hamar megöregszik.</p>
                    <p>- Tizenhat éves összevissza, van ideje a megöregedésre.</p>
                    <p>- Akkor az anyja fogja életedet megkeseríteni. Öreg terhével ő ül a hátadra,
                        s te négykézláb hurcolod, mint Phyllist hurcolta Arisztotelész.</p>
                    <p>- Elég - szólt rá bosszúsan a magyar -, ne bántsd a kis fehér galambocskát,
                        mert nagyon meg­szégyenled magadat, ha szeme elé kerülsz. A te lelked
                        irtózik a tisztaságtól és az ártatlanság fehér színétől.</p>
                    <p>Thuróczy mit sem vett észre sem Csáky tépelődéseiből, sem a fiatal olasz
                        tréfáiból. Közelebb léptetett a főúrhoz és megkérdezte tőle:</p>
                    <p>- Nagyuram miért nem megy fel Budára az országgyűlésre?</p>
                    <p>- Nem szeretem a sokadalmakat. Unom a prókátorok és a kancelláriusok
                        szőrszálhasogatásait. Nekem mindegy: a törvény úgysem ér semmit, ha nincs
                        aki megtartja és megtartatja. Ha én­rajtam állana, minden ország élére egy
                        zsarnokot tennék, rettenetes nagy karddal és temérdek bitófával.</p>
                    <p>Az ítélőmester elmosolyodott:</p>
                    <p>- Ez Itáliában jó lehet, de nálunk lehetetlen.</p>
                    <p>- Így is túlságos sok király lovagolja az egyetlen kis nemzet gyenge
                        hátgerincét. A Báthoryak, a Bánffyak, a Szentgyörgyi grófok, a Rozgonyiak,
                        Garák, Héderváryak, Újlakiak, Perényiek... Én egyetlen urat akarok az
                        egyenlő és dolgos és engedelmeskedő polgárok felett. A császár legyen
                        mindenható, de igazságos, emberszerető, csak Istentől függő főbíró, örököse
                        a római világuralomnak, amelyet a jog, a természet és az Isten végzése
                        egyaránt helyeselt.</p>
                    <p>- Az erőszak és a szolgaság küzdése volt az, mígnem a szolga fejére nem nőtt
                        az urának és porba nem döntötte a római zsarnokságot. Isten ujja volt
                        ez.</p>
                    <p>- Nem igaz! - kelt ki az ifjú Giustignan. - Az ördög diadalma. Mert a római
                        világuralom isten­ítélet volt a népek között. Isten e birodalmat elismerte,
                        mert alatta lett emberré, és születésekor Augustus császár adójának,
                        halálakor Poncius Pilátus ítéletének vetette alá magát.</p>
                    <p>- Kegyelmed jól ismeri Platón, Arisztotelész és Dante államait, ismeri
                        királyait és nép­tömegeit, de nem ismeri Magyarországot. Nálunk az élet a
                        szabadság, a bátor, nyílt, őszinte küzdelem, az ősi hagyományok és a haza
                        szeretete körül forog; ázsiai nép ez, a nap, a fény, a pusztai élet és a
                        zöld rétek gyermeke. Fegyvere, lova, becsülete: ez az ő élete, s nyakas,
                        vérmes, erőszakos lelke sem sárga aranyláncon, sem fekete vasbilincsen meg
                        nem juhászodik soha.</p>
                    <p>- Akkor kivész a népek sorából. Ha zsarnoki erő le nem fogja, őrült önkezével
                        fojtja meg magát, mint a Nyilas népe. Nem így mondta, domine magister?</p>
                    <p>- Így mondtam, de lelkes ember dolga szembeszállni a csillagok
                        hatalmával.</p>
                    <p>- Ezért kell a zsarnok.</p>
                    <p>- Ezért kell a gőgös nagyurak ellen odafeszíteni a törvénykönyvet. Erről van
                        szó most is Budán, az országgyűlésen... Bölcs a mi királyunk, és tudja, hogy
                        az apró kiskirályok ellen a köznemesség az ország, a trón és a nép
                        megoltalmazója. Ezért hozatja törvénybe, hogy a népet a vármegye igazgassa.
                        Ezért tett az élére főispánt, akit ő nevez ki a királyhű bárók válogatott
                        táborából. Melléje alispánt, szolgabírót, esküdtet a független és vagyonos
                        és hadviselő köz­nemességből rendelt... Mit gondol, Csáky Miklós uram, nem
                        az egyetlen király kardja ők a Báthoryak, Szentgyörgyiek, Garák és Perényiek
                        ellen?</p>
                    <p>- Engem jobban érdekel az, hogy Attavanti szállítja neki a könyveket -
                        vonogatta vállát az ifjú magyar, aki oly idegenül hallgatta az ítélőmester
                        nyugodt fejtegetéseit, akár egy firenzei humanista, akár Giustignan lovag, a
                        kóbor lantpengető, latin és görög könyveket fordító, szerel­mi kalandokban
                        kifáradt és finnyás cortegiano.</p>
                    <p>Az olasz is megsokallta Mátyás dicséretét:</p>
                    <p>- Hallom, hogy egyebet sem tudnak a magyarok, mint a nemesi jogokon, az
                        adózási köteles­ségeken és a jobbágyi terheken vitatkozni.</p>
                    <p>- No, egy kicsit bele-beleszólnak a világ kormányzásába is - méltatlankodott
                        az ítélőmester. - Ezért is jó lett volna elnézni kicsit az országgyűlésre -
                        fordult Csáky felé szemrehányólag. - Egy kicsit Itáliát is érdekli a dolog -
                        pislantott aztán a humanistára.</p>
                    <p>- Itáliát?</p>
                    <p>- Rómát és Nápolyt legfőképpen.</p>
                    <p>- Azok most harcra fenekednek egymás ellenében. A bárók ugyancsak
                        odafüstöltek Ferrante király orra alá. Aquila és Salerno kitűzték a pápai
                        lobogót. Ince pápa megüzente Nápolynak a háborút. Velence és Génua a pápa
                        mellé álltak, Firenze és Milánó a nápolyi királyt támogatják.</p>
                    <p>- És Ferrante két veje, Mátyás király és Ercole d’Este? - kérdezte Csáky
                        érdeklődve.</p>
                    <p>- Ercole mentegetődzik... Mátyás pedig...</p>
                    <p>- Mit szól ehhez Mátyás? - kérdezték egyszerre mind a ketten Thuróczytól.</p>
                    <p>- A király a főpapok, főurak és olasz követek előtt kijelentette, hogy apósa
                        mellé áll nyíltan és becsülettel. A pápának - ha kell - felmondja az
                        engedelmességet, egyetemes zsinatot hív össze ellene.</p>
                    <p>- Szó, szó, üres beszéd.</p>
                    <p>- Mátyás nem szokott megállni a fenyegetésnél. Egész tekintélyével
                        megmozgatta a francia királyt, Milánó hercegét és a firenzei köztársaságot,
                        egyúttal a törökkel is megbeszélt egyet-mást a bekövetkezhető
                        eshetőségekre.</p>
                    <p>- Annyira szereti az öreg Ferrantét... a vén orgyilkos, kéjenc, alattomos
                        fenevadat?</p>
                    <p>- Annyira gyűlöli a pápa szövetségesét, Velencét - igazította ki Thuróczy a
                        humanista gúnyját.</p>
                    <p>- Pedig Velence tiszteli a királyt. Úgy tudom, visszautasította Frangepán
                        János gróf szíves ajánlatát, hogy méreg által teszi el láb alól Magyarország
                        fejedelmét. Azt pedig ritkán teszi a velencei signoria, hogy ilyen előnyös
                        ajánlatot visszautasítson.</p>
                    <p>- Nem tudom, igaz-e, de annyi bizonyos, hogy a király nem bocsátja meg
                        Velencének, hogy Dzsem herceget, a török trónkövetelőt nem engedi átszökni
                        Mátyás udvarába... Ezért még megérzi Velence Mátyás hatalmas harci
                        pallosát.</p>
                    <p>- Ördög vigye el a ti török hercegteket - tört ki Giustignanból a humanista
                        -, az egész török császári család nem ér annyit, mint Bessarion bíboros
                        könyvtárának egyetlen kézirata. Ámbár - tette hozzá elgondolkozva - nem
                        ártana, ha Mátyás egy kicsit megijesztené a Rialto gyalá­zatos kalmárait.
                        Nekik köszönhetem, hogy apám az adósok börtönében halt meg, és én a Márkus
                        tér illatszerbódéi és csapszékei között, a pénzváltók és ékszerészek
                        aranyhalmazai mellett majdnem éhen veszekedtem.</p>
                    <p>- Ott se csupa gyönyörűség az élet, kedves Giustignan - szólt tréfásan a főúr
                        -, s te mégis vissza akarsz csalni uzsorás bankáraid, hazug diplomatáid,
                        áruló zsoldoskapitányaid és pestises leheletű, kifestett kurtizánjaid közé.
                        Nem megyek, Giustignan.</p>
                    <p>- Most is azt mondom én, Miklós. Vagy tudod mit, nem bánom. Házasodjál meg,
                        mert azt is meg kell próbálni egy igazi cortegianónak.</p>
                    <p>- Ne mondd!</p>
                    <p>- De mondom. Az is egyik eleme a boldogságnak.</p>
                    <p>- Az élet értelme, ennek a földi vesződségnek vigasza, férfiember megnyugvása
                        - szólt közbe Thuróczy áhítattal - a család. A gyermek. Nincs más semmi
                        szépség, csak a jövendő élet reménye a gyermek angyali szemében. Meghalunk,
                        elrothadunk, de itt hagyjuk lelkünket, vágyainkat, önnönmagunknak mennyei
                        részét a gyermekünkben.</p>
                    <p>- Ámen... - fejezte be a humanista. - Én másképpen képzelem a boldogságot.
                        Nem a gyermekeim szívében.</p>
                    <p>- Hát?</p>
                    <p>- A magaméban.</p>
                    <p>- Pogány.</p>
                    <p>- Az. Adok egy jó tanácsot, ha boldog akarsz lenni. - Az olasz hamisan
                        mosolygott. - Az a kérdés, mily sokáig bírod a boldogságot. Ha csak egy
                        órára vágyakozol, végy jó langyos fürdőt...</p>
                    <p>- Ha egy hónapig szeretnék boldog lenni?</p>
                    <p>- Vágass eret, és bocsásd ki meggyülemlett, felesleges bíbor véredet.</p>
                    <p>- Ha egy boldog esztendőre vágyakozom?</p>
                    <p>- Nősülj meg, pajtás, végy el tizenhat éves, gyönyörű, tiszta leányzót.</p>
                    <p>- És ha holtig akarom a boldogságot?</p>
                    <p>- Akkor esztendő múltán válj el tőle, komám.</p>
                    <p>Thuróczy megsarkantyúzta a lovát, hogy ne hallja ezt a léha
                        szószátyárkodást.</p>
                    <p>- No, csak tréfáltam - tette hozzá még gonoszabb gúnnyal. - Egy biztos dolog
                        van: soha meg nem házasodni. A házasság olyan súlyos botlás, amit még a ti
                        Corvin Mátyástok sem tud helyrehozni. Kérdeznétek csak meg: mit kapott ő
                        donna Beatricével?</p>
                    <p>A két ifjú ember utána eredt az ítélőmesternek.</p>
                    <p>Thuróczy megbotránkozva csóválta a fejét, Csáky vidáman nevetett a
                        türelmetlen lovával verejtékesen vesződő olasz fecsegésén.</p>
                    <p>Néhány percig szótlanul baktattak és nézték az égen húzódó ólmos fellegeket.
                        Egyszerre ismét megszólalt az olasz:</p>
                    <p>- Hát, nagyuraim, hogy szeretik méltóságtok Aragóniai Beatricét, a szép
                        nápolyi démont?</p>
                    <p>Thuróczy tisztelettel hajtotta le fejét:</p>
                    <p>- Ő a magyarok felséges királynéja.</p>
                    <p>- Szereti még Beatrice a férfinépet?</p>
                    <p>Az ítélőmester torkán megakadt a válasz.</p>
                    <p>- Mert leánykorában szerfölött szerette. Nápolyban, ahol két éve fordultam
                        meg utoljára, nem egy csinos történetet hallottam a felséges madonnáról.</p>
                    <p>- Üres képzelődés; gonosz rágalmak; irigy és ostoba költemények - szólt közbe
                        Csáky lovagia­san. - Nincs olyan donna Itáliában, akire ti rosszat ne
                        mondanátok.</p>
                    <p>- A rágalmakban mindig több az igazság, mint amennyit elhisz az, aki a
                        rágalmakat kitalálta. A nápolyi udvarban egyébként nem kell nagyon
                        megerőltetni a fantáziát, hogy csinos törté­neteket komponáljanak. Az öreg
                        Ferrante, a diva Beatrice apja, maga a legnagyobb lator. Igaz, hogy nem a
                        szerelem a fő gyönyörűsége, hanem az, hogy ellenfelei élve vagy halva, de
                        lehetőleg gondosan bebalzsamozva, drága és divatos öltözetben, ott legyenek
                        a közelében.</p>
                    <p>- Hol? - kérdezte megborzongva Thuróczy.</p>
                    <p>- Ott, a közelében, a Castello Nuovóban, a pincebörtönökben. Egész
                        gyűjteménye van láb alól eltett atyafiaiból, jó barátaiból és
                        ellenségeiből.</p>
                    <p>- Ez a királyné atyja! Nem lehet igaz, signor Giustignan!</p>
                    <p>- Ő maga beszélte el nekem, s öreg, hájas arca pokoli gyönyörök között
                        torzult el a röhögéstől. Egyébként ezt mindenki tudja a két Szicíliában.</p>
                    <p>- Beatrix is tudja?</p>
                    <p>- Az udvarban nemigen szoktak titkolózni. Ha mástól nem, bizonyára hallotta
                        Alfonzótól, a trónörököstől, aki szintén kemény legény, s nem érez
                        lelkiismeret-furdalást sem a férfiak vére, sem a leányok könnye láttára.</p>
                    <p>- De Beatrixot édesanyja, Isabella nevelte, ez a tiszta, hű, bölcs és
                        szentéletű asszony.</p>
                    <p>Az olasz könnyelműen nevetett.</p>
                    <p>- Nevelte ám a dajkája meg az udvarhölgye meg a szobaleánya! Nyolcéves sem
                        volt, amikor meghalt az édesanyja. Aztán meg tizenöt éves korában már külön
                        udvartartást kapott, egy évvel később már annyi adóssága volt, hogy két
                        gyönyörű, fehér fülecskéje sem látszott ki a kötelezvényekből és a
                        záloglevelekből.</p>
                    <p>- Az van neki most is elegendő - dörmögte halkan az ítélőmester.</p>
                    <p>- Aztán meg, tudják, signori, kik nevelték Beatricét? A nápolyi bárók,
                        akikkel vadászatokra járt, sólyommal, kutyával, idomított bestiákkal,
                        akikkel a Sorrentóra és a Vesuvióra néző erkélyfülkékben bújócskát játszott
                        és elkártyázta ezer arany évi apanázsát, mialatt Bagnolóban fürdőzött;
                        akikkel a Campagna Felice buja ligeteiben kószált, akikkel a spettacoli
                        drammaticit nézegette a palota kertjében, akikkel a buffoni vaskos tréfáin
                        nevetett, hallgatván Il Panormita Hermaphroditusát, amely mellett Boccaccio
                        szent és szűz, szemérmes és istenes olvasmány. Ezek nevelték Beatricét.</p>
                    <p>- A tiszta ott is tiszta maradhatott - mentegette az ítélőmester.</p>
                    <p>- A nápolyiak is ezt mondják, s az asszonyok, ha jó langyos vízben
                        megfürödtek, megkenették magukat kisázsiai rózsák olajával, kifésülték
                        szétzilált fürtjeiket, máris úgy érzik, hogy tisztán szálltak ki az udvari
                        élet mocsarából. A nápolyi asszonyok hamar megbocsátanak önmaguk­nak.</p>
                    <p>- Másoknak egy kissé nehezebben - nevetett Miklós jókedvűen.</p>
                    <p>- Igaz. Donna Beatricének például soha meg nem bocsátották, hogy don Ramiro
                        Villa­racutának meg kellett halnia az ő szerelméért.</p>
                    <p>- Hogy volt ez a dolog? - érdeklődött Csáky, aki maga sem hallott még erről a
                        mendemon­dáról.</p>
                    <p>- Nagyon homályos történet - fontoskodott amaz. - Én csak azt mondom el, amit
                        bizonyosan tudok. Először, hogy a diva Beatrice akkor tizenhét esztendős
                        volt, erős, kifejlett, nagy, szőke leány. Másodszor, hogy don Ramiro, nemes
                        apród nem volt több huszonkét esztendősnél; hogy éjjel-nappal készen állt
                        Beatrice szolgálatára, hogy abban az időben egymást érték a nápolyi udvarban
                        a mulatságok, a játékok, az éjszakai színielőadások vízen és kerteken; hogy
                        a nápolyi öböl akkor is csodakék volt, és a sorrentói félszigeten buján
                        illatoznak a futórózsák; hogy a palota erkélyéről gyönyörű kilátás nyílik
                        Capri álomszerű körvonalaira s a fehér vitor­láktól tarkított azúrszínű
                        tengerre; hogy a tenger sziklapartján le-lecsapó galambok szerel­mesen
                        csókolóznak; hogy selyem és bársony, kivágott ruhák, rövid szoknyák, testhez
                        simuló vadászöltöny éppúgy izgatja azt, aki viseli, mint azt, aki nézi. Hogy
                        a nehéz ciprusi borok, a dús lakomák, a zene, a forró érzékiségű versek és
                        novellák... a langyos nápolyi éjszaka...</p>
                    <p>- Nono... elég lesz már a költészetből - türelmetlenkedett a fiatal
                        magyar.</p>
                    <p>- Hát elég az hozzá, hogy don Ramirót egy napon a hercegnő hálószobájában
                        kötéllel meg­fojtva találta Beatrice cselédsége... Ez történt 1475-ben, a
                        diva tizenhetedik esztendejében.</p>
                    <p>- Hiszen akkor már menyasszonya volt Mátyásnak! - riadt föl rémülten az
                        ítélőmester.</p>
                    <p>- No, az ugyan nem sokat változtat a dolgon - felelt az olasz komoly
                        meggyőződéssel. - Akkor még nem is látta a királyt, s amit hallott róla, az
                        imponált ugyan az államférfiaknak és katonáknak, de nem nagyon kecsegtetett
                        egy gyönyörű tizenhét esztendős divát. Egy távol élő, harmincöt esztendős
                        barbár dunai fejedelemnél, higgyék el, signori, többet ér egy kéznél levő,
                        karcsú, égő szemű, dalos ajkú huszonkét éves apród.</p>
                    <p>- Ki tudja, igaz-e az egész? - sóhajtozott Thuróczy.</p>
                    <p>- Ha ez netán nem volna igaz, van helyette tíz egyéb, amit Nápolyban minden
                        halárusgyerek beszél. De nem fontos. Ami elmúlt, elmúlt. Leányoknak szabad
                        nyíltan is, csak asszonynak kötelességük titkolózni.</p>
                    <p>- Gyalázatos, pogány erkölcs - fakadt ki undorodva Thuróczy.</p>
                    <p>- A második nagy szenvedély akkor tört ki Beatrice lelkében, amikor új
                        hazájába ment Rómán, Ferrarán és a tengeren keresztül.</p>
                    <p>- Közvetlenül menyegzője előtt?</p>
                    <p>- Nem közvetlenül. Két hónappal előbb. Az út Nápolytól Fehérvárig két és fél
                        hónapig tartott. Nagy pihenés volt Ferrarában, Ercole d’Este udvarában, ahol
                        Beatrice nénje, Eleonora, ugyan­csak vidám udvart tartott és - ő tudja miért
                        - szívesen elnézte férje szeretkezéseit.</p>
                    <p>- A ferrarai udvarnak mindig tisztes hírét hallám - szólt közbe Thuróczy.</p>
                    <p>Csáky is, Giustignan is nevettek.</p>
                    <p>- A Vinci faluból való Leonardo alig győzi lefesteni a fejedelem
                        szeretőit...</p>
                    <p>- Sodoma és Gomorrha...</p>
                    <p>- Ezzel is gyanúsítják? - kérdezte Csáky közönyösen.</p>
                    <p>- Christoforo volt a legszebb dalia Ercole udvarában. Derék, művelt nemesúr,
                        csak nem volt szíve a titoktartáshoz.</p>
                    <p>- Rágalmazta a rábízott hercegnőt? - kérdezte Thuróczy.</p>
                    <p>- Csak dicsekedett. A férfiak szeretnek dicsekedni. Diplomaták, követek,
                        futárok, akik Mátyás udvarát járják, hazajövet sokat dicsekednek, kitör
                        belőlük a dicsekvés, nem tehetnek róla...</p>
                    <p>A két ifjú nevetett, az öreg ítélőmester hazafias hódolatában, Mátyás iránt
                        való határtalan rajongásában meggyalázva érezte a szívét. Örült, hogy
                        leszállt az alkony, vége felé közeledik az utazás és megszabadul a mérges
                        leheletű, kegyetlen olasztól.</p>
                    <p>Elnyújtott, harsány, meg-megszakadó trombitaszó szakította félbe
                        tépelődését.</p>
                    <p>- Ez az előreküldött könnyűlovas őrszem jeladása, hogy Földvár határába
                        értünk.</p>
                    <p>- Lussoniumban vagyunk - örvendezett vidám képpel az olasz. - Ideje is, hogy
                        vége szakad ennek a zötyögésnek. Apró járású paripán nem szeretek lovagolni.
                        Minden csontom sajog.</p>
                    <p>Az est leereszkedett, néhány csillag dugta ki pislogó, halavány, félig
                        nyitott szemét a ronggyá szakadt felhők foszlányain. Bagoly huhogott az út
                        menti erdőből.</p>
                    <p>- Bagoly, a te állatod, Miklós - szólt fontoskodva az olasz, a Csáky család
                        címerére célozva. - Szerencsétlen jel, rossz ómen...</p>
                    <p>- De jobbról huhog - vágott vissza kedélyesen Miklós. - Jobbról huhog az én
                        éjjeli madaram. Szerencsésebb égi jeladást el sem képzelhetek.</p>
                    <p>Az est sötét, fátyolos karjába ölelte az egész látóhatárt; országút, erdő,
                        dombok, a földvári bás­tyák, ég és föld egymásba borult és mint egy
                        feneketlen titok, hallgatagon kínálta látha­tatlan ölét.</p>
                    <p>- Vágjunk neki a sötétségnek! - vezényelte az olasz vészjóslóan. - Ezt hívják
                        jövendőnek.</p>
                    <p>- Gyújtsátok meg a fáklyákat! - szólt legényeinek a magyar bizakodón. Majd az
                        olasz felé fordult: - Csak egy-két fáklya kell hozzá, és vége a sötétség
                        hatalmának.</p>
                    <p>Újabb trombitaharsanás jelezte, hogy a földváriak őrszeme is észrevette a
                        közeledést, és a két előőrs most barátilag üdvözli egymást.</p>
                    <p> </p>
                </div>
              <div type="chapter">
                    <head>II</head>
                    <p>Kisfaludy Zsófikát, a fiatal Csáky menyasszonyát esztendeje hozták haza a
                        regensburgi domi­nikánus apácák zárdájából. Egyetlen gyermeke volt ő az
                        aranysarkantyús várkapitány, híres vitéz Kisfaludy Györgynek, aki éppen úgy
                        Előd vezér véréből származott, mint a Csákyak.</p>
                    <p>Az öregúr, akinek már az ősapjai is perben álltak a Csákyakkal, egyszer,
                        mikor hazatévedt a végekről, ahol Kinizsivel, a Báthoryakkal és a
                        Szapolyaiakkal együtt hadakozott csehek, törökök és szerbek ellen,
                        gondolkodóba esett a családja sorsán. Néhány napig dúlt-fúlt, vadá­szott,
                        ivott, dohogott, haragudott és békült. Aztán kijelentette:</p>
                    <p>- Zsófikát feleségül adom ahhoz a világcsatangoló semmiházi Csákyhoz.</p>
                    <p>- A pogányhoz? - ijedezett felesége, a német Lanckreth gróf leánya, Ágnes,
                        akit a boldogult V. László király parancsa házasított össze a zord magyar
                        vitézzel.</p>
                    <p>- Ahhoz! - üvöltött a várkapitány. - Nem engedem idegen kézre a földjeimet. A
                        király is helyesli.</p>
                    <p>Zsófika sorsa ezzel elintéztetett. Az öregúr megkönnyebbülten gyilkolta
                        tovább a földvári erdők vadjait, Mátyás király pedig megparancsolta
                        Csákynak, hogy menjen el a meny­asszo­nyáért.</p>
                    <p>Zsófikát az anyja készítette elő a házasságra.</p>
                    <p>Francia kisasszonyt, udvari káplánt, öreg, szigorú német dajkát tartott
                        mellette; az első a költészet, hímzés, szövés, miniatűrfestés, hárfa és
                        orgona titkaiba avatta be; a második a zsoltárokat és az Istennel való
                        társalgás égi művészetét oktatta bele, és vigyázott a lélek szemérmére; a
                        harmadik a gyenge, harmatos test épségére ügyelt. De mind a három helyett
                        ezer szeme, ezer keze és ezer szíve volt az édesanyjának, aki megtanította a
                        gyógyító füvek ismeretére, a főzés, varrás és gazdálkodás titkaira, aki
                        egyenesre préselte a kislány gyenge hátát, öltöztette, vetkeztette,
                        fürösztötte, fésülte, habár az udvari káplán sokszor felolvasta neki a
                        kolostori rendtartás szigorú intelmét:</p>
                    <p>- Nekem egyáltalában nem tetszik, ha érett hajadon fürdik; az, akinek el kell
                        pirulnia, ha ruha nélkül látja önmagát. Mert ha virrasztással és böjtöléssel
                        senyveszti és rabszolgaságra szorítja testét, ha az érzékiség lángját és a
                        fiatalság ingerlő tüzét fagyos önmegtartóztatással eloltani vágyik; ha
                        természetadta szépségét szándékosan elhanyagolni és elrútítani igyekszik: az
                        elfojtott tüzet miért szítja fel újból elpuhító fürdőzéssel?</p>
                    <p>Az anya nem fogadott szót az aszkétának.</p>
                    <p>- Elég, ha megtartom Szent Jeromos figyelmeztetéseit: füleit át ne lyukaszd.
                        Krisztusnak ajánlott arcát fehérre és pirosra ne fesd! Nyakát arannyal és
                        igazgyönggyel el ne borítsd! Fejét drágakövekkel meg ne terheld! Haját rőtre
                        ne fessed, hogy valamiképpen meg ne lássad rajta a gyehenna tüzét. Én ezeket
                        a tanácsokat mind megtartom... A magam kísérete nélkül még templomba sem
                        járatom, cifra, dalos, hízelgő, szerelmes leánycselédet közelébe nem
                        engedek, vendégek asztalához ő le nem ül, világi emberekkel beszédbe nem
                        ereszkedik, s a főurak leányai hiába kapnak lóhátra, vadásznak kedves
                        sólymaikkal, hiába utánozzák a férfiakat nyilazásban és dárdavetésben, én
                        ezeket meg nem engedem. Csak labdázni és sakkozni szabad neki, még ezt sem
                        önnel, Capellanus uram, csak a maitresse-szel meg a dajkájával...</p>
                    <p>Az eljegyzés előtt már hónapokkal szétküldötték a futárokat a Dunántúl
                        birtokos nemes családjaihoz, hogy meghívják őket az eljegyzésre. A földvári
                        kúrián ezalatt lázasan folytak az előkészületek. A várkastély szobáit
                        kitakarították, meszelték, kárpitozták, ajtót, ablakot ki­javít­tat­tak,
                        szőnyegeket hozattak Budáról, hogy azokkal padokat, ládákat, székeket
                        terítsenek le fekvőhelynek, széknek való alkalmatosságul. A háznépe
                        szőtt-font, ruhát varrt, hímzett, meny­asszonynak, házbelieknek,
                        cselédségnek.</p>
                    <p>- Úgy illik, hogy az egész ház vadonatúj parádés ruhában fogadja a
                        vendégeket.</p>
                    <p>Az utolsó napokban a sütés-főzés gondjai foglalták le az asszonynépet.
                        Kisfaludy György az istállót, a szekereket, a vadászkutyákat, sólymokat,
                        fegyvereket hozta rendbe, berendelte a jobbá­gyokat, felfogadta a vándor
                        dalnokokat, regösöket, muzsikusokat, pecéreket, hajtókat; végig­veretett
                        néhány részeg cselédet, fölakasztatott egypár hírhedt útonállót, mindezt
                        egy­forma káromkodással és harsány hahotával.</p>
                    <p>- Szerencse, hogy el nem tévesztette. Hogy nem a regösöket akasztatta fel, és
                        a rablókat öltöztette új, törökös szabású kaftánba - mondta savanyúan a
                        német gyóntató, aki ijedt meg­botrán­kozással nézte a várúr harcias
                        előkészületeit.</p>
                    <p>Vendég azért nem sok érkezett az eljegyzésre. A főurak legnagyobb része Budán
                        volt, ahol a király hosszú távollét után megjelent, és országgyűlést tartott
                        a főemberekkel. Kisfaludy György szörnyű haragra lobbant, hogy a király
                        éppen akkor csalja Budára a nemeseket, amikor ő vendégül látná őket a
                        várkastélyában.</p>
                    <p>- Ezt nem vártam volna a királytól - dohogott, morgott, lángolt, mennydörgött
                        aszerint, amint vére fel és alá hullámzott a szívében. - Szabácsnál,
                        Kenyérmezőn, Regedénél, Hainburgnál bezzeg nem rontotta a mulatságomat!</p>
                    <p>Még így is ragyogó sokadalom várta kora délutántól kezdve a vőlegényt, akinek
                        fáklyafény világa mellett jókora úton elibe lovagolt a várúr és pompás
                        kísérete. Az asszonyok a fegyver­teremben szívdobogva lesték a nagy
                        jelenetet, amikor a vőlegény és menyasszony meg­pillant­ják egymást.</p>
                    <p>Csáky Miklósnak is dobogott a szíve, ahogy odavezették a menyasszonya elé.
                        Zsófika félig ájultan támaszkodott édesanyja vállához, és egy pillanat alatt
                        végigfuttatva tekintetét jö­ven­dőbeli urán, halálra vált sápadtsággal
                        lehunyta a szemét. Nem ilyennek képzelte a vőlegényét. Ő lenge termetű,
                        fehér tollbokrétás, világoskék selyembe öltözött, halvány, szőke fürtös,
                        áb­rán­dos szemű hattyúlovagot várt, olyant, mint amilyen a német freskókon
                        Szent György lovag vagy Mihály, a daliás, harcos arkangyal. És ehelyett
                        kapott egy napbarnított, széles vállú, zengő hangú, izmos; sötét arannyal
                        ékes, páncélos, komoly vitézt, akit az olasz erkölcsök fesz­telenné, bátor
                        fellépésűvé, fölényes és férfias, erős, érzéki tekintetű férfivá tettek.
                        Meg­reszketett. Nem ezt várta, de a meglepetés édes és viharos volt. A vérét
                        felkorbácsolta. Most először pillantott meg férfit, aki eszébe juttatta,
                        hogy ő nem gyermek, hanem nő. Valami olyat érzett, amit nem szeretett volna,
                        ha más is észreveszi. Most, életében először, bűnösen sze­mér­mes volt, és
                        először érzett szégyenkezést. A lesütött szempilláján keresztül is látta,
                        hogy az ifjú kedvtelve és vágyakozón vizsgálgatja, és hogy ő tetszik neki,
                        úgy, mint az asszony szokott tetszeni férfiembernek! Szeretett volna vagy
                        elszaladni, vagy odaborulni a vitéz erős mellére, és elbújni a kíváncsi,
                        mosolygós, csintalan szemek és illetlen gondolatok elől. Halálosan szerelmes
                        lett, és megfájdult a szíve. Azt hitte, hogy titkos bűnt követett el a saját
                        gyermeki ártatlansága ellen, jóvátehetetlent mindörökre.</p>
                    <p>- Csókoljon meg, húgom! - kiáltott legényes, kedves, bizalmas, bátorító
                        enyelgéssel Miklós - hiszen atyafiak vagyunk mi, édes vérrokonok, Csákyak és
                        Kisfaludyak és magyarok... így ni, lelkem, kedves kis virágom.</p>
                    <p>Az öreg Kisfaludy György fölhahotázott, mint az égzengés. Hátba vágta
                        Miklóst, és bal karjával őt, jobbjával a kisleányt ölelte magához.</p>
                    <p>- Nono, ne sírj, kis galambom... No... Gyerünk az estebédhez.</p>
                    <p>Zsófika Miklós mellett ült, először étkezett nyilvánosan, és először érezte
                        arcához közel idegennek, férfinak, ifjúnak leheletét.</p>
                    <p>Miklós boldog volt, tetszett neki ez a szemérmes, szűzi teremtés, aki szép,
                        gyengéd, finom, mint egy virág a Fiesole dombján.</p>
                    <p>Csintalan, büszke, kihívó és gúnyos kérdést röpített felhúzott szemöldöke
                        alól kivillanó pillantásával az asztal végén ülő Giustignan felé.</p>
                    <p>Az olasz két kezét a szíve fölött összetéve, imádkozó szemmel tekintett a
                        leányra, mint egy Madonnára. Aztán ájtatosan, bűnbánóan bólogatott. Ez volt
                        a válasza, s ezért Miklós meg­bocsátotta neki cinikus, tréfás
                        figyelmeztetéseit.</p>
                    <p>Estebéd után a férfiak borozgattak, az asszonyok körbe ültek, a leányok
                        tánchoz álltak fel, és illedelmes, kimért ütemben imbolyogtak a hárfások és
                        flótások zenéjére. Dalba fogtak s a vőlegényt körüljárták magyaros, lassú
                        tánclépésekkel. Közbe-közbe beugrott a körbe egy-egy idősebb ember, s
                        ellejtette a szilaj, harcias, régi magyar táncokat. A jókedv élénkebbé tette
                        a ritmust, merészebbé a leányokat, hangosabbá az éneket, és a vőlegény olasz
                        táncokat mutatott be, amelyeken mindenki elálmélkodott. A leányok ezt nem
                        tudták utánozni. Csak Zsófika francia kisasszonya értett hozzá, és a
                        lovagterem végén irulva-pirulva járta el Giustignan lovaggal a művészileg
                        megkomponált, elegáns, de magyar szemnek túlságosan szabados és szemérmetlen
                        figurákat. Mindenki érezte, hogy a magyar vigadozás egyszerű, nyers
                        hagyo­mányain keresztülsuhant egy forró, mesterkélt kultúra hódító
                        légáramlata: az öregek a fejüket csóválták, a fiatalok szíve lázasan
                        dobogott. De a nehéz borok, a sípok, hárfák, trombiták muzsikája, a tánc, a
                        meleg levegő, a boldog öröm lassankint egyforma mámoros, önfeledt
                        engedékenységbe ringatta a kedélyeket, és mindenki mulatott a saját
                        kedvtelése szerint.</p>
                    <p>A leányok zöld fenyőgallyakból apró koszorúkat fontak, és táncosaikat régi
                        lovagi szokás szerint megkoronázták. Zsófika lelke mámoros volt, és
                        szemérmes elfogódottságában is érezte a maga menyasszonyi méltóságát. Ő is
                        koszorút kapott a kezébe, és barátnői köréből kiválva, lassú tánclejtéssel
                        közeledett vőlegénye felé. Lábujjhegyen tipegett, majd fordult, hajladozott,
                        s mint a fehér liliom, úgy ingatta karcsú törzsét a zene ütemeire. Aztán
                        pedig öntudatlan merészséggel dalba fogott, és álmodozva énekelt egy régi
                        német szerelmes táncnótát.</p>
                    <p>A magyar kisleányok nem értették a német táncregét. Miklós ragyogó arccal
                        hajtotta fejét a remegő kezecske alá, amely a koszorút barna fürtjeire
                        illesztette, maga Zsófika halálra rémült a saját vakmerőségétől, és ijedten
                        kereste az anyja tekintetét.</p>
                    <p>Az anya odafutott a leányához, és keblére vonta a remegő kis menyasszonyt.
                        Mind a kettőjük szíve egyforma ijedtséggel dobogott.</p>
                    <p>- Hol tanultad ezt a dalt? - súgta fülébe enyhe szemrehányással.</p>
                    <p>- A kolostorban - szepegett Zsófika. - Éjjel a dormitóriumban... Anyám!</p>
                    <p>És könny csordult ki fekete, nagy szeméből. Két titkos, apró kis könnycsepp.
                        Az egyik az ijedt gyermek, a másik az ébredező, szerelmes szűz könnye.</p>
                    <p>Az anya mosolygott. Boldog volt, de fájt is egy kicsit a szíve, hogy milyen
                        nagy leánya van neki: nagy, érett, szerelmes hajadon, menyasszony
                        leánya.</p>
                    <p> Egy álló hétig tartottak az eljegyzési ünnepségek. Vadászat, bajvívás,
                        lófuttatás, nagy ivások és hosszú alvások közepette el is feledkeztek már a
                        menyasszonyról. Az öreg Kisfaludy látni sem akarta és látni sem engedte az
                        asszonynépet. Az ő erős, edzett, harcos szíve erdőbe, parla­gon hagyott,
                        bozótos, csalitos, vízeres földekre, nyúlban, madárban gazdag, nedves
                        rétekre kívánkozott: azt hitte, hogy nincs emberfia, aki más dolgok után
                        epekednék. Csáky Miklósnak új volt ez az élet és idegen, férfias,
                        természetes bája meghódította. Giustignannak is új volt, és erőszakos vad
                        szépsége visszariasztotta. Boldog volt, amikor a király futárja megérkezett
                        és a levél Budára parancsolta az ünneplő, duhaj és iszákos társaságot.</p>
                    <p>A királyi kegy nem hatotta meg túlságosan az öreg Kisfaludyt.</p>
                    <p>- Török ellen táborba, várat vívni, portyázni, oláhot kergetni, rácot
                        szorongatni szívesen megyek a király intésére. Budára maskarában parádézni,
                        vigye el az ördög...</p>
                    <p>Az öregúr egészen elkedvetlenedett. Lassan és kelletlenül készülődött.
                        Egyszer betegnek tettette magát. Aztán azt indítványozta, hogy menjenek az
                        asszonyok egyedül.</p>
                    <p>- Hiszen itt van már az új gazda, az ifjú férj, vagy mi...</p>
                    <p>Mégis belátta, hogy a királlyal nem szabad makacskodni.</p>
                    <p>Vége felé jártak a májusnak, amikor Kisfaludy György és családja, udvari
                        népe, várvitézei, csatlósai, poggyászos szekerei, kutyái, lovai, sólymai
                        útra keltek Nagy-Budavára felé...</p>
                    <p>- Három hétig Budán, de aztán megmondom: egy nappal sem tovább - vigasztalta
                        magát harsogva, vezényelve, tiltólag rázva meg rettenetes, öreg ökleit a
                        várkapitány.</p>
                    <p>És úgy felkészülődtek, mintha örökre kivándorolnának ősi sasfészkükből.</p>
                    <p>Csáky örült, hogy az utazás alatt éjjel-nappal közelében lehet ifjú
                        arájának.</p>
                    <p>Giustignan imádkozott és szidta a szenteket, és előre tapogatta fájós derekát
                        és zsibbadó combjait.</p>
                    <p>Zsófika meggyónt és megáldozott, és napjában tízszer az édesanyja kötényébe
                        rejtette el arcát. A kötény csuromvíz lett a boldogságban és félénk
                        izgalmában sírdogáló kisleány könnyeitől.</p>
                    <p> </p>
                </div>
              <div type="chapter">
                    <head>III</head>
                    <p>Pesten szép nagy házuk volt a Kisfaludyaknak. Paradicsom háznak vagy Bencsik
                        háznak hívták a négy oldalon szabadon álló, várszerűen bekerített, kertes
                        nagy épületet, amely a Búzapiacon, a Duna-parton, a pesti plébános házával
                        szemben állt, és nyugati homlokzatával éppen a Duna másik partján, a
                        Gellérthegy alján lévő alsó hévizekre nézett.</p>
                    <p>Csáky a leereszkedő esthomályban titokzatosan és félelmesen nagynak látta az
                        épülő bástyákat és a falak körül futó sáncárkot, amely félkörbe ölelte a
                        várost. Felső vége a Boldogasszony szigeténél szakadt ki a folyamból,
                        karéjban körülfogta Pestet, és a Gellértheggyel szemben kanyarodott vissza a
                        folyóba.</p>
                    <p>Ha ebbe beleeresztik a Dunát, Pest valósággal kis szigetre kerül. Olyanná
                        lesz, mint Velence - gondolta ábrándozva. - Szép ez a város, habár utcái
                        túlságosan szűkek, görbék és sárosak. Kövezet csak itt-ott készül a magasabb
                        paloták előtt. Lombos fa nincs a piacokon, itt ugyan nincs hova bújni az égő
                        napsugarak elől.</p>
                    <p>Némán és megilletődve tekingetett körül, majd odaszólt Giustignannak:</p>
                    <p>- Ez a mi Velencénk.</p>
                    <p>Az olasz förtelmesen káromkodott:</p>
                    <p>- Ez aztán a magyarok Velencéje? Ez a trágya- és nyersbőrszagú sivatag?</p>
                    <p>Csáky örült, hogy ezt Kisfaludy nem hallotta. Az öreg várispán még azt is
                        sokallotta, ami városias rend volt a magyarok Velencéjében. Összeveszett a
                        bástya- és kapuőrökkel, és fegyverbe kiáltotta csatlósait, hogy ostromolják
                        meg a falakat.</p>
                    <p>- Megfulladnék, ha itt kellene élnem ebben a Babilonban!</p>
                    <p>Korán leszállt az este, de a sötétlő égboltozat keleti felén nagy,
                        titokzatos, vörös fény pirkadt.</p>
                    <p>- Tűz van, kigyúlt ez a Bábel tornya! - kiáltott az öreg Kisfaludy, és szeme
                        fölé tartotta a kezét.</p>
                    <p>Néhány lovaslegényt előreugratott.</p>
                    <p>Egyszerre kürt- és trombitaszó harsant. A felvonóhíd dübörögve és csikorogva
                        ereszkedett le a bástya Hatvani kapujánál.</p>
                    <p>Csatlósok, vadászok, királyi lovas katonák özönlöttek be a kapun, és lovaik
                        patája csattogott a hídon. Az őrök összevissza kiabáltak.</p>
                    <p>A Halpiactól kezdve, amelyet délről a mészárosok bódéi, a Paradicsom ház és a
                        főtemplom Szent Mihály-kápolnája szegett be, egész a Ferenciek templomáig
                        sűrűn egymáshoz épített nagy kőházak sorakoztak. Lónyerítés, vadászkutyák
                        ugatása, trombitaharsogás és szekerek zörgése verte fel a várost; a barátok
                        kidugták a fejüket a klastrom ablakain, és bámulva nézték a fejedelmi
                        pompát, a selyem, bársony és arannyal hímzett öltözeteket, a drága
                        fegyvereket. A búzakereskedők áruháza előtt magyar éljen, latin vivát
                        kísérte az elvonulókat. Hajósok, molnárok, nyereg- és fegyverkészítők és
                        ötvösök előkelő mesterei kirohantak házukból, és meglengették süvegüket. A
                        vastag falak ablakmélyedéseiből asszonyok kandikáltak az utcára, és szemük
                        könnybe lábadt a magyar dicsőség láttára.</p>
                    <p>A királyi pár most tért vissza a vadászatról, amelyet a Rákos mezején, a
                        fejedelmi vadas­kertben tartottak. Sólymokkal vadászott Beatrix; ebben is
                        fölülmúlhatatlan volt, és Mátyás nagy büszkeséggel nézte a daliás asszonyt,
                        akit az olasz udvaroncok az erdők és ligetek felett uralkodó Dianához
                        hasonlítottak. Beatrix kocsiját négy, nagy fáradsággal megszelídített és
                        idomított hatalmas szarvas vonta. Ezt az ötletet a legendás emlékű, korán
                        elhalt pécsi püspök, a babérkoszorús Janus Pannonius hozta Magyarországba.
                        Neki volt az első szarvasfogata, Beatrixnak a második.</p>
                    <p>A menet a régi római császárok udvarát juttatta Csáky eszébe, ahogy
                        Tacitusnál és Senecánál olvasta. Mikor a Dunához ért az udvar, és rálépett a
                        hajóhídra, az olasz Giustignan szeméből is könnyek csordultak ki arra a
                        gondolatra, hogy most az ő számára is egy új, tündöklő udvari élet veszi
                        kezdetét. Alig tudta rászánni magát, hogy visszatérjen a Kisfaludyakhoz,
                        akik a Paradicsom házat megszállották, mint valami ellenséges hadsereg. Az
                        asszonyokat felküldték az emeletre, a katonák az udvarban és az ólakban
                        heverésztek le széthintett zsúpszalmára. Az udvaron lobogott a tűz, amely
                        fölött nyárson forgatták a birkát. Birkahúst és barna kenyeret vacsorált a
                        sereg.</p>
                    <p>Az urak is hamarosan lefeküdtek. Csáky és Giustignan egy vastag falú, kicsiny
                        torony­szo­bá­ban tértek nyugalomra. Az olasz sokáig hánykolódott az
                        ágyában. Egyszerre csak megszólalt, és felköltötte a mélyen alvó Csákyt:</p>
                    <p>- Illustrissime domine, te éppen most végezted el a jogi iskolákat
                        Bolognában. Értesz te az egyházjoghoz?</p>
                    <p>- Az ördög vigyen el téged, Bolognáddal együtt! - káromkodott Miklós. - Olyan
                        fáradt vagyok, mint egy szekeres ló, és te jogi tudományom felől
                        kíváncsiskodol.</p>
                    <p>Az olasz keservesen nyögött:</p>
                    <p>- Könnyen beszélsz te, lovag. Bezzeg ha te volnál az én helyzetemben...</p>
                    <p>Csáky megsajnálta:</p>
                    <p>- Mi a baj, Giustignan? Boszorkányokkal álmodtál, lidércnyomásod van, vagy a
                        norciai Venusra gondoltál, s az forralja a véred?</p>
                    <p>Az olasz keservesen sóhajtozott.</p>
                    <p>- Boszorkány, lidérc, norciai Venus. Mind a három egy személyben.</p>
                    <p>Künn a kisvárosi éjjeli némaságban egyszerre fölharsant egy erős, recsegő
                        férfihang.</p>
                    <p>- Szólj, virrasztó, szólalj!</p>
                    <p>Az éjjeliőr kiáltása volt. Ahogy az első figyelmeztetés megkondult, nyomban
                        megkezdődött az őrök monoton hangversenye.</p>
                    <p>- Szólj, virrasztó, szólalj! - válaszolgattak mindenfelől a tornyokból, a
                        várkapuk tetejéről és a Duna hátán veszteglő hajókról. Amikor az őrök
                        elhallgattak, megszólalt Giustignan:</p>
                    <p>- Domine magister, a kánonjog szerint érvényes az a házasság, amelyet egy
                        részeg olasz humanista egy kacér francia nevelőnővel pillanatnyi
                        elmezavarában konzummál a várkastély padlásszobájában?</p>
                    <p>- Ezt nem házasságnak hívják, messer Giustignan.</p>
                    <p>- Igen ám, de hogy áll a dolog akkor, ha véletlenül kéznél van egy német
                        minorita barát, a várnép gyóntatóatyja, és reggel összeesketi a humanistát
                        és a várkisasszony nevelőjét?</p>
                    <p>Miklós gyanakodni kezdett.</p>
                    <p>- Kiről beszélsz, Giustignan?</p>
                    <p>- Magamról és Zsófika francia nevelőkisasszonyáról - nyögte az olasz
                        keservesen.</p>
                    <p>A fiatal főúr testét megrázta a melléből kiszakadt harsogó, ujjongó, viharos
                        kacaj.</p>
                    <p>- Giustignan mester, ádáz ellensége a házasságnak, epikuri bölcs, sztoikus
                        filozófus, Dioge­nész cinikus tanítványa, lézengő ritter, hálószobák
                        kalandora, ez lett a vége az eljegyzési táncnak?</p>
                    <p>Giustignan káromkodott. Aztán kézzel-lábbal kapálódzott, hogy megállítsa
                        Csáky száján a gúnyolódás zuhogó áradatát. De az ifjú főúr tombolt a
                        kárörömtől.</p>
                    <p>- Rosszul tetted, Giustignan. Terhet vettél a hátadra, s asszonyod négykézláb
                        hurcolod, mint Phyllist hurcolta Aristotelész.</p>
                    <p>- De átkozottul kívánatos ám, és finom francia - vigasztalta magát Giustignan
                        -, jól táncol, vidáman és szellemesen cseveg, van néhány jó körmöci aranya
                        és szép, fiatal is.</p>
                    <p>- De ha feleséged lesz, zsarnokod lesz, féltékeny, követelőző, szeszélyes,
                        zsémbes börtönőröd. Gondolj Szókratész feleségére... Házasság, brr...
                        Héraklészt a felesége juttatta máglyára... a nagy Agamemnón felesége, Léda
                        leánya, Ílion végzete, Párisz megrontója, Heléna... Ej, ej, tündéri szép
                        teremtménye Zeusznak a nő, de csak addig, amíg Héra nem válik belőle.
                        Gondolj szegény drága, dicső Zeusz atyánkra, mit szenvedett ő a házasság
                        igájában...</p>
                    <p>Csáky Miklós nevetett. Társa oly szomorú arcot vágott, mintha vesztőhelyre
                        vinné a velencei titkos inkvizíció.</p>
                    <p>- Doktorságod a megmondhatója, hogy lehetne elválni a kis bestiától.</p>
                    <p>Miklós vállát vonogatta:</p>
                    <p>- Legalább várd meg, Giustignan, az esztendő végét. Jó éjszakát.</p>
                    <p>Miklós a fal felé fordult, és a következő pillanatban úgy aludt, mint egy
                        fáradt, boldog, egészséges gyermek.</p>
                    <p>Giustignan egypár percig figyelt, aztán óvatosan kiosont a szobából.</p>
                    <p>Halkan végigsuhant a folyosókon, a sötét kapu aljában meghökkenve fejére
                        ütött. Megtapo­gatta testét, és káromkodott.</p>
                    <p>- Így az első utcasaroknál leütnek, mint a kutyát.</p>
                    <p>Visszasompolygott a szobájába. Miklós mélyen, egyenletesen lélegzett, a szája
                        mosolygott az alvás édes kéjétől. Az ifjú olasz páncélsodrony inget kapott
                        magára, hosszú kardot kötött az oldalára és övébe apró, finom, hegyes tőrt
                        dugott.</p>
                    <p>Aztán visszahúzódott, és kisurrant a palotából. Nekivágott a sötét,
                        ismeretlen, halotti némasá­gá­ban félelmetes és titokzatos éjszakának.</p>
                    <p>Kinyitotta száját és gyönyörűséggel szívta magába a friss éjjeli levegőt.
                        Ment-ment előre, házak sűrűjét keresve, izgatottan, lihegve a sietéstől és a
                        maga felizgatott fantáziájától. Maga sem tudta, mit akar, csak tombolt benne
                        valami öröm és jó reménység.</p>
                    <p>Megbolondulok, ha városi szagot érzek - gondolta ujjongva, és meglassította
                        lépteit. - Hej, ha most egy szép, fiatal kurtizánnal találkoznék!</p>
                    <p>Asszonyi test, csók, kaland, izgalom, szerelmes éjszaka... ezek bukkantak fel
                        a gondolataiban. Bor, hangos vitatkozás, zeneszó, tánc... ezek tarkították
                        érzéki elképzeléseit. Szeretett volna katonákkal találkozni, akikkel jól
                        kiverekedi magát, lányokkal, akikkel buja ölelkezésekbe merül, iszákos,
                        kóbor diákokkal, akikkel agya mámorosan csapongó gondolatait kicseréli.</p>
                    <p>Több mint egy esztendeje nem jártam városban - panaszkodott önmagának. -
                        Pedig de szere­tem az egymás mellé épített magas házakat, a zsúfolt utcákat,
                        ahol az ember könyöke mind­untalan ruganyos fiatal női testek párnájába
                        ütközik - hej, de hamar kész így az ismeretség, a megbeszélés, az
                        összemelegedés, az egymáshoz való simulás! Szeretem az árkádos házakat,
                        amelyek alatt vidám naplopók alusszák déli álmukat, vagy utolsó ingüket
                        kockázzák el boldog könnyelműségükben. Imádom a csarnoktemplomokat, amelyek
                        boltívei alatt imádság, bűn­bocsánat és szerelem illata felhőzik, képek,
                        szobrok és orgonaszó gyönyörűsége szórakoztatja az érzékeket...</p>
                    <p>Giustignan szeme könnybe lábadt, hogy újra városi köveket tapos a lába.</p>
                    <p>Több mint egy esztendeje nem jártam városban - ismételgette panaszosan. -
                        Nagy, hideg, ostoba, kényelmetlen pajták, várkastélyok, baglyoknak,
                        rablóknak, de nem embereknek valók, nedves, hideg pusztaságok, sötét, vad,
                        félelmetes erdők, unalmas ősz, hideg tél, kályhafüst, néptelen vidékek,
                        unalom, unalom, együgyű parasztok, buta, szemérmes vagy állatias
                        bárgyú­sággal lefekvő leányok... pfuj, meg kell dögleni az unalomtól! - és
                        mohó vággyal kutatta a házak ritka, girbegörbe sorát a Szent Péter utcában,
                        amely kettészelte a várost.</p>
                    <p>Keresztül-kasul barangolta Pestet. Nem látott senkit, csak őröket a kapuk és
                        tornyok erkélyén, s néhány szegény ördögöt, aki a házak boltja alatt
                        horkolt. A mészárosok és molnárok sátra alatt egy-egy kutya rávakkantott.
                        Sóváran nézett a bezárt ablakokra.</p>
                    <p>Otthon, Firenzében, ilyenkor minden ablak nyitva. A signorák nem féltik a
                        bőrüket a hűvös éjszakától.</p>
                    <p>Arra gondolt, hogy milyen nagyszerű volna egy ilyen nyitott ablakon át
                        meglesni a vetkőző úrnőt vagy a ház hajadon kisasszonyát. Akkor aztán halkan
                        kopogna - ki tudja, a signorinát nem éppen a sóvárgás láza emészti-e? -, a
                        leány az ablakhoz jönne, ő szerelmes és könyörgő szavakat suttogna a piruló
                        fülecskébe...</p>
                    <p>Az ördögbe, ezek a magyarok olyanok, mint a barlangi medvék - káromkodott
                        dühtől, vágytól és türelmetlenségtől toporzékolva.</p>
                    <p>Már arra gondolt, hogy eltévedt zarándoknak adja ki magát, és bekéredzkedik
                        valami kolostorba. Csak tudná, hogy melyik idomtalan, sötét kőpajtában
                        laknak szerzetesnők.</p>
                    <p>A hold kibukkant a fellegek közül. Nyájas, ezüstös kék fénye világos lepedőt
                        borított az utca egyik felére. Giustignan kitárta a karját:</p>
                    <p>- Óh, dicsőséges Venus anyám, hozz valami édes véletlent a te epedő gyermeked
                        elé!</p>
                    <p>Testét csak úgy rázta az érzéki vágy, amelyet felkorbácsolt a fantáziája és
                        türelmetlenné tett a kielégülés reménytelensége.</p>
                    <p>A hold kettészelte a Szent Péter utca szabálytalan vonalát: egy világos és
                        egy sötét szalag jelezte az árnyékot és a fényt. Az olasz a megvilágított
                        házakat nézegette. Egy- és kétemeletes épületek váltogatták egymást.
                        Csupaszok voltak ezek a házak, felül nagyobbrészt fából épültek és a
                        tetejüket zsúpszalma fedte. Erkély egyiken sem volt, loggiák, kiugrók,
                        mélyedé­sek sem enyhítették a falak komor egyhangúságát.</p>
                    <p>Itt meghaltak az emberek! - fakadt ki magában elkeseredve.</p>
                    <p>Nekivágott az utca végén sötétlő templomnak. Sóvárgó képzelete egyre forralta
                        a vérét.</p>
                    <p>- Kocsma, valami nyilvánosház vagy katonák éjjeli tivornyahelye csak akad
                        ebben az undok sivatagban is! - kiáltott fel kétségbeesve. - Kóbor
                        cigányleány, útszéli cifra némber, megszo­kott szolgáló vagy részeg
                        fuvolásleány is jó volna már, csak hozná errefelé az ördög!</p>
                    <p>Kutyák ugattak és éjjeliőrök kiabáltak át egyik toronyból a másikba:</p>
                    <p>- Szólj, virrasztó, szólalj!</p>
                    <p>Arra gondolt, hogy az éjjeliőrtől kérdezősködik. De ki tud az ő zengő,
                        daloló, édes olasz nyelvén beszélni itt a barbár magyarok között? Aztán
                        eszébe jutott, hogy este, amikor megérkeztek, várépítő munkások olasz
                        dalolását hallotta.</p>
                    <p>Újra visszaszállt lelkébe a reménység, és fürgén szedegette lábait előre.</p>
                    <p>Csak végig a várfalak mellett! - vezényelte önmagának. - Ahol sáncot és
                        erődítéseket építe­nek, ott olaszok is vannak, ahol olaszok vannak, ott
                        leány is akad, s ahol asszonyféle található, ott kipirul az éjszaka,
                        fellobog az élet, és Aphrodité anyánk elégedetten mosolyog mámoros
                        gyermekeire.</p>
                    <p>Annyira elfogta a tivornya vágya, hogy nem is érezte teste fáradtságát. Csak
                        úgy száguldott a várfalak mentén. A hold fénye olyan, volt, mint a
                        szétömlött, csillogó tej. A falak kontúrja kékesfeketén rajzolódott a
                        világoskék égre. Átpillantott Budára.</p>
                    <p>Az már inkább város! Micsoda tömege a házaknak, a falaknak, a tornyoknak! Ott
                        bizonyára nem ilyen temetőszagú az éjszaka.</p>
                    <p>És szeretett volna madárrá változni, átrepülni a Dunán, és lecsapni Budán,
                        valahol, ahol leg­sűrűbb az utca, ahol mécsvilág mosolyog valamelyik
                        ablakban, ahol zene szól és asszonyi kacagás csilingel.</p>
                    <p>Ha én most Firenzében volnék!</p>
                    <p>A várfalak mentén egyszerre csak hangokat hallott. Megállt. Úgy dobogott a
                        szíve, hogy elakadt a lélegzete.</p>
                    <p>Egyszerre két sötét alak ugrott ki a sáncárokból.</p>
                    <p>Giustignan hihúzta a kardját. Amazok megijedtek és szaladtak. Akkor látta,
                        hogy az egyik férfiú volt, a másik asszony.</p>
                    <p>Óh, én szerencsétlen barom! Magam ijesztettem el őket, pedig talán útba
                        igazítottak volna, ha barátságosan közeledem.</p>
                    <p>A templom toronyórája megkondult.</p>
                    <p>Éjfél után kettő - állapította meg szomorúan. - Nincsen szerencsém, óh, én
                        nyomorult, árva, tikkadt vándor. Itt fogok megdögleni a vágytól és az
                        unalomtól. Erre vártam én másfél esz­tendeig! Lovagoltam két hét óta, a
                        combjaim csupa seb, a talpam ég, mintha tüzes rostélyon lépegetnék, éhes és
                        szomjas vagyok, mint egy veszett kutya, örültem, hogy végre városba érek, és
                        most megdöglöm az unalomtól. Pfuj. - És szörnyűt káromkodott.</p>
                    <p>Egyszerre kulcscsikorgás, ajtódöngés és léptek zaja ütötte meg a fülét. A
                        várfalhoz lapult, és várt. Kinyílt egy ház kapuja, és néhány sötét alak
                        lépett az éjszakába. Gyaloghintót hoztak ki a kapun, s két öles fickó
                        futásnak eredt vele a sötét messzeségbe...</p>
                    <p>- Hahó, signori, hahó! - kiáltott hirtelen, végső reménykedéssel.</p>
                    <p>Valaki hirtelen betapasztotta a száját.</p>
                    <p>Giustignan egy óriás kéz súlyát érezte a tarkóján.</p>
                    <p>- Hallgass, ha nem akarsz elpusztulni - suttogta egy ziháló, fújtató, borgőzt
                        lehelő torok a fülébe.</p>
                    <p>Az olasz a Madonnának ajánlta a lelkét. Ellenkezés nélkül tűrte, hogy a
                        hatalmas kéz bekösse a szemét.</p>
                    <p>Úristen, hová vonszol ez a rettenetes ember? - kínlódott magában
                        tehetetlenül.</p>
                    <p>Aztán elsötétült előtte a világ. A lélegzete elállt, összeroskadt. Amikor
                        fölébredt, egy torony­terem félhomályos zugában, boroskancsók és tivornya
                        ételmaradékai között nagy, kövér, puha, illatoktól és bortól gőzölgő test a
                        nyakába omlott. Giustignan úgy érezte, hogy ez az illatos kolosszus földre
                        lapítja és agyonnyomja őt.</p>
                    <p>- Nekem köszönheted az életedet, fickó - súgta a töméntelen ember Giustignan
                        fülébe olaszul.</p>
                    <p>- Mit tegyek? - nyögte amaz keservesen.</p>
                    <p>- Igyál! - kurjantott a másik.</p>
                    <p>És ezüstkupát nyújtott át az éledőnek.</p>
                    <p>- Igyál a nápolyi asszony egészségére!</p>
                    <p>Giustignan nem értette. A kolosszus vígan hahotázott.</p>
                    <p>- Attikai éjszaka volt ez, Bakkhosz és Venus éjszakája. Az olümposzi
                        istenek... az olümposzi istenek... a nápolyi asszony, a madonna, a felséges
                        Beatrice tiszteletére... pszt...</p>
                    <p>A nagy, kövér ember a szájára csapott, és együgyűen nevetett.</p>
                    <p>- Részeg vagyok kicsit...</p>
                    <p> A Paradicsom ház toronyszobájában Csáky Miklós hajnaltájt arra ébredt föl,
                        hogy az éjjeli­őrök harsány szóval keltegették a várost. Egyik toronyról a
                        másikra szállott a zengő, mély férfihang, amint elnyújtott, régi dallamon
                        énekelte:</p>
                    <p>Hajnal vagyon, szép piros hajnal,</p>
                    <p> Hajnal vagyon.</p>
                    <p> Majd megvirrad, hajnal vagyon,</p>
                    <p> Szép piros hajnal.</p>
                    <p>Miklós megmozdult, ásított egyet, és arra pillantott, ahol emlékezete szerint
                        Giustignan lovag az este leheveredett. A lovag nem volt sehol.</p>
                    <p>Csáky elmosolyodott.</p>
                    <p>Az ifjú férj nejénél, a francia nevelőnőnél töltötte az éjszakát - gondolta
                        pajkos vidámsággal.</p>
                    <p>Ebben a pillanatban halkan kitárult az ajtó, és féloldalt, lopva, óvatosan
                        besurrant az olasz.</p>
                    <p>Miklós rákiáltott:</p>
                    <p>- Így aztán bajosan lehet téged a kánonjog szabályai szerint
                        elválasztani.</p>
                    <p>- Tévedsz, illustrissime. A várost tanulmányoztam.</p>
                    <p>- Csatangoltál az éjszakában. Szoknya után szaladgáltál.</p>
                    <p>- És ehelyett fennkölt tudósok, a plátói akadémia tagjai közé vitt el jó
                        szerencsém.</p>
                    <p>- Részeg vagy, Giustignan.</p>
                    <p>- A magasztos eszméktől, amelyeket illusztris barátaimtól hallottam. Isteni
                        éjszaka volt.</p>
                    <p>- Hol tettél szert barátokra?</p>
                    <p>- Az ispotályosok zárdájában. Niccolo, megismerkedtem hazám egyik
                        legragyogóbb elméjével - rajongott az olasz s bortól réveteg szeme
                        csillogott a meghatottságtól. - Jó szerencsém összehozott a király
                        legbizalmasabb emberével, a budai könyvtár őrével, a trónörökös nevelőjével,
                        a felséges madonna Beatrice felolvasójával, Mátyás első asztrológusával.</p>
                    <p>- Ki az? - kérdezte Csáky álmosan.</p>
                    <p>- Galeotti Marzio Narniensis a neve.</p>
                    <p>- Biztosan valami hozzád illő korhely, iszákos, szoknyavadász kópé. Látszik a
                        szemeden, messer Giustignan. Latrokkal és céda lányokkal cimboráltál.</p>
                    <p>Az olasz elégülten mosolygott. Boldog volt, hogy városi éjszakába nézett, és
                        megízlelte a tivor­nyák zamatját. Végignyúlt a padon és lehunyta a szemét.
                        Részegen, akadozva, gyerme­kesen gagyogva beszélt félálmában.</p>
                    <p>- Kibékültem a magyarok Velencéjével. Hej, micsoda éjszaka... Csak az a
                        kár... az a kár...</p>
                    <p>Az olasz keservesen nyögött.</p>
                    <p>Csáky felemelte a beteg fejét.</p>
                    <p>- Mi a kár, cimbora?</p>
                    <p>- Hogy a madonna már elment. Hogy a madonnák...</p>
                    <p>- Kik?</p>
                    <p>- Az isteni Beatrice és...</p>
                    <p>- És...?</p>
                    <p>- Antonetta grófné...</p>
                    <p>- Giustignan, te félrebeszélsz.</p>
                    <p>Az olasz önérzetesen fölkapta a fejét.</p>
                    <p>- Esküszöm... Bakkhoszra mondom... éppen akkor mentek el... bekötözték a
                        szemem... de megtudtam... éjszakai kirándulás... a szarvasvadászat nagyon
                        felizgatta... attikai éjszaka...</p>
                    <p>Újból csuklani kezdett.</p>
                    <p>Csáky magában mondogatta:</p>
                    <p>- Beatrice... Antonetta...</p>
                    <p>Kíváncsiság, irtózat, kéjes vágyakozás és undor hullámzott fel összekeveredve
                        a remegő lelkében. De hirtelen ráncba szedte magát.</p>
                    <p>- Nem addig van, Giustignan. Talpra! Gyerünk az én palotámba!</p>
                    <p>Felrázta az álmos lovagot, és kivonszolta a szabad levegőre.</p>
                    <p>Ott a kastély kútjánál nagyjából megmosakodtak; az olasz csöbörrel öntözte
                        fejére a jéghideg vizet.</p>
                    <p>Miklós égett a vágytól, hogy a saját házát, Pestet, a Dunát és a várhegyet
                        megpillantsa.</p>
                    <p> </p>
                </div>
              <div type="chapter">
                    <head>IV</head>
                    <p>Fodor István a pesti Csáky-kastélyt az ifjú gazda tiszteletére nagy
                        buzgósággal kitakaríttatta. A kastély a város északi határán, a várfalon
                        kívül, de azzal eggyéépítve, az Új bécsikapu mellett állott. Valamikor,
                        kétszáz évvel ezelőtt, Buda első bírájáé, gróf Wernheriusé volt a vár, azé a
                        Wernheré, aki Kun László idejében saját élete árán megmentette Budát pápai,
                        német és olasz zsoldosok pusztításától. Az egyemeletes, magas tornyú,
                        vaskos, erős épület egyik legerősebb pontja volt a pesti bástyának. Sűrű
                        bozót, árnyékos szilfák és magas palánkok között ma is oly félelmetes és
                        titokzatos volt ez az épület, mint kétszáz évvel ezelőtt. A révészek, akik
                        az újbécsi határban legeltették barmaikat, messze elkerülték, és ijesztő
                        meséket mondtak el egymásnak a várpalota történetéről.</p>
                    <p>A palota felvonóhídján Fodor István fogadta a hazatérő gazdát. Néhány
                        csatlós, a palota öreg kulcsárja, a kápolna lelkésze - egy kopasz, zsíros
                        arcú, pisze orrú, alázatos minorita volt az udvara. Csáky nyakába borult a
                        nevelőjének, és magával vonszolva Giustignant, lelkendezve kiáltotta:</p>
                    <p>- Herkulesre mondom, új embernek érzem magamat! Erő és hatalom bizsereg az
                        ereimben. Gyerünk fel a toronyba!</p>
                    <p>Nagy nehezen, az izgalomtól és sietségtől fulladozva, verejtékesen és
                        pókhálótól, hulló vako­lat­tól bepiszkolódva, felvergődtek a kastély
                        donjonjára. Innen akarták Mátyás király palotáját megtekinteni. Miklós
                        meghatottan és elérzékenyedve nézett át a folyó jobb partjára. Elég magasan
                        állt a donjon keskeny erkélyén, hogy tekintete végigrepülhessen a hosszú
                        hegygerinc peremén a Gellérthegytől a Szombat-kapuig, mely legészakibb
                        pontja a hegynek. Ott a lejtő szelíden leereszkedik, és belevész az Óbuda
                        felé húzódó síkságba.</p>
                    <p>- Mintha Rómában a Janikulummal összefoglalt Vatikánt nézném a Tiberis felől!
                        - szakadt ki kebléből a csodálkozás. - Ezt sohasem hittem volna.</p>
                    <p>A fiatal főpap büszkén leste a kép hatását.</p>
                    <p>- Az ott ni, legfelül északon, jóval a Boldogasszony szigete felett, amerre a
                        szentléleki országút kanyarog, az ott a János-rendi lovagok klastroma és
                        ispotályosháza. Ott feküdt régen Aquincum. Még kilátszik a földből a cirkusz
                        fundamentuma, az északi castellum és a vízvezeték néhány oszlopának
                        csonkja.</p>
                    <p>Miklós kipirult és boldogan nevetett; az apát folytatta.</p>
                    <p>- Közelebb a néhány házból álló Fehéregyháza, amely hozzátapad a királyné
                        városához.</p>
                    <p>- Óbudához? - kérdezte tájékozatlanul Csáky.</p>
                    <p>- Óbudához, ahol most, látod, serény építkezés folyik. Beatrix nagyobbíttatja
                        palotáját. Látod azokat a hajókat? Nemes márványok terhe alatt süllyednek
                        mélyre a Duna hullámaiba.</p>
                    <p>- Ez a királyné vára?</p>
                    <p>- Madonna diva Beatrixé - bólintott az apát. - Én a felséges asszony
                        udvarában élek.</p>
                    <p>- Jó dolga van méltóságodnak - szólt közbe fanyarul Giustignan. - Csak a
                        hátgerince bírja. Ó, de kár, ó, de kár, hogy a madonnák már eltávoztak!</p>
                    <p>Miklós nevetett. Ő tudta csak, hogy miről beszél Giustignan. Aztán régi
                        barátjával, Fodor apáttal évődött.</p>
                    <p>- Igaz, hogy Beatrice a navarrai királyné udvarát keltette életre maga körül?
                        Igaz, hogy szerelmi lovagtornákat rendez, amelyek győztesei között a
                        legszebb udvarhölgyeket sorsolja ki méltó jutalmul?</p>
                    <p>- Az első díj ő maga - szólalt meg az olasz, és savanyúan hozzátette: - Ma
                        ugyan nem volna kedvem részt venni a versengésen. Elég volt az éjjel. Ó, de
                        kár, ó, de kár!</p>
                    <p>A fiatal pap elpirult és megcsóválta a fejét.</p>
                    <p>- Látszik, hogy Itáliából jöttök, illustrissimi. Itt más erkölcsök járják,
                        Mátyás udvarában.</p>
                    <p>- Nem igaz, amit a királynéról beszélnek? - kérdezte Csáky érdeklődve.</p>
                    <p>- Én két éve élek az udvarában...</p>
                    <p>- Akkor nem hiszünk méltóságodnak - vágott közbe Giustignan. - Akkor már
                        belevakult abba, hogy örökké a napba kell pislogatnia. Én még észreveszem,
                        ami körülöttem történik.</p>
                    <p>Fodor kinyújtotta a karját, és másra terelte a beszélgetést.</p>
                    <p>- Az ott Szent Jakab meg Felhévíz, meleg fürdők forrása, s ott kezdődik a
                        szentpéteri út, amely errefelé felvezet a hegyre, Újbuda tetejére. A hegy
                        alatt van Szentpéterfalva, mögötte Tótfalu.</p>
                    <p>- Mint kotlóstyúk alatt a csibék - tréfálkozott Giustignan -, úgy ül rajtuk
                        Budavára.</p>
                    <p>- Ott a nyéki hegyek között elbújva fehérlik egy majorság, ott él a kis
                        Corvin János anyja, Borbála, a boroszlói asszony.</p>
                    <p>- A királyi szerető? - kíváncsiskodott az olasz.</p>
                    <p>- Tisztes, szerény, ájtatos matróna. Anya, semmi egyéb. Nem vagyunk Itáliában
                        - utasította rendre komolyan a főpap. Aztán újra a várhegy felé mutatott. -
                        Nézd, ez a mi Budánk.</p>
                    <p>Az ifjú Csáky tekintete északról délre végigsuhant a hegygerinc peremén.
                        Nézte, nézte a hosszú, keskeny emelkedést, amelyhez Pest felől két utat
                        látott felfelé kanyarogni. Két, kőből épített, jól gondozott, fehér
                        országutat. Egyet az északi lejtőn s egyet majdnem éppen szem­ben, fel a
                        dunai kikötőtől a várhegy középső pontján levő kaputoronyhoz.</p>
                    <p>- Az a vízikapu...</p>
                    <p>A hegyen kilenc templom tornyát olvasta meg hamarjában.</p>
                    <p>- Azon az oldalon, a várhegyen és a külvárosban tizennyolc templomot,
                        kápolnát számolhatnál össze. Velünk szemben itt a Gellérthegy, alatta lám
                        még egy kis falu, Kispest, búvik meg a két hegycsúcs között; a Gellérthegy
                        alján vannak az alsó hévizek. Szent Erzsébet-kórház és Kreenfeld... Ezeknek
                        is van egy-egy templomuk, a Boldogasszony-szigeten is van négy. Óbudán hét,
                        a budai oldalon tehát összesen harmincegy épület hirdeti az Isten
                        dicsőségét.</p>
                    <p>- Pesten?</p>
                    <p>- Ezen az oldalon nyolc...</p>
                    <p>- Pontos ember excellenciád - bókolt Giustignan a főpapnak. - Nálunk
                        Firenzében és - tette hozzá melankóliával - otthon Velencében szokták így
                        számon tartani a város épületeit, utcáit, házait, embereit, állatait. Elég
                        istentelen szokás.</p>
                    <p>Aztán hirtelen átcsapott a maga mámoros visszaemlékezéseibe.</p>
                    <p>- Nagyszerű ember ez a Galeotti. Erős, mint egy bivaly. Egy ispotályos
                        lovagot meg egy termetes ápolónőt a két markába kapott, és a feje felett
                        összekoccantotta őket, mint két üres, megzápult tojást. És hogy bírja a
                        bort!</p>
                    <p>- Jó ember. Még soha nem látta senki haragudni - jegyezte meg Fodor.</p>
                    <p>- És micsoda tudós! Hogy tud az beszélni az emberi nevek misztikumáról, a
                        mérgek hatásáról, Galenus és Hippokratész tévedéseiről, a giraffok és a nők
                        szerelmi szükségleteiről, a halott­idézésről, az ölelkezés művészetéről és
                        az emberi test nedvességeiről!</p>
                    <p>- Néha kissé füllent.</p>
                    <p>- Ez a költői képzelőerő szárnyalása... Utálom az igazságot, amely fekete
                        felhőkkel vonja be a fantázia látóhatárát... Bort szeretnék inni, mert
                        kigyullad a torkom.</p>
                    <p>- Nem ittál eleget az éjjel?</p>
                    <p>- Túlságosan is sokat - panaszkodott nyomorultul vergődve az olasz. - De
                        isteneknek való társaságban... Csak az a kár...</p>
                    <p>- Orgiát rendeztek az ispotályosok? - kérdezte komoran az apát.</p>
                    <p>Az olasz megbotránkozva tiltakozott.</p>
                    <p>- Hova gondol excellenciád! Fennkölt, sőt áhítatos alkalomból, Isten
                        dicsőségére és az egyház kiengesztelésére szánt szeretetlakoma volt e derék
                        doktoroknál. Megdöntöttük a pokol hatalmát, és kiűztük az ördögöt egy
                        tisztes leányzó, a szép és serény Katalin ápolónő testéből.</p>
                    <p>- Boszorkány ez a szép és serény Katalin? - kérdezte nevetve Csáky.</p>
                    <p>- Szánandó áldozata a poklok fejedelmének.</p>
                    <p>- Ő is veletek ivott, Giustignan?</p>
                    <p>- Mértékkel és leányzóhoz illő kellemmel ürítette az ónkupákat. De hiszen az
                        ő újjászületését ünnepeltük. Galeotti atyai gyengédséggel támogatta.</p>
                    <p>- Galeotti szeretője? - kérdezte Fodor.</p>
                    <p>- Ez a nemes doktor titka. De az bizonyos, hogy Katalin most kelt fel a
                        gyermekágyból.</p>
                    <p>A két magyar nevetett. Aztán Fodor István folytatta Buda és Pest
                        dicséretét.</p>
                    <p>- Pest, a Boldogasszony szigete, Óbuda és Budavár öt klastrommal, huszonhárom
                        kolostorral, öt johannita ispotállyal, harmincegy templommal, nyolc
                        kápolnával dicsekedhetik. Ott ni, szemben, Újbudában háromszázharminckettő
                        ház, a külvárosokban hatszáznegyvenöt ház van ezerkétszázharmincöt szobával,
                        háromezer-kétszázhatvanhét kamrával, hétszáznegyvenkét födött udvari
                        helyiséggel, hatszázhuszonhét éléskamrával és háromezer-kilencszázharmincegy
                        lónak való istállóval.</p>
                    <p>- Megszámolta excellenciád? - csodálkozott az olasz.</p>
                    <p>- Meg - válaszolt büszkén a pap. - Ez az én hivatalom a kancellárián. Ezért
                        fizet és ezért nevezett ki apátnak a király, aki minden házat számon tart,
                        mindent könyvekbe írat, területet, nagyságot, értéket, a ház jó vagy rossz
                        állapotát, és aki elhanyagolja, attól egyévi várakozás után irgalmatlanul
                        elkobozza házát.</p>
                    <p>Az olasz hideg víz és savanyú gyümölcs után sóhajtozott. Közben pedig tovább
                        mesélte élményeit.</p>
                    <p>- A szerencsétlen Katalin az ördög hatalmába esett. Belzebub megárnyékolta
                        őt, és Katalin patkányfejű és úszóhártyákkal ellátott lábacskájú magzatot
                        szült.</p>
                    <p>- Az ördög volt az apja? - gúnyolódott Csáky.</p>
                    <p>- Maga Katalin is bevallotta. Elmondotta, hogy egyik idős társa, a
                        himlőhelyes és nyavalya­törős Teréz nővér vezette őt kilenc hónappal
                        ezelőtt, május első napján, János-nap éjszakáján a Gellérthegy tetején
                        rendezett boszorkányéjszakára. Ott írta alá az ördöggel kötött
                        szerződést.</p>
                    <p>A két magyar hitetlenül rázta a fejét.</p>
                    <p>- Szóról szóra elmondta a szerződés szövegét - folytatta az olasz. - Én,
                        alulírott Katherine Walter - így hívják a kedves leányzót -, ezennel
                        bizonyítom és tanúsítom, hogy az itt jelenlevő Belzebub ördög és Theresia
                        Haide - így hívják az öreg himlőhelyes boszorkányt - segítségével Istenben
                        és mennyei seregekben való minden részemről lemondok. Teljesen és egész
                        szívvel, egész erővel és hatalommal megtagadom az Atyaúristent, a Fiút és a
                        Szentlelket, Isten leg­magasztosabb anyját, az összes szenteket és
                        angyalokat... és így tovább - nyögött Giustignan keservesen, és arról
                        panaszkodott, hogy szédül, ájulási félelmei vannak, és hogy bizonyára
                        Belzebub gyötri őt, akit az éjszaka trónjáról letaszítottak, kikergettek
                        Katalin testéből, és visszaűzték az alvilág sötétségébe.</p>
                    <p>- Fenét! - nevetett vidáman az ifjú gróf. - A gyomrod émelyedik, részeg vagy,
                        és mindjárt felfordul veled a világ.</p>
                    <p>Giustignan csökönyösen rázta a fejét.</p>
                    <p>- Belzebub ez, a szörnyeteg magzat apja.</p>
                    <p>- Talán nem is Belzebub volt a tettes, Giustignan? Nem gyanakszol
                        valakire?</p>
                    <p>- Galeotti is azt mondta, hogy az ördög vagy az ő incubusa.</p>
                    <p>- Galeotti? Az más - nevetett az apát. - Akkor már meg is van a lator.</p>
                    <p>Giustignan ezalatt keservesen nyögött.</p>
                    <p>- Hogy bírják a bort ezek az ispotályosok! És milyen vidám fickók. Egytől
                        egyig akasztófára­valók!</p>
                    <p>- Elég baj az nekünk - panaszkodott Fodor. - Gyűlölik is őket a pesti
                        céhmesterek.</p>
                    <p>- De vidám az életük. Milyen ápolónők! Nőstény fenevadak! Éhesek. Tudatlanok,
                        mint az állatok, de egészségesek és frissek és telhetetlenek. Az olasz nőket
                        már unom. Csupa játék, és semmi igazi öröm. Ezek a barbár nők még
                        romlatlanok. Csak az a baj, hogy meggyullad a torkom.</p>
                    <p>Miklós ezalatt a királyi vár épületeit fürkészte összehúzott szemének
                        saspillantásával.</p>
                    <p>Tiszta áprilisi hajnal volt, a levegő mozdulatlan és átlátszó, a nap ferdén
                        sütötte a várfalakat. Nem színek, hanem körvonalak uralkodtak a képen, az
                        egymás mellé ötletszerűen sorakoz­tatott paloták tetőzete, tornyai, csipkés
                        bástyaoromzatai szeszélyes vonalat rajzoltak az égre. Egész kis város volt
                        ez, akárcsak Párizsban a Louvre.</p>
                    <p>- Hogy tetszik neked, Giustignan?</p>
                    <p>Az olasz félrevonta a száját:</p>
                    <p>- Nincs jókedvem, Miklós. Szédülök, mindjárt rosszul leszek. Vizet, vizet! -
                        nyöszörgött keservesen.</p>
                    <p>A főúr nem hallgatott oda. Tovább nézegette a várpalotát, amelynek
                        legészakibb szárnya tűz­fal­szerűen emelkedik, s komoran mered le a Dunára.
                        Három emeleten apró ablakok, a máso­dikon loggia, a harmadikon kisebb,
                        nyitott erkély. A hegyes csúcson, amely megkoronázza az épület
                        architektúráját, kettős címer ékeskedik: Mátyásé és Beatrixé.</p>
                    <p>Giustignan ezalatt megkönnyebbült. Megszabadult émelygő csömörétől,
                        verejtékező homlokát törölgette, és most újból halkan fütyörészett. Aztán
                        megcsóválta a fejét. Töprengett. Egyszerre odafordult az apáthoz:</p>
                    <p>- Mit tart atyaságod a házasság intézménye felől?</p>
                    <p>Fodor Istvánnak kerekre nyílt az acélszürke, okos, papos szeme.</p>
                    <p>- Szent János azt mondta: aki megházasodik, jól teszi; aki nem házasodik meg,
                        az jobban teszi.</p>
                    <p>- Egyáltalán nem jól teszi, aki megházasodik - sóhajtott keservesen az
                        olasz.</p>
                    <p>A déli bástyafaltól balra meredékes irányban két ablak árulta el, hogy ott
                        lépcső vezet a leg­szél­sőbb szárnyba, amelynek elejét a várkápolna félkör
                        alakú apszisa takarta el a pesti szemek elől.</p>
                    <p>- Ott van a király könyvtárterme. Az a legkedvesebb tanyája a felséges úrnak.
                        Ott rendezi Mátyás az ő bizalmas, vidám szimpozionjait. Ott fogadja az
                        idegen költőket, tudósokat, művészeket. Téged is ott fogad majd, ha
                        kihallgatásra jelentkezel.</p>
                    <p>- Kérni kell a kihallgatást?</p>
                    <p>- Akárcsak a pápánál.</p>
                    <p>- Innocenthez szabad ki-be járásuk van a bíbornokoknak.</p>
                    <p>- Mátyáshoz nem léphet be senki.</p>
                    <p>- Gőgös?</p>
                    <p>- Nem. Árva.</p>
                    <p>- Gyűlöli az embereket?</p>
                    <p>- Nem. Unja.</p>
                    <p>Az olasz a budai hegyek fölött húzó darvakat nézte. Anélkül hogy megfordult
                        volna, mintha csak a darvak után szólna, halkan dörmögött:</p>
                    <p>- Hogy is volna másképp. Egy komisz, hűtlen, buja asszony megutáltatja az
                        emberrel az egész világot. Ha az ember barbár... - tette hozzá fölényes és
                        kicsinylő vállvonogatással.</p>
                    <p>- Mit beszélsz, Giustignan? - kérdezte élénken Miklós.</p>
                    <p>- Semmit. A darvakkal beszélgettem.</p>
                    <p>- Barbárokat és buja asszonyokat hallottam.</p>
                    <p>- Igen. Ivánról, a moszkvai fejedelemről és Paleolog Zsófiáról elmélkedtem.
                        Rájöttem, hogy törvény: ha barbár ember olasz vagy görög leányt vesz
                        feleségül, abból mindig baj lesz. Barbárnak nem való az istenek erős,
                        illatos, buja zamatú bora. Felbőszül tőle, vagy undort kap. Nem bírja a
                        gyomra.</p>
                    <p>- Részeg vagy, Giustignan - legyintett Csáky, és tovább nézte a
                        várépületet.</p>
                    <p>A kápolnán túl hatalmas torony; aztán egy filigrán, márványoszlopos, tető
                        nélkül való épület.</p>
                    <p>- Ez a könyvtárhoz tartozik, ami innen látszik, az a csillagvizsgáló
                        terem.</p>
                    <p>- Ah - szisszent föl az olasz -, ha ezt Leonardo da Vinci vagy Leon Battista
                        Alberti látná!</p>
                    <p>A belső homlokzat sarkát láttatja egy karcsú, kerek s mellette hegyes
                        hatszögletű torony, gazdag díszítéssel, faragásokkal, apró tornyocskákkal,
                        mint a milánói dóm kristályhasábokhoz hasonló aprócska obeliszkjei.</p>
                    <p>- Mi ez? - kérdezte Miklós érdeklődve.</p>
                    <p>- Az a fűtőkészülék tornya. Csak kívülről ilyen kecses, elegáns, játszi és
                        kacér. Belül komoly hivatást teljesít. Ott melegítik a vizet, amely csöveken
                        lefut a király és királyné lakosztályaiba. A legtökéletesebb vízvezeték,
                        római császárok és a firenzei bankárok fényűzése.</p>
                    <p>Amikor lefelé igyekeztek a donjon szűk, pókhálós csigalépcsőjén, patkányok és
                        egerek ugrál­tak el lépteik elől. Az olasz ijedezett és káromkodott. Befogta
                        az orrát, és undorral köpködött.</p>
                    <p>- Hogy tetszik a magyar király fővárosa? - kérdezte tőle a főpap.</p>
                    <p>- Szép, szép, de patkányszagú és sötét. Penészes, nedves és hideg.</p>
                    <p>- Te most nem látsz egyebet Mátyás városából, mint ezt a tekergős, omladékos,
                        nyomorult csigalépcsőt. Ilyenek vagytok ti, kényes, ernyedt, elpuhult,
                        nőies, gyáva és lusta cortegianók - szidta az ifjú a humanistát.</p>
                    <p>- De ha én utálom a patkányokat! - védekezett komikus őszinteséggel
                        Giustignan. - Utálom a patkányokat, a politikát, a házsártos asszonyt és az
                        ordító csecsemőt. Gyűlölöm a sötét pincét és a zsíros ételeket. A napfényt
                        szeretem, és az élet művészi szépségét.</p>
                    <p>Csáky komolyan válaszolt:</p>
                    <p>- Bolondokat beszélsz, Giustignan. Az antik szépség nem a méla, asszonyos
                        elábrándozásban, hanem az élet teljességének megismerésében, a kötelességek
                        vállalásában és a sorssal való birkózás hősiességében áll. Mindent vállalni
                        és mindent befejezni. Vers, dal, bölcsészet, szobor, kép és szerelmi élvezet
                        csak egy része az egyetemes élet szépségének. Hozzátartozik még a férfiú
                        életéhez a család, a feleség, a gyermek, a harc, a hatalom, a dicsőség, a
                        közügyek intézése, az emberek vezetése, a sors irányítása: a küzdelem és a
                        diadal.</p>
                    <p>- Szapora beszéd, öreg frázisok, Duna menti eszmék, böjti prédikáció -
                        gúnyolódott az olasz. - Én azt mondom, Miklós, ne házasodjál meg, amíg
                        húzni-halasztani tudod.</p>
                    <p>- Meg én, ha már egyszer belefogtam.</p>
                    <p>- Akkor örökre beteszed az ajtót függetlenséged és tested, lelked szabadsága
                        előtt. Akkor belemerülsz a családi politikába, felmégy az udvarhoz,
                        bandériumot vezetsz, veszekedel a kapitányokkal, paraszt lesz belőled,
                        vadlovakra mégy vadászni Dáciába. Iszol a részeges országnagyokkal, harcolsz
                        a török és a német császár ellen, Corvin Mátyás zsoldosa leszel... Domine,
                        ne házasodjál meg, az isten szerelmére! Okulj legalább az én példámon,
                        Miklós!</p>
                    <p>Csáky Miklós jóízűen nevetett.</p>
                    <p>- Azért, hogy te visszakívánkozol a Fiesole dombjaira barátaid asszonyai és
                        pártfogóid leányai közé... azért még egyéb dolog is van az életben, cimbora.
                        Én meguntam a plátói fecsegéseket és Erósz gyomorémelyítő játékait, én
                        szeretem ezt az erős, tettre kész, komor és becsületes népet itt ni,
                        körülöttem.</p>
                    <p>Csáky arca lángolt és a melle dagadozott a tiszta, szép, magyar élet
                        előérzetében. Fodor gyönyörködve nézte őt, Guistignan gúnyosan
                        mosolygott.</p>
                    <p> </p>
                </div>
              <div type="chapter">
                    <head>V</head>
                    <p>Mátyás udvari bált adott a budai palotában, ahova éppen most érkezett meg a
                        ferrarai követ, Valentini Caesar, s magával hozta a leendő esztergomi érsek,
                        a nyolcéves don Ippolito arc­képét.</p>
                    <p>Este nyolc órakor már népesedni kezdett a várpalota környéke. A meghívottak
                        között volt Kisfaludy György, felesége és leánya, valamint Csáky Miklós, a
                        vőlegény. Mátyás a maga udvari pompájával és királyi kegyének sugaraival
                        akarta az ifjú humanista főúr és öreg vitéz katonája örömét
                        megkoronázni.</p>
                    <p>Csáky Miklós a menyasszony családjával érkezett a várba. Az ő firenzei,
                        ferrarai, római fényűzéshez szokott szeme is tágra meredt az eléje táruló
                        látványosságokon.</p>
                    <p>Áthaladva a királyi palotát a polgári várostól elválasztó harminclábnyi
                        széles árok felvonó­híd­ján, megbámulta a főkapu előtt álló óriási két
                        ércszobrot, amely fenyegető állásban, sisakkal, karddal felfegyverkezve
                        mintha őrt állana a király rezidenciája előtt. Az első palotatér közepén
                        márvány szökőkút fecskendezte magasba a vizet. Andrea del Fiesole gyönyörű
                        művét a sisakos, gorgófejű pajzsával rettenetes Pallasz Athéné szobra
                        koronázta. A Mátyás által restaurált épület előtt még három szobor állott: a
                        három Hunyadi márvány képe mása. Középütt Mátyás harci díszben, pajzsára
                        támaszkodva, elgondolkodóan, jobbról atyja, balról - mintha szomorkodnék -
                        az antik drámák sorstragikumát átszenvedett László.</p>
                    <p>Az öreg Kisfaludy a balkézről való friss palota egyik ablakára mutatott:</p>
                    <p>- Ott állott a gyilkos. A gyáva, félkegyelmű, esküszegő, buja fattyú, V.
                        László. Onnan nézte a vajdafi kivégzését.</p>
                    <p>Az olasz Giustignan ezalatt a körben futó oszlopsort nézegette, amelyet a
                        legszebb antik minták után Traui Jakab és János faragott Mátyás
                        rendeletére.</p>
                    <p>- Micsoda ajtó! - kiáltott fel lelkesülten, s odaszaladt az oszlopok közé
                        épített érckapuhoz, amelynek két szárnyán Andrea del Verrocchio kezéből
                        származó domborművek Héraklész tizenkét munkáját ábrázolták.</p>
                    <p>Ez jobban meghatotta őt, mint Hunyadi László tragédiája.</p>
                    <p>Az ajtón keresztül porfírlépcsőn baktattak fel az emeletre, amelynek sugárzó
                        márványfalára magyar ötvösök által kalapált érc kandeláberek ontották a
                        világosságot. Feljutottak az emeleti étkezőtermekhez, amelyek előtt selyem
                        egyenruhás, tollas, prémes, ezüstsujtásos, udvari alabárdosok, lakájok,
                        csatlósok igazították el a mindenfelől özönlő vendégeket.</p>
                    <p>A termek hosszú sora fogadta magába a meghívottakat.</p>
                    <p>- Hej, nem volt ez így azelőtt! - sóhajtott elégedetlenül Kisfaludy. -
                        Azelőtt nem ácsorgott itt annyi léhűtő, ingyenélő, cifra farsangi maskara!
                        Szabadon jártunk-keltünk a király termeiben, legénykorában, a híres nagy
                        vidám éjszakák alatt. Most félre sem köphet az ember - fakadt ki őszinte
                        bosszankodással, ahogy a bolyhos, selymes, tarka keleti szőnyegekkel
                        letakart mozaik padlóra, az ablakok csiszolt rózsaszín márványfülkéire
                        pislantott félszemével.</p>
                    <p>Zsófika a szívét szorította le remegő fehér kezecskéjével. A fehérre festett,
                        aranyozott vagy vörös selyemmel kárpitozott falak, a mennyezetek fafaragásai
                        és hatalmas freskói, a nagy­méretű, hemzsegő mezítelen alakokat ábrázoló
                        festmények - Philippo Lippi, Fiesole művei - megrendítették, elképesztették
                        és arcáról hol lelopták, hol meg újra felkorbácsolták rá a vért. Majdnem
                        elsikoltotta magát, ahogy a saját figuráját az óriási csiszolt tükörben
                        megpillantotta.</p>
                    <p>Csáky Miklós szívét elérzékenyedett boldogság járta át, amint végigjárt a
                        csillogó termeken.</p>
                    <p>- Nem marad mögötte a Mediciek pompájának - súgta Giustignan fülébe, fiatalos
                        magyar kérkedéssel.</p>
                    <p>- Csakhogy a mi géniuszunk, az olasz képzelet, az olasz ízlés és az olasz kéz
                        munkája nélkül aligha tudna királyotok versenyre kelni Lorenzóval - vágott
                        vissza a humanista.</p>
                    <p>Az ifjú magyar nem hallgatott oda. Félénk, fehér, szemérmes kis menyasszonyán
                        járt mosoly­gó tekintete. Körülnézett. Látta a király rokonainak, a régi
                        hatalmas főuraknak feleségeit és leányait, az udvarhölgyeket, az olasz
                        donnákat és donsellákat, és boldogan állapította meg, hogy ebből az
                        ezerszínű, gyöngyös, aranybrokátos, selymes, gyémántos, illatos virágmezőből
                        az ő finom, szelíd, sugár Zsófikája úgy fehérlik ki, mint a Madonna égi
                        lilioma.</p>
                    <p>Szagos füstölőket gyújtottak meg, érc serpenyőn elhelyezett parázsra drága
                        keleti ámbrákat, szárított virágszirmokat, mósuszt és pézsmát szórtak,
                        esővízből készült rózsavizet permetezve szét, felüdítették a terem
                        levegőjét, a karzatokon elrejtett zenekarok rázendítettek s belépett a
                        terembe a királyi pár és kísérete. Beatrix lenge, áttetsző, mélyen kivágott
                        kék selyemruhát, Mátyás sárga arannyal borított mentét és könnyű palástot
                        viselt.</p>
                    <p>Az udvarmester mindenkinek kijelölte helyét az asztaloknál. A király és
                        királyné az idegen követeket - Valentini Caesart, Ranzani püspököt, a pápa
                        legátusát, Kristóf lovagot, VIII. Károly francia király rendkívüli
                        meghatalmazottját, Maffeót, a milánói herceg követét, a velencei signoria
                        képviselőjét - a maga asztalához ültette, ahol rajtuk kívül csak Corvin
                        János, Szapolyai Imre nádor, János püspök főkancellár, Újlaki Lőrinc bosnyák
                        király, Csáky Miklós és menyasszonya s Antonetta grófnő foglaltak helyet. A
                        többi asztalnál egy-egy előkelő országnagy elnöklete alatt tíz-húszas
                        csoportokban helyezkedtek el a vendégek, legvégül a humanisták, művészek,
                        költők - Ugoletti, Naldus, Camicia építész, Giustignan, Galeotti és Budai
                        Simon, a magyar udvari poéta szorongtak a dúsan megrakott asztaloknál.</p>
                    <p>A király jókedvű volt, szeretetreméltó és elmés. Beatrix fáradt és
                        elgondolkodó. Csúzos bántalmai erősen kínozták.</p>
                    <p>Fölhordták az ételeket. A király és királyné arany-, a többiek ezüsttálakból
                        ettek. Beatrix villát is használt, amelyet éppen most hozott neki Caesera
                        Valentini, a ferrarai követ ajándékba. A többiek, maga a király is, késsel
                        szelték föl a húst és ujjaikkal emelték szájukhoz.</p>
                    <p>Csáky Miklós és Zsófika egy tálból ettek. De nem ízlett nekik a pompás
                        kappan, az egészben megsütött és tollazatával együtt föltálalt fácán, a
                        milánói udvarból küldött pulyka, és nem érezték ízét a szicíliai
                        sajtkészítők legszebb tizenkét kreációjának, amelyet Eleonóra hercegnő, a
                        királyné nővére küldött Ferrarából. Ők csak egymást nézték, és ették s itták
                        egymás közeli leheletét, arcuk mosolygós gyümölcsre emlékeztető, friss
                        szépségét, és megdobogott a szívük, ahogy az étkezésnél kezük, válluk vagy
                        combjuk összeért.</p>
                    <p>A királyné arca is felvidult, ahogy az ifjú párra esett a tekintete.</p>
                    <p>A követek vidám tréfákkal céloztak a jegyesek boldogságára, akik elbújtak a
                        királyné előtt álló, színaranyból vert, lovat ábrázoló edénytartók mögött,
                        amelyeken tálak, serlegek, csészék és velencei kristály edények ragyogó
                        tömege állott. Nagylucsai Dóczi Orbán kincstárnok, aki mindent a maga hideg,
                        pénzéhes, forintokban, fontokban, tallérokban gondolkozó eszével nézett,
                        odasúgta Maffeo követ fülébe:</p>
                    <p>- Ez az asztal egymaga többet ér a cseh király egész kincstáránál.</p>
                    <p>A francia követ kijelentette, hogy ilyent még a párizsi udvarnál sem
                        látott.</p>
                    <p>- Ez a fényűzés a firenzei Medicieket is csődbe kergetné rövid idő alatt -
                        jegyezte meg Ranzani, a lucerai püspök. - Mennyi kancsó, serleg, kupa,
                        veder!</p>
                    <p>- Csupán ezen az egy pohárszéken ötszázhatvanat helyezett el a főasztalnok -
                        számolta el szárazon, hivatalos közönnyel a kincstartó.</p>
                    <p>Mindenki megbámulta a hatalmas vertezüst sárkányokat, amelyek úgy látszottak,
                        mintha az asztal két végét őriznék rettenetes, tátott torkukkal, gyöngyös,
                        ékszerpikkelyes kígyótestük félelmetes csavaraival.</p>
                    <p>A második asztal előtt sem volt kisebb a fényűzés. Ott egy kétakós
                        ezüsthordón csüngött alá a mennyezetről számos csővel, csappal. Egyik
                        csapból szerémi, a másikból erdélyi, a harmadik­ból pozsonyi, a többiből
                        különböző divatos fűszerekből és aszúszőlőből összefőzött malváziai
                        csemegebor csergedezett.</p>
                    <p>Távolabb, a többi nyolc asztalnál is egy-egy óriási gúla alakú,
                        díszedényekkel kirakott pohár­szék. A legkisebben is legalább ötven
                        ezüsttál, karcsú serleg meg öblös kupák, vaskos poharak, fedeles kancsók,
                        kenyérkosarak, kézmosóedények számlálatlanul.</p>
                    <p>A lakoma alatt egyik asztalnál latin, másiknál olasz, a többinél magyar
                        verseket mondtak udvari dalnokok, regösök, énekmondók. Olasz komédiások
                        vaskos tréfákkal mulattatták az uraságokat. Budai Simon, akit Mátyás
                        koronázott költővé, bámulatba ejtette csattanó ritmusú, dallamos zengésű
                        verssoraival a mulatozókat.</p>
                    <p>Simon mester Kristóf követ előtt franciául, az itáliai lovagok előtt olaszul,
                        Mátyásnak és Beatrixnek latinul, Báthory István, a Szapolyaiak és Kinizsi
                        Pál előtt, akik más nyelven nem beszéltek, magyarul, azután kérkedő pajkos
                        jókedvében görögül, németül, lengyelül és törökül rögtönzött vidám szerelmes
                        és hősi énekeket.</p>
                    <p>Beatrix Bécsben néhány szép népdalt hallott, amelyben a röpke pásztoróra és a
                        tőrbecsalt, elhagyott szerelmes kisleány románca különösen meghatotta az ő
                        szeszélyes, érzéki, ábrán­dozó képzeletét. Ilyent kívánt a pergő nyelvű
                        Simon poétától. Simon belekapott a lantjába és énekelte:</p>
                    <p>“Alszol-e még, szerelmesem?</p>
                    <p> Ha alszol, csókkal keltelek én,</p>
                    <p> Hajnalt köszönt szerelmesen</p>
                    <p> Madárka is bokor tövén.”</p>
                    <p>“Ajtómon ne kopogj,</p>
                    <p> Cipőddel ne ropogj,</p>
                    <p> Szobámba úgysem engedlek én.</p>
                    <p> Koszorúm nem adom,</p>
                    <p> Szemed kikaparom,</p>
                    <p> Kezed ha fátyolt vonna fölém.”</p>
                    <p>De ó, hiába jajveszékel,</p>
                    <p> A testét csók borítja,</p>
                    <p> A koszorúját tépi kéjjel</p>
                    <p> És elrabolja ifja.</p>
                    <p>“Megcsaltak csókjaid...</p>
                    <p> Koszorúm letépem...</p>
                    <p> Ne menj el, ne hagyj itt,</p>
                    <p> Karod közt elégtem.”</p>
                    <p>De lóra pattan a vitéz,</p>
                    <p> Mosolyogva hátranéz:</p>
                    <p> “Tövis nélkül nincsen virág.”</p>
                    <p> Ilyen ám a világ...</p>
                    <p>Beatrix enyhén mosolygott, az idegen urak értetlenül hallgattak a német vers
                        alatt. Zsófika a nyakáig elpirult, és szégyenkezve elfordította arcát
                        vőlegénye elől. A királyné észrevette:</p>
                    <p>- Megértetted, kislány? - kérdezte gúnyos, enyelgő, csintalan mosollyal.</p>
                    <p>Zsófika lesütötte a szemeit.</p>
                    <p>- Szereted a vőlegényedet? - kérdezte tőle kötekedve és láthatóan
                        gyönyörködve a zavarában.</p>
                    <p>Miklós is elpirult.</p>
                    <p>A királyné erősen megnézte a fiatal főúr klasszikus, férfias, most egy kicsit
                        izgatott arcát, széles, erős, érzéki száját, belemélyítette tekintetét annak
                        fátyolos szemébe, és hozzá intézve szavait, látszólag anyáskodó, de
                        valójában vallomásszerű kacérsággal hozzátette:</p>
                    <p>- Nem csodálom, büszke lehetsz a vőlegényedre.</p>
                    <p>Aztán fölemelkedett, és a vendégek a királyi pár nyomán kivonultak a vár
                        nyugati oldalán levő teraszos függőkertekbe.</p>
                    <p>Kisfaludy György haragosan kelt fel asztalától, ahol Bánffy Miklóssal,
                        Báthoryval és Kinizsi Pállal derekasan ivogatott.</p>
                    <p>- Nem lehet itt maradni? - kérdezte mogorván az egyik ételfogótól.</p>
                    <p>- Őfelségeik a kertbe vonulnak - jelentette sértő, túlságos alázatossággal az
                        udvari cseléd. - Méltóságtok követik a felséget és madonna Beatricét.</p>
                    <p>- Ördög bújjék a komisz talján lelkedbe - krákogott a mérges, kövér, vörös
                        képű várkapitány -, egy szót sem értek az ugatásodból.</p>
                    <p>- Maradjunk! - szólt hetyke gőggel Báthory, és vadul forgatta szemeit, mintha
                        keresné, hogy ki meri neki ezt megtiltani.</p>
                    <p>- Hazamegyek - harsogta Kisfaludy -, elég volt a maskarából!</p>
                    <p>- Igyunk! - szólt közbe Kinizsi, kissé már mámorosan.</p>
                    <p>- Hazaviszem a családot, elég volt, unom az egész komédiát. Haragszom.</p>
                    <p>- Kire?</p>
                    <p>- Mindenkire. Legfőképpen a királyra. Hallom, hogy milyen bolond törvényeket
                        hozatott megint. Hogy engem fölakaszthassanak, ha rossz kedvemben úgy főbe
                        kólintok egy gézengúz parasztot, hogy kiköpi a lelkét... no de hallottak már
                        ilyet? Hogy én ne mehessek el fegy­veresen az országbíró vagy a perszonális
                        vagy az alispán úri széke elé! Hát mi vagyok én? Jött­ment csavargó, tintás
                        ujjú diák, kutyapecér cigány, patikaboltos görög vagy hegyes szakállú
                        zsidó?</p>
                    <p>Hiába kérlelték, felszedte kardját, mentéjét, süvegét, összekereste háznépét,
                        és kicsörtetett velük a palotából.</p>
                    <p>Zsófika örült is meg fájt is a szíve, hogy itt hagyják a mulatságot. Lelke
                        majdnem össze­roskadt a reá figyelő szemek, a feléje célzó megjegyzések, a
                        sikamlós tréfák és az önkéntelen feltűnés súlya alatt. De mégis vágyott
                        volna megnézni a kerti ünnepséget, és közelében maradni vőlegényének. Az
                        anya azonban örült, hogy megszöktethette drága, féltett kis csibéjét az
                        éjszakai dáridó forró, buja, habzó hullámai elől.</p>
                    <p>Miklós magára maradt, és odasodródott a királyi környezet közepébe.</p>
                    <p>A csonka torony mellett tódult ki a vendégsereg. A kert fáklyákkal volt
                        tündéri pompával kivilágítva. A középen kísérteties fényben ragyogott a kör
                        alakú márvány nyaraló; carrarai oszlopaival, ezüst zsindelyes tetőzetével,
                        égetett majolikával burkolt kupolájával görög templom rejtelmes, áhítatos
                        hatását keltette a szemlélőben.</p>
                    <p>Neki a Róma mellett levő Monte Celio jutott az eszébe, s a kör alakú
                        bazilika, amelyet még pogány építész emelt a nyájas Faunus isten
                        dicsőségére, s amelyen most a San Stefano in Rotondo egyháza áll.</p>
                    <p>- Ugye olyan, mint a magyar pálosok temploma? - fordult a mellette levő Fodor
                        apát felé, aki néhány hónapot a római romok között töltött, Vergiliust és
                        Cicerót olvasgatva az alkonyati illatos hűvösségben.</p>
                    <p>- Mintha csak látnám a hatalmas kupolát, a márvány burkolatuktól megfosztott
                        csodálatos oszlopokat s a főoltár előtt ragyogó kőlapon a derék Lászai
                        Jánosnak, a Szent Péter-templom magyar gyóntatójának sírlapját.</p>
                    <p>- Vándor, ha látod, hogy az, aki a fagyos Dunánál született, most római
                        sírban pihen, ne cso­dálkozzál: Róma mindnyájunknak édesanyja - emlékeztette
                        barátját a sírlap feliratára. Mind a ketten elérzékenyedtek.</p>
                    <p>A királyné belépett a mozaikkal kirakott előcsarnokba; olyan faragott,
                        domborműves kapu zárta el az előteret a villa belsejétől, mint a római
                        császárok diadalkapuja. Beatrix magas, trónhoz hasonló márványszéken foglalt
                        helyet, s az érc kandeláberok fényében, a porfír­osz­lo­pok alatt,
                        domborművek, bronz- és márványfigurák között a szőnyegekkel leterített
                        lépcsőn nyugtatva keresztbe vetett lábát, olyan volt, mint egy mitológiai
                        istenasszony.</p>
                    <p>- Mint maga Pallasz Athéné - súgta Fodor az ifjú Csáky fülébe.</p>
                    <p>- Mint Héra, az istenek örökifjú anyja - javította ki Galeotti ragyogó
                        szemmel, nedves, nyitott ajkát nyalogatva.</p>
                    <p>- Mint maga Aphrodité - lelkendezett Valentini Caesar, a ferrarai követ.</p>
                    <p>- Mind a három istennő egy személyben - fakadt föl Giustignan lelkéből az
                        áhítatos csodálat. - És te vagy Párisz, Priamosz és Hekaté fia, és ott
                        állasz az Ída hegyén, és nem kell választanod. Nézd, hogy néz rád a
                        háromlelkű, egyarcú, gyönyörű istennő: az ég és föld hatalmas király­nője, a
                        harcok bátor és lángeszű géniusza és a szerelem halhatatlan szelleme:
                        madonna diva Beatrice...</p>
                    <p>Beatrix magához intette az ifjút.</p>
                    <p>- Messerét elhagyta a menyasszonya? Korán kezdi a hűtlenséget - mosolygott
                        bizalmas, közvetlen, lebilincselő asszonyisággal. - Haj, haj, igaza van
                        Vergiliusnak: a női nem örökké változó és ingatag.</p>
                    <p>A kert tekervényes útjain fel és alá hullámzott a társaság, amelyet tarka
                        virágú rétek, rózsa­ligetek és ibolyaágyak, halastavak, lombos fasorok,
                        bokrok közé rejtett barlangok, fákból és cserjékből font útvesztők vártak az
                        est szelíd, holdvilágos fényében. Itt a fáklyák lobogó lángjai hamar
                        kialudtak; Galeotti Marzio, az est főrendezője, ilyen olaszos tapintattal
                        gondos­kodott a jótékony és gyengéd, titoktartó félhomályról, amelyet csak
                        az éj szelíd királynője, a Hold enyhített bágyadt, ezüstös ragyogásával.</p>
                    <p>A királyné benne maradt a görög templom csarnokában, mert félt a hűvös
                        éjszakában való meghűléstől.</p>
                    <p>- Miért nem láttalak eddig, Messere? - kérdezte latinul, hogy a felszolgálók
                        és udvarhölgyek meg ne értsék suttogását.</p>
                    <p>Miklós megszokta az olasz asszonyok kacérságát, de a királynő egyénisége
                        elbűvölte. Feje zúgott, és merően nézte a szőke szépségében vakító
                        jelenséget. Ő a magas, karcsú, szinte áttetsző bőrű, bús és álmodozó
                        szépséget szerette. A királynő teste puha, párnás, ruganyos és telt volt; az
                        arca nevetős, egészségtől duzzadó, gyermekesen kerek. De piros szája és
                        átható, őszinte, rajongó tekintetű, buja és kínálkozó szeme elszédítette a
                        fiatal főúr agyát.</p>
                    <p>- Most jöttem haza Firenzéből.</p>
                    <p>- Nagyon siettél eljegyezni magad.</p>
                    <p>- A király őfelsége parancsolta.</p>
                    <p>- És szereted a menyasszonyodat?</p>
                    <p>- Igen - válaszolta az ifjú hidegen és halkan.</p>
                    <p>- De úgy értem - faggatta a királyné aggodalmas arccal -, úgy értem, hogy
                        szerelmes vagy belé?</p>
                    <p>Miklós egy ideig nem tudta, hogy mit feleljen. Ebben a percben úgy érezte,
                        hogy nem. A királyné oly ragyogó, olyan kínálkozó és olyan kívánatos volt,
                        hogy nem tudta maga elé képzelni Zsófika gyermekangyalarcát. Érezte, hogy
                        itt most nem arról van szó, amit ő a kis menyasszonya iránt érez.</p>
                    <p>Némasága a királynét is megdöbbentette. Látszott rajta, hogy egy percig
                        önmagával viaskodik: folytassa-e ezt az intim kérdezősködést?</p>
                    <p>A kerti bokrok mögé rejtett zenekarok túlvilági muzsikája csendült fel ebben
                        a pillanatban. A zene láthatatlan angyalok ezüstös énekét kísérte. Olasz
                        mesterek szikra- és csillagesőt bo­csátottak a hegyoldalra. A domb
                        legmagasabb pontján nagy tűzgolyók gyúltak ki, s fényükben groteszk állatok,
                        párduc-, oroszlán-, tigrisbőrbe bújt emberek által vont Bakkhosz-szekér
                        jelent meg a vidám boristen szobrával, eleven, félmeztelen nimfák és
                        bakkhánsnők társa­ságában. Az illumináció csak pillanatokig tartott, a
                        vendégek az öröm és bámulat kiáltásában törtek ki, s aztán újra besötétült a
                        liget, és szórakozó, táncoló, kacagó hangok zsivaja töltötte be az enyhe
                        júniusi levegőt.</p>
                    <p>Beatrix elszánta magát.</p>
                    <p>- Úgy értem, messere, hogy vágyakozol-e reá, a csókjára, a szerelmére, az
                        ölelő karjára, a tapadó testére?</p>
                    <p>- Hiszen ő még gyermek! - védekezett Miklós.</p>
                    <p>- De te erős, szép és ifjú dalia vagy... Te senkire sem vágyakozol?...</p>
                    <p>Miklós arca vérvörös lett, és szeretett volna elszaladni, be a bokrok közé, a
                        táncolók fergete­gé­be vagy egy magányos, csöndes, hűvös liget sűrűjébe,
                        hogy lehűtse izzó gerjedelmét. Rá­nézett a királynéra:</p>
                    <p>- Ember vagyok és férfi és fiatal, felséges madonna, és Itáliából jövök, a
                        szerelem hazájából.</p>
                    <p>- És udvarhölgyeim közül még egyiken sem akadt meg a tekinteted?</p>
                    <p>- Nem néztem meg őket... Nem láttam meg őket.</p>
                    <p>- Láttad donna Antonettát? A legszebb nő a világon.</p>
                    <p>- Nem láttam meg őt sem.</p>
                    <p>- Miért mondod, hogy nem láttál meg senkit?</p>
                    <p>- Mert a királyi nap mellett nem látja az ember a csillagokat - felelte
                        merészen az ifjú.</p>
                    <p>- Donna Antonetta a nap...</p>
                    <p>- Ó, nem, felséges madonna...</p>
                    <p>- Hát?</p>
                    <p>Miklós leborult a királyné előtt, és megcsókolta a kezét. Egy lélek sem volt
                        körülöttük. Mindenki elsompolygott mellőlük, ahogy észrevették a királyné
                        érdeklődését.</p>
                    <p>- A király! - szisszent fel ijedt és dühös mozdulattal Beatrix.</p>
                    <p>Miklós nem látott senkit.</p>
                    <p>- Én tízölnyire megérzem őt - magyarázta a királyné.</p>
                    <p>Néhány pillanat múlva odaért a király, követek és a magyar országnagyok
                        társaságában.</p>
                    <p>- Leányom - szólt Beatrixhez -, nem hűl meg a nedves, szeles éjszakában? Nem
                        fáj semmi, madonnám?</p>
                    <p>- Semmi, semmi - felelt angyali mosollyal a királyné. Aztán odasúgta Miklós
                        fülébe:</p>
                    <p>- Csak a szívem.</p>
                    <p>A király leült egy márványpadra, és a budai hegyek sötétkék, éles, kemény
                        körvonalait nézte. A hold ezüst fénytányérja magasan lógott az ég
                        felhőfoszlányain. A kert illata megtöltötte érzékeit, az elfogyasztott bor
                        enyhe mámora kéjes zsibbadásba altatta testét. Nézte a Nándor-hegyi, nyéki
                        hegyeket, s eszébe jutott, hogy ott, a sötét, vastag homályban, az ősfák
                        rengetegé­ben, egy fehér márványvillában alszik most Borbála, az ő egyetlen,
                        imádott fia édesanyja. Ott milyen csend és béke és nyugalom, itt milyen
                        forró, zajló, sistergő élet! Felkelt, odaült Beatrix mellé. Csáky hódolatos
                        tapintattal kisurrant az előcsarnokból.</p>
                    <p>- Beatrice, madonnám, kislányom... nem vagy beteg, Bice?</p>
                    <p>A királyné arcán átvillant egy titkos, kéjes, bűnös, képmutató terv.</p>
                    <p>- Beteg vagyok, Mátyás. A lábam alig vonszolom. Félek. Összetört öregasszony
                        vagyok.</p>
                    <p>- Gyönyörű és fiatal vagy, Bice.</p>
                    <p>- De a csúz szaggatásai megőrjítenek.</p>
                    <p>- Az orvosok?</p>
                    <p>- Ostobaság. Gazemberek. Megkínoznak és megmérgeznek.</p>
                    <p>- Mit mond Galeotti, a csillagász?</p>
                    <p>- Csak a mennybeliek irgalmában találom meg az orvosságot.</p>
                    <p>- Fogadalom?</p>
                    <p>- Nem.</p>
                    <p>- Templomépítés?</p>
                    <p>- Nem. Zarándokút. Pécsre. Hajón. Szabad?</p>
                    <p>Mátyás megsimogatta Beatrix hamvas, fehér, gyermekesen bájos arcocskáját.</p>
                    <p>- Neked minden szabad, szívem!</p>
                    <p>Beatrix hálásan mosolygott, és megcsókolta ura fehér, izmos, nagy kezét.</p>
                    <p>Mátyás újra vendégei közé vegyült. Beatrix egy ideig némán keresgélt
                        kitágult, nagy, örven­dező szemével körös-körül, aztán egy apródra rászólt,
                        hogy hívja oda a fiatal Csákyt.</p>
                    <p>- Miért szaladtál el tőlem, domine magister?</p>
                    <p>- Őfelsége...</p>
                    <p>- Igen... te titkolódzol őfelsége előtt? - kérdezte gonosz, gúnyos, bátorító
                        és kacér mosoly­gással.</p>
                    <p>Csáky nem felelt. Beatrix közel hajolt hozzá, mereven a szemébe nézett, s
                        izgatott, szinte szenvedőn buja arca megrándult, ahogy belesusogta az ifjú
                        szájába:</p>
                    <p>- Tetszem neked, Miklós?</p>
                    <p>Csákyt elkapta a férfiindulat, szerette volna megragadni a királyné vállát,
                        magához rántani, és vad, erős, dühös csókkal ostromolni. A királyné
                        lihegett.</p>
                    <p>- A napokban indulok Pécsre. Hajón. Te is eljössz velem.</p>
                    <p>Csáky meghökkent. Iszonyú lelkiismeret-furdalás nyilallt át a szívén. Eszébe
                        jutott Zsófika, akit a Balaton melléki Zamárdiba kell elkísérnie. Ott
                        tartják a lakodalmat.</p>
                    <p>- A menyasszonyom... - hebegte tétován.</p>
                    <p>- Szégyelld magad, gyerek!</p>
                    <p>Beatrix ibolyakék szeme most oly hidegen, szürkén, fényesen ragyogott, mint a
                        frissen vágott ólom.</p>
                    <p>- Bocsásson meg, diva! - könyörgött az ifjú. - Természetesen megyek. Csak nem
                        tudom, hogyan rendezzem el...</p>
                    <p>- Majd én kisegítelek. Főkamarásommá és vértescsapatom kapitányává nevezlek
                        ki, és egy­sze­rűen megparancsolom, hogy zarándokutamra elkísérj. Te
                        engedelmeskedel, és az esküvődet elhalasztod. Első a királyné.</p>
                    <p>- Első a szerelem - jelentette ki sötét, végzetes, zivataros fenséggel az
                        ifjú.</p>
                    <p>- Kit szeretsz? - incselkedett Beatrix.</p>
                    <p>- Felségedet! - vallotta csaknem zordonan a fiatal főúr, aki e pillanatban
                        érezte, hogy szívére hengeredik egy roppant kő, amely agyonnyomta minden
                        derűs férji és apai ábrándját. Hogy kiröpült egy nyílvessző, amelyet nem
                        lehet többé elkapni és visszafordítani. Hogy megindult egy hógörgeteg, amely
                        eltemette a kis Zsófikát, a házasságát, s talán saját magát is...
                        mind­örökre.</p>
                    <p>A királyné két keze közé fogta az ifjú száját, odahúzta a magáéhoz; lesütötte
                        szemét és kéjjel figyelte, hogy szíve úgy dobog, mint első szerelmében,
                        ezelőtt kilenc-tíz esztendővel a Castello Nuovónak a sorrentói ibolyás
                        partokra néző erkélyfülkéjében. És kimondhatatlan boldog volt visszatérő
                        gyönyörű ifjúsága érzetében.</p>
                    <p>- Most, végre, igazán szeretek! - ujjongott magában mámoros örömében.</p>
                    <p>- Most először szeretek - gondolta Miklós, és halálosan elszomorodott, úgy
                        sajnálta a szegény kis Zsófikát.</p>
                    <p>- Felbontom az eljegyzésemet - jelentette ki dacos elszántsággal.</p>
                    <p>Beatrix mosolygott. Örült a nagy, romboló, dicsőséges szerelemnek, amelyet
                        felkeltett, és tetszett neki a lovag fiatalos heve.</p>
                    <p>- Arra még ráérünk - csitította anyáskodva. - Talán nem is lesz rá
                        szükség.</p>
                    <p>Miklós szíve megfájdult.</p>
                    <p>Előbb még ordítani szeretett volna a hódítás gyönyörűségében s az eljövendő
                        mámorok elő­érzetében, de a királyné cinikus szavai hirtelen eszébe
                        juttatták Giustignan istentelen beszédét Beatrix leánykoráról. Olyan ütést
                        érzett a szívén, mintha kopját döftek volna a közepébe.</p>
                    <p>- Don Ramiro... Christophoro... Sorrento, a Campagne Felice buja ligetei...
                        Il Panormita Hermaphroditusa, a kivágott mellesek, rövid szoknyák... a
                        langyos nápolyi éjszaka... és az a gyaloghintó, amely a pesti ispotályosok
                        palotájából a szarvasvadászat után éjszakának idején kisurrant... szentséges
                        isten, ki ez a gyönyörű nápolyi démon?... micsoda apokaliptikus titok ő...
                        bíborban és aranyban és bűnben és kéjben?</p>
                    <p>Felnézett a királynéra, és a szíve úgy dobogott, mint egy megrémült
                        gyermeké.</p>
                    <p>Titok... titok... - ezt verte a szíve rohamos, gyilkos, megvadult
                        dobogásban.</p>
                    <p> </p>
                </div>
              <div type="chapter">
                    <head>VI</head>
                    <p>Mátyás nagyon szerette Pestet. Gyakran átlovagolt a hajóhídon, hogy szemmel
                        kísérje a már csaknem teljesen elkészült várfalakat és Pest védőműveit. A
                        munkálatokat a firenzei Chimenti di Leonardo Camicia vezette, aki mellett
                        több olasz és magyar építőmester serénykedett. Camicia magyarázta az
                        erődítvényeket.</p>
                    <p>- A töltés csupa erős, faragott sziklatömb. A tornyokban tégla is van, de a
                        lőrések, párkányok, mellvédek márványkeménységű homokkőből épültek. A Duna
                        vize fél nap alatt betölti az árkot.</p>
                    <p>A király az ágyúk elhelyezése felől érdeklődött.</p>
                    <p>- Van-e elég tér a falak előtt, amelyen az ellenség fedezetlen prédája lesz a
                        várvédők fegy­vereinek?</p>
                    <p>Az építész megmutatta a kopár, széles földszalagot.</p>
                    <p>- Hol van az Akropolisz? - kérdezte Galeotti fontoskodva. A humanista - olasz
                        mintákra gondolva - az erődítések központját kereste: a legmagasabb helyet,
                        a legvégső menedéket, a védelem legbenső magvát.</p>
                    <p>Az építész finoman mosolygott:</p>
                    <p>- Ez Budán van, őfelsége várában. Pestet nem innen, hanem Budáról kell
                        védelmezni.</p>
                    <p>- Ehhez nagyon messze hordó ágyúk szükségesek - vélte Galeotti.</p>
                    <p>- Már készen állanak Besztercebányán - szólalt meg a király büszkén és
                        mosolyogva. Aztán figyelmesen vizsgálta a Hatvani kapu silány
                        architektúráját.</p>
                    <p>- Ezt át fogod építeni, Camicia - fordult az építész felé. - Nem szeretem
                        ezeket a támasztó­pilléreket. Félkör alakú, egyszerű szerkezetű, római
                        diadalívhez hasonló legyen; két szép szobrot állíts a kapu oszlopzata elé.
                        Itt művészi érzékű, gazdag és művelt polgárok laknak, akik a béke napjaiban
                        is gyönyörködni akarnak városukban.</p>
                    <p>Az olaszok lelkesen néztek a királyra. Szapolyai Imre bosszankodva
                        dörmögött.</p>
                    <p>A város apraja-nagyja ott volt a várfalak körül. Büszkén és izgatottan lesték
                        a király minden mozdulatát. A király észrevette a tömeg élén hajlongó
                        tanácsot, és magához intette Váczy Gált, a bírót.</p>
                    <p>Váczy Gál öreg, magas, száraz ember volt; a hajósok nagyja, roppant gazdag és
                        gőgös; két háza volt Pesten, az egyiket a pécsi püspök bérelte, a másikban
                        maga lakott a családjával. Ökre, birkája, lova temérdek; Béccsel és
                        Csehországgal kereskedett velük. Az ő céhére volt bízva a Hatvani kapu
                        őrizete, ennélfogva úgy néztek rá, mint az egész polgári őrség legfőbb
                        parancsnokára.</p>
                    <p>A bíró levette süvegét. Köréje gyűlt a tanács: Magnus András, Székely László,
                        Kelenföldi Pál, Fekete Albert, Petres Bálint, Taksony Jakab, Megyery Bálint,
                        Seress Máté, Szegedy Pál, Béke Jakab és Kőmives István.</p>
                    <p>A király szokása szerint köszöntötte őket:</p>
                    <p>- Jó reggelt, polgárok!</p>
                    <p>A tanácsurak alázatosan hajlongtak az uralkodó előtt. Mátyás nem engedte meg,
                        hogy beszéljenek:</p>
                    <p>- Lássátok, hogy milyen erős védőbástyával vettem körül a várost. Pest az
                        ország második városa; előbbrevaló Székesfehérvárnál, Pozsonynál és Pécsnél.
                        Azt akarom, hogy büszkék legyetek rá, és magatok is csinosítsátok.
                        Emlékezzetek, hogy mi volt ez a Pest még harminc évvel előbb. Faházak,
                        vályogépületek, trágyadomb, marhalegelő, szennyes nádas, ingoványos falu.
                        Puszta homok és kavics. Nem termett a környéken más, mint dinnye és hitvány
                        apró retek. Vadlibáknak és gémeknek való békanyálas tó volt ott, ni, ahol
                        most az én halastavam, vadaskertem és nyaralóvillám tornya kandikál ki a
                        liliomok és tulipánok közül. A mezőkön mákvirág virít, és a homokos talajon
                        gyümölcsöskertek és szőlők zöld lombja mosolyog. A tó tiszta, és este ugye
                        vidáman sétálgattok a partjain, s a holdvilágnál örültök a fülemile
                        hangjá­nak! Mi?</p>
                    <p>A tanácsurak kényszeredetten mosolyogtak. Szerettek volna beszélni a nagy
                        adókról, a kény­sze­rű ajándékokról, amelyek királynak, királynénak, udvari
                        főembereknek, jegyzőknek, pa­pok­nak, szolgálattevő tiszteknek, sőt még az
                        ajtónállóknak is kijártak, el akartak panaszkodni a budaiak
                        árumegállításairól, a szerzetesrendek kegyetlen vám- és tizedpereiről, a
                        hadjáratok költségeiről, a céhek, plébánosok és ispotályosok kapzsiságáról,
                        a környékbeli nemesek hatal­maskodásáról, de nem mertek szólni, és várták a
                        király parancsolatját. Mátyás végigjáratta rajtuk tekintetét s aztán
                        folytatta:</p>
                    <p>- Látjátok, milyen szép lett ez a Pest, és fennen dicsekedtek az idegeneknek,
                        hogy ez a legmagyarabb város. Én pedig úgy látom, hogy a polgárok nem
                        követik példámat a város szépítésében. Sok az elpusztult és düledező viskó,
                        omlatag régi ház, és a város közepét idomtalan fabódék rútítják. Ez nagy
                        szégyenetek nektek, polgárok, és nekem is pirulnom kell, ha idegen
                        országbeli fejedelmek vagy követek látják. Ezért elrendelem, hogy mindenki,
                        összesen és egyenkint, akármilyen állásban vagy állapotban van, akinek
                        Pesten háza van, de omladozik vagy elpusztult, annak felépítését egy
                        esztendőn belül okvetlen kezdje meg.</p>
                    <p>A tanácsurak ajkán megfagyott az alázatos mosoly. Váczy Gál arra gondolt,
                        hogy az ő házát is csak az imádság tartja, és neki is van otromba fabódéja a
                        Piac téren. Vére az arcába szökkent, a gőgje felágaskodott.</p>
                    <p>- Felséges úr! - kezdte recsegő, öreges hangján - honnan vesszük a pénzt a
                        régi házak kijavítására?</p>
                    <p>- A ládafiából - válaszolta nevetve a király.</p>
                    <p>- Üres - felelt éppen olyan röviden a bíró.</p>
                    <p>- Akkor kölcsönt vesztek.</p>
                    <p>- A zsidótól?</p>
                    <p>- A zsidótól, ha másnál nem találtok.</p>
                    <p>- Kamatra?</p>
                    <p>- Arra: hogyha nem megy másképp.</p>
                    <p>A tanácsurak halkan morogtak. A bíró dühe tetőpontra hágott:</p>
                    <p>- És mi lesz, ha kölcsönt nem kapunk, magunknak nincs pénzünk, és a házainkat
                        nem tudjuk rendbe hozni?</p>
                    <p>Mátyás még mindig mosolygott:</p>
                    <p>- Akkor egy év múltán elveszem a házatokat, és annak adományozom, aki
                        hajlandó lesz kijavítani.</p>
                    <p>A tanácsurakban elhűlt a vér. A bíró egy ideig levegő után kapkodott, és
                        szálfanagy termete meg­rázkódott a felindulástól. A torka kiszáradt, és csak
                        úgy recsegett-ropogott fogai között a beszéd:</p>
                    <p>- Felséges úr! Mink életünket bármely pillanatban a király úr lábai elé
                        vetjük. Megyünk török és német ellen, s fiainkat meg sem siratjuk, ha
                        felségednek úgy tetszik, hogy hadba paran­csolja őket. De városunk
                        kiváltságait és a polgárok szabadságát megvédelmezzük.</p>
                    <p>- Én pedig - szakította félbe az öreg hajóst Mátyás - megkövetelem, hogy ezt
                        a parancsot elsősorban magatok teljesítsétek, aztán pedig a polgárokkal is
                        megtartassátok.</p>
                    <p>- Ezt az utóbbit nem vállalhatjuk. Ebben a polgárok nekünk nem
                        engedelmeskednek.</p>
                    <p>- Akkor elcsaplak benneteket! - csattant fel a király.</p>
                    <p>A tanácsurak sápadtan nézték a haragvó Mátyást. Hozzászoktak már az
                        erőszakosságaihoz, és szerették őt, mint féktelen és zsarnoki apját szereti
                        a gyermek. De most szívük mélyéig elkeseredtek.</p>
                    <p>A bíró dölyfös daccal válaszolt:</p>
                    <p>- Minket egy esztendőre választanak, felség. És még nyolc hónap van hátra az
                        esztendőnkből.</p>
                    <p>Mátyás hangja úgy dördült a fülükbe, mint az ágyúlövés:</p>
                    <p>- Az esztendő akkor telik le, amikor én akarom! Gyávák vagytok, gyengék és
                        engedetlenek. Az esztendő letelt, takarodjatok. Majd beszélek a
                        polgárokkal.</p>
                    <p>A király megnyomta lova oldalbordáit, és elrúgtatott a kővé meredt tanácsurak
                        elől. A nép halkan morgott.</p>
                    <p>Másnap a városháza falán nagy, fehér pergamen lapot pillantottak meg az
                        ébredő polgárok. A lapon ökölnyi betűkkel néhány sor hirdette a király
                        parancsolatát. A városi őrök alig tudták távol tartani az izgatott, kíváncsi
                        tömeget. Váczy Gál bíró előrefurakodott a csődületben, hogy saját szemével
                        lássa a király hirdetését. Olvasni nem tudott, a mellette álló Literatus
                        István városi jegyző betűzte a feliratot: “Mathias Dei Gratia Hungarorum
                        Rex. Bonum mane Cives! Ad regem omnes si non veniatis, capita perditis.
                        Budae, Rex.”</p>
                    <p>- Mit jelent ez, István?</p>
                    <p>A jegyző szomorúan csóválta a fejét. Aztán remegő ajka megvonaglott, franciás
                        kabadionja ujjával megtörölte verejtékező homlokát, és dadogva
                        magyarázta:</p>
                    <p>- A király őfelsége elcsapta a tanácsot, és az egész polgárságot meghívja
                        gyűlésre.</p>
                    <p>- Az van a hirdetésben? Fordítsd nekem szó szerint. </p>
                    <p>A jegyző fohászkodott egyet, és fordítani kezdte:</p>
                    <p>- Jó reggelt, polgárok! Ha valamennyien meg nem jelentek nálam, leüttetem a
                        fejeteket. A király.</p>
                    <p>A bíró szeme vérbe borult, és keserveset kurjantva cifrát káromkodott, hogy
                        az egész piac meghallotta.</p>
                    <p>- Jó éjszakát, polgárok! - nyögte végül siralmas gúnyolódással. - Én ugyan
                        egy lyukas fertőt sem adok a koponyámért.</p>
                    <p>- Nem megy kegyelmed a várba?</p>
                    <p>- Élve nem - dörgött az öreg polgár hangja, s akik hallgatták, megcsóválták a
                        fejüket.</p>
                    <p>- Az öreg Váczy megtartja a szavát - suttogták részvéttel és félelemmel.</p>
                    <p> </p>
                </div>
              <div type="chapter">
                    <head>VII</head>
                    <p>Assisi Szent Ferenc szerzetesei, a minorita barátok, otthon voltak Budán is,
                        Boldogasszony szigetén is meg Pesten is, ahol a Szent Péter-egyház és
                        szerzetház volt a tulajdonuk. A zárda a bekerített városnak majdnem a
                        közepén feküdt, a legszélesebb utca mentén, amelyet a templomról Szent Péter
                        utcájának neveztek, és a várost közepén szelte ketté a keleti Egri kaputól a
                        Gellértheggyel szemben levő Duna-parti halpiacig.</p>
                    <p>A Ferenciek temploma zsúfolva volt ájtatoskodókkal. A szentély körül az
                        országgyűlésre idetódult főnemesség tagjai szorongtak. Itt lehetett látni a
                        Perényiek, Szentgyörgyi grófok, Garák, Bánffyak, Csákyak és Báthoryak
                        családját, akik egyébként szüntelen megújuló viszály­kodásban állottak
                        egymással. Itt vegyült közéjük az új nemesség: a Szapolyai, Dengelegi
                        Pongrácz, Laki-Thuz, Kinizsi, Geréb famíliák harcos, udvari és országos
                        méltóságot viselő tagjai. A templom áhítata, az Isten mindenek felett való
                        szentsége, a barátok alázatos emberszeretete kibékítette őket az oltár enyhe
                        árnyékában. A hajót Váczy Gál bíró vezetésével a tanács tagjai, az ájtatos
                        iparos társaságok, a céhek és polgárok töltötték meg. Egyszerű ruhájok éppen
                        olyan gőgös és zárkózott szívet takart, mint a nemesek virágos
                        selyemkelméből készült, bő ujjú, rövid, combig érő mentéje vagy rövid
                        felöltője, amelyen lehajtott, széles, négyszögletes gallér, felvágott és
                        alácsüngő ujjak, vékony hermelin vagy cobolycsík jelezte a legújabb divatot
                        és a főurak ízlését.</p>
                    <p>A hivők a júniusi meleg ellenére nehéz ködmönben, szoros nadrágban, nagy
                        súlyú magyar csizmában jöttek az istenházába. Vasárnap volt; az egész város
                        csendes és kihalt. A boltok gondosan lezárva, az ablakok lefüggönyözve,
                        vakon, némán, titokzatosan. A város lakói, miután kitombolták magukat a
                        királyi pár hazaérkezésén, az országgyűlésre összecsődült nagy­urak zajos,
                        hivalkodó, pazar életéből gondosan learatni iparkodtak a maguk termését:
                        eladták nekik áruikat, megvarrták nekik ruháikat, kijavították fegyvereiket,
                        ékszerüket, kocsi­ju­kat, szerszámaikat, leapasztották finom magyar, német
                        és olasz aranyakkal bélelt erszé­nyüket, s most, hogy megszedték magukat,
                        kezdték unni az idegenek zajos mulatságait, a csatlósok, lovászok,
                        fegyvernökök, kocsisok hetyke hánykolódásait, féltették asszonyaik és
                        leányaik erkölcsét, házuk békességét és városuk megszokott, halk és lassú
                        ütemű polgári rendjét. Szívesen és meggyőződéssel hallgatták tehát a jámbor
                        minoriták prédikációit, s ma már kora hajnalban odatódultak a Szent
                        Péter-egyházba, hogy a híres Temesvári Pelbárt szentbeszédét
                        meghallgassák.</p>
                    <p>Pelbárt atya a szerzet budai házában tanította a hittudományt. A két városban
                        mindenki ismerte az ötvenes években járó, domború homlokú, szorosan
                        összefogott ajkú, széles, vaskos, előrenyúló állával és húsos orrával
                        összetéveszthetetlen, hatalmas termetű papot, akinek úgy zengett a hangja,
                        mint a Boldogasszony-templom orgonája, de suttogni, könyörögni, himnuszt
                        énekelni és szomorú szíveket megvigasztalni is úgy tudott, mint a szentek
                        égi hegedűje. Ahol utcán, tereken, templomok hajóján végigment, leborult
                        előtte a nép, és barna csuhájának szélét vagy fehér kötélcingulumának
                        bojtját csókolgatta. Tudták, hogy ez a szerzetes, aki a Boldog­asszony
                        tiszteletére mézédes magyar és latin verseket írogat, aki kemény
                        vitairatokat ír az egyház ellenségei ellen, böjtben és imában sem tudta
                        megsanyargatni őserős, hatalmas testét, aki Szent Katalin legendáját szebb
                        rímekbe szedte, mint a királyi udvar leghíresebb regöse, ez az ő emberük, a
                        kicsinyeké, a hasznos, munkás, szerény polgároké, a magyaroké, a tisztáké,
                        egyszerűeké, erkölcsöseké s vele van az igazság és az Úristen.</p>
                    <p>Megkínálták püspökséggel, ranggal, pénzzel, hatalommal. Visszautasította.
                        Megfenyegették, elüldözték. Nem ijedt meg, visszajött. Az idegen lovagok,
                        bankárok, kereskedők, olaszok, németek, csehek, lengyelek gyűlölték vagy
                        megvetették. Pelbárt végigvágott rajtuk a bátor szó, az igazmondás és a
                        szent megbotránkozás ostorával. De szerette a gyermekeket, az árvá­kat,
                        özvegyeket és az ügyefogyottakat. Ha végigjárt a városon, egész testőrség
                        kísérte, a vén­asszonyok imádkoztak érte, a suhancok meglapultak előtte, a
                        bűnösök az ő kezébe tették le bánatukat, s gyönyörűséggel vették tőle a
                        legkeményebb penitenciát.</p>
                    <p>Most már hajnaltól lesik az alakját, kezének áldását, szavainak erős, tiszta
                        zengését, igaz­ságának bátorító és vigasztaló erejét.</p>
                    <p>A főurak azért jöttek el, mert azt hallották, hogy az udvart, a királynét,
                        sőt magát a királyt sem kíméli beszédeiben. A régi családok ivadékai, akik
                        féltékenyek voltak a király népszerűségére és mindenható hatalmára,
                        sóvárogtak az után, hogy egy vakmerő ember megtámadja őt azo­kért a
                        bűnökért, amelyekben ők, a vidéki kiskirályok százszor vétkesebbek voltak
                        kirá­lyuk­nál. Mátyás új kedvencei pedig eljöttek, hogy beárulják a barátot,
                        és meglessék az oligarchák arcán a helyeslés és öröm kifejezését.</p>
                    <p>Sokáig kellett várakozniok.</p>
                    <p>Amíg Pelbárt leballagott a budai Vízi kapu mellett levő kolostorból, s
                        lejutott a Gellérthegy alján lévő kikötőig, már magasra hágott a nap a
                        tiszta, fellegtelen júniusi égboltozaton. Itt a kikötőben, amely körül néma
                        boltok, néptelen, csendes kirakodóhelyek, üres korcsmák ünne­pelték a
                        vasárnapot, csónakba ült, amely megindult fölfelé az ár ellenében. A hajósok
                        áhítato­san és szent félelemmel szállították át a szerzetest, aki nyájasan
                        biztatta őket nehéz munkájuk­ban. Jó darabot ment így a csónak fölfelé a
                        szakadékos, kavicsos, fövenyes, zátonyos, vízi­városi partok mentén, majd a
                        mészárosok és hentesek utcájánál ellökték a parttól. A folyó árja azután
                        lesodorta a pesti kikötőig, amely a Szent Péter utcája végén, a Hal térnél
                        fogadta révbe a csónakot. Mire Pelbárt odaért a barátok templomába, a nap a
                        delelő felé közeledett. Népe azonban türelmesen várta őt, s ahogy a
                        szószéken megjelent erős, nagy, mégis szelíd és édes megnyugvást sugárzó
                        alakja, a hívek megkönnyebbülten és boldogan felsóhajtottak.</p>
                    <p>A szerzetes leborult a szószék karfájára, kezére hajtotta fejét, és sokáig
                        csendesen imádkozott. Ezalatt a templomban mindenki visszafojtotta
                        lélegzetét, az oltárgyertyák sercegése a félelem és megrettenés némaságából
                        kihallatszott. Egyszerre aztán felemelkedett, és a szentélyben szorongó
                        főurakhoz fordult:</p>
                    <p>- ...És küldenek hozzá némelyeket a farizeusok és a Heródes-pártiak közül,
                        hogy megfogják őt a beszédben, azok pedig odamenvén mondának neki: Mester,
                        tudjuk, igaz vagy és nem gondolsz senkivel, mert nem tekintesz emberek
                        személyére, hanem igazság szerint tanítod az Istennek útját. Szabad-e a
                        császárnak adót fizetni, vagy nem? Fizessünk-e, vagy ne fizessünk?</p>
                    <p>Mindenki megértette az öldöklő célzást azokra, akik Pelbártot szerették volna
                        Mátyás előtt beárulni. A főurak közül néhányan lesütötték szemüket, a barát
                        pedig felemelte hangját:</p>
                    <p>- De én ismerem a ti képmutatástokat és azt mondom tinéktek: adjátok meg a
                        császárnak, ami a császáré és Istennek, ami az Istené.</p>
                    <p>Az emberek hátgerincén az elégtétel és öröm kéjes érzése vonaglott végig. A
                        barát pedig folytatta:</p>
                    <p>- De mondjátok meg neki azt is, hogy én így beszéltem: semmivel sem gondolok,
                        még az én életem sem drága nekem, csak hogy elvégezhessem az én
                        küldetésemet, amelyet vettem az én Uramtól, Jézustól. És én megóvom ezt a
                        népet idegenek beözönlésétől, pogányok erkölcstelen beszédeitől, kalmárok
                        fosztogatásától, hamis próféták tanításától, arany- és elefántcsont,
                        márvány- és bronzbálványok imádásától... és kikergetem a kufárokat az Úrnak
                        szentséges hajlékából.</p>
                    <p>- Ez az olaszoknak szól - súgta Váczy Gál bíró ájuldozó, kövér molnármester
                        szomszédjának.</p>
                    <p>- És kiűzöm hajlékomból a bűbájosokat és kuruzslókat, a jövendőmondókat, a
                        titkos szerek, írások és jegyek készítőit, az ördögi tudományok papjait és
                        kufárait. Megátkozom vala­mennyit, bármilyen közel lebzseljenek a trón
                        zsámolyához. Akár kolduló barát, akár asztro­ló­gus, akár artium doktora,
                        akár országcsavargó regös bitorolja Istennek kizárólagos tulajdon­ságait,
                        átkozott legyen mindegyik, aki kincskereséssel, halottidézéssel,
                        kézjóslással, viasz- és ólomöntéssel, csontvetéssel és rostaforgatással
                        ámítja embertársait.</p>
                    <p>A szentélyben álló Ilkusch Márton, a király főcsillagásza megérezte, hogy
                        ezeket a szavakat egyenesen neki harsogja a szerzetes.</p>
                    <p>- Semmi közük a csillagoknak a földön rejlő kincsekhez, a házasságkötésekhez,
                        jövendő emberi sorsok alakulásához, utazások és hadjáratok
                        szerencséjéhez.</p>
                    <p>- A király pedig egy lépést sem tesz a csillagok megkérdezése nélkül -
                        dörmögte Báthory István a fiatal Csáky fülébe.</p>
                    <p>- Mert ha valaki közületek tornyot akar építeni, nemde, először leülvén,
                        kiszámítja a költséget, ha van-e azt mivel elvégeznie, nehogy minekutána
                        fundamentumot vetett és elvégezni nem bírja, csúfolni kezdje őt mindenki,
                        aki látja. Tegyenek így, a fejedelmek is! Ne a csillagok állása felől
                        kíváncsiskodjanak, hanem leülvén, először tanácskozzanak, hogy tízezer
                        emberrel rátámadhat-e arra, aki őellene húszezerrel jön.</p>
                    <p>A főurak egy része felszisszent, a vargák, tímárok, posztószövők, hajósok
                        soraiban nagy izgés-mozgás támadt. Mindenki az osztrák háborúra gondolt,
                        amely temérdek költséget és vért emésztett, és nem sokan látták célját és
                        eredményét. A főurak egy része az ország erejét a török ellen szerette volna
                        egyesíteni. Pelbárt is a pogányoktól féltette hazáját, azért minden­kinek a
                        szívébe markolt, ahogy felkiáltott:</p>
                    <p>- Jaj annak, aki hiú dicsőségért, üres címekért, cifra városokért és
                        fejedelmek megalázása kedvéért jobbra forgatja szemeit, és parádés
                        viadalokban emészti erejét, amikor balról farkasok, hiénák, bölények éhes
                        csordája acsarkodik.</p>
                    <p>Ez már sok - gondolták Mátyás hűséges emberei, az osztrák háborúban hírt,
                        vagyont szerzett kapitányok és főemberek. De moccanni sem mertek, mert a
                        barátban az Isten jobb keze által védett próféta szentségét tisztelték.</p>
                    <p>Pelbárt atya tekintete végigvágott gazdag és hatalmas hallgatóin:</p>
                    <p>- És jaj nektek, gőgös nagyurak, akik egyre-másra hozzátok a törvényeket, de
                        csak pókhálónak szánjátok, amelyen a kisebb legyek fennakadnak, a nagyok
                        pedig keresztülrontanak. Szent István hiába hagyta meg a magyaroknak, hogy
                        senki mást ellenség módjára meg ne támad­janak, szomszédjukon perbehívás
                        nélkül ne hatalmaskodjanak, az özvegyeket, árvákat senki ne háborgassa, az
                        anyaszentegyházat ne pusztítsa és az egyházi férfiak iránt tisztelettel
                        viseltessék.</p>
                    <p>- Aha! - riadt fel egy budai gazdag kereskedő, a kalocsai érsek szállítója -,
                        ez Váradi Péterre szól, akit a király bebörtönöztetett.</p>
                    <p>- Ó, bárcsak eszükbe vennék ezeket a fejedelmek, és ne csúfolnák meg Jézus
                        Krisztus szentegyházát csecsemő gyermekekkel, akiknek sípok és fakatonák
                        helyett püspöksüveget és pásztorbotot, gazdag egyházi és országos
                        javadalmakat adnak játékszerül!</p>
                    <p>A király rokonai, a Gerébek, Thuzok és Pongráczok arcán végigrándult a
                        szégyen és harag indulata.</p>
                    <p>A céhek és a polgárság alig értettek valamit a barát célzásaiból, de
                        borzadállyal és megmámo­rosodva nézték a nagyurak ijedezését és
                        fészkelődését. Pelbárt most már érthetőbben kezdett prédikálni.</p>
                    <p>- Ami itt történik mostanában, az hasonlatos ama Babilonban történtekhez,
                        ahová az Úr két angyalt küldött haragjában, hogy azok tartanának rettenetes
                        utolsó ítéleteket. Ezek a mostani fejedelmek, nemesek, bárók és rektorok is
                        mind lelketlenek, robotot, taxát csikarnak a szegé­nyeken, szeretik az
                        ajándékot, követelik a bírságot, az egyházi javakat elragadozzák, emellett
                        kedveznek az idegeneknek, a gyáváknak és hitetleneknek, az utálatosaknak és
                        gyilkosoknak, a paráznáknak és bűbájosoknak és minden hazugoknak. Nem
                        törekednek a tisztességesen élés mesterségére, hanem kényelmes, kellemes,
                        fényűző lakásra, illatos kertekre, prémes, aranyos, bársonyos öltözetekre.
                        Krisztus pedig istállóban született, barlangok mélyén, sátor alatt, vagy
                        vízen ringó csónakban hált és darócba öltözött. Dús jövedelmek után fut
                        mindenki, holott Krisztusnak nem volt hol a fejét lehajtani. Vannak, akik
                        ételben, italban dúslakodnak és drágaságokkal dölyfösködnek, és
                        elefántcsontból készült ágyakon fetrengenek, holott Krisztus alig pihentette
                        fáradt csontjait... Beteljesedett, amit Ezékiel próféta mond: a fejedelmek
                        ragadozó farkasok lesznek közöttetek!</p>
                    <p>A polgárok sírtak gyönyörűségükben, hogy valaki ki meri kiáltani az ő szívük
                        legtitkosabb szemrehányásait. A barát komor és rettenthetetlen arca lángolt
                        a belső tűz lobogásától; égő szeme úgy villogott ki sötét, csontos, széles,
                        piros arcából, mintha mindenkinek külön a szemé­be tekintene. Mindenki úgy
                        nézett rá, mint egy magánál nagyobb, erősebb, emberibb vagy Istenhez
                        közelebb álló hatalmasságra.</p>
                    <p>A szerzetes rettenetes jövendölést vett János apostol jelenéseiből.</p>
                    <p>- ...És ennek okáért eljönnek a népre az ő csapásai. A halál, a gyász, az
                        éhség, és tűzzel égette­tik meg, mert erős az Úr, az Isten! Jaj, jaj te nagy
                        város, Babilon, te hatalmas város, mert egy órában eljön a te ítéleted!</p>
                    <p>Borzalom reszkettette meg a híveket, és Ilkusch Márton, a csillagász
                        ájuldozott a rémülettől, bosszúságtól és szégyenkezéstől.</p>
                    <p>- És a veszedelem keletről jön és a tengerek partjai felől; és félholdas
                        lobogók alatt jön tíz­ezrével és százezrével a hittelen pogány, véres kard
                        és ágyú és íjak és nyilak pusztítják el ezt a várost minden áruival és
                        borával és gabonájával és barmaival, juhaival és lovaival együtt. És
                        elragadják a kocsikat, a rabokat és az emberek lelkét.</p>
                    <p>- Isten irgalmazzon nekünk - kiáltott önfeledten egy öreg szőlősgazda.</p>
                    <p>- A törököt prófétálja.</p>
                    <p>- És minden hajósmester és a hajókon lévők, mind a sokaság és az evezők,
                        valakik a folyamon vesztegelnek, látván a hadak nyomában viharzó lángot, a
                        felpörkölt várak füstjét, az elrabolt emberek és asszonyok láncra vert
                        sorát, mind, mind hamut hánynak fejükre és felkiáltanak: jaj, jaj, ez a nagy
                        város, ahol meggazdagodott mindenki... hogy elpusztula azon egy órában!</p>
                    <p>A hívek közel voltak az ájuláshoz, hőség, koplalás, szorongó figyelem és
                        megrettenés a leg­erő­sebbeket is majdnem leütötte lábukról; az asszonyok
                        úgy lógtak egymás vállán, mint hervadt virágok, az öregek sírtak a
                        meghatottságtól, a gyermekek az éhségtől és türelmet­lenségtől. Pelbárt atya
                        látta, hogy a lelkek megkínozva, véresen vonaglanak a szószék előtt, Isten
                        irgalmasságát esengte le a bűnös emberiségre, megáldotta népét, elmondta a
                        Miatyánkot és leszállt a szószék magasságából.</p>
                    <p> A templom előtt a város tanácsurai elállták a szerzetes útját. Elpanaszolták
                        neki Mátyás leg­újabb rendeletét.</p>
                    <p>- Elcsapta a tanácsot és megparancsolta, hogy valamennyien jelenjünk meg
                        nála, különben lecsapatja fejünket. Mit tegyünk?</p>
                    <p>Pelbárt atya egy pillanatig sem gondolkodott:</p>
                    <p>- Ő mondotta, a keresztre feszített Istenfia: adjátok meg Istennek, ami az
                        Istené és a császár­nak, ami a császáré. Jöjjetek velem, és kövessük az ő
                        hívó parancsát.</p>
                    <p>A polgárok utána özönlöttek a szerzetesnek. Csak Váczy Gál hiányzott. Ő
                        megállt a szent­egyház előtt, és verejtékes homlokát törölgetve, halálra
                        szántan nézett a polgárok után. Már a hajóhídnál voltak, amikor a királyi
                        kancellária jegyzőjével, Thuróczy ítélőbíróval találkoztak.</p>
                    <p>A magas, ősz szakállú jegyző megállította a menetet:</p>
                    <p>- A király köszöni a fáradságtokat. Csak azt akarta látni, hogy vagyon-e
                        bennetek engedelmes­ség. Menjetek haza isten hírével.</p>
                    <p>Az emberek összenéztek:</p>
                    <p>- Mi légyen ez, uram?</p>
                    <p>- A király üdvözletét küldi öreg Váczy Gálnak, Pest város bírájának, s azt
                        üzeni általam: nekem is van, Váczy uramnak is van egy rozoga háza a Piac
                        téren, nosza, kezdjünk hozzá mi ketten házaink megújításához. Váczy Gál és a
                        király: mi ketten kezdjük legelébb. És vetél­kedjünk rajta: kié lesz
                        hamarabb és szebb? Váczy Gál elfogadja a királyi alkut?</p>
                    <p>A pestiek feldobálták hegyes kun süvegüket a levegőbe. A tanácsurak sírtak
                        örömükben.</p>
                    <p>- Váczy Gálnak nem kell felmenni Budára, ez a dolog veleje - állapította meg
                        egy zord, öreg, kemény nyakú magyar. De az ő szeme is aprókat pislantott,
                        hogy a város felől elmúlt a királyi harag zivatarja.</p>
                    <p>Temesvári Pelbárt megáldotta a népet, és többször megismételte a Megfeszített
                        tanítását:</p>
                    <p>- Az Istennek, ami az Istené, a császárnak, ami a császáré...</p>
                    <p> A kora délutáni órákban már jelentették Mátyásnak, hogy Pelbárt lázító
                        beszédet mondott a Szent Péter-egyházban.</p>
                    <p>- Mit beszélt a barát? - kérdezte egykedvűen a király, aki könyvtártermében
                        Ugoletti, Naldus és Galeotti társaságában fogadta a hírhozókat...</p>
                    <p>- Lázított felséged osztrák háborúja ellen és a törökkel ijesztgetett -
                        tudatta egy ifjú Bánffy, a királyné kedvenc kapitánya.</p>
                    <p>- Babilonról beszélt, a nép elnyomatásáról, az idegenek uralmáról, a főurak
                        hatalmasko­dásáról, a király zsarnokságáról, a fényűzésről, nagy
                        adókról...</p>
                    <p>Mátyás arcán derűs, gúnyos, de félelmes mosoly suhant végig.</p>
                    <p>- Menjetek békével. A barátot senki ne merje megbántani. </p>
                    <p>Mindenki kővé meredve, ijedt kérdésben megnyúlt arccal nézett a királyra.
                        Mátyás nagyon komolyan, majdnem szomorúan felelt a néma, félénk, csodálkozó
                        kérdésre:</p>
                    <p>- A barát mentett meg engem attól, hogy Váczy Gál urammal, a pesti bíróval
                        szemben el­veszít­sem a csatát.</p>
                    <p>- Egy paraszttal szemben - hetykélkedett egy fiatal Németújvári gróf.</p>
                    <p>- Az igazsággal és a néppel szemben - javította ki a király, összeráncolva
                        bozontos szem­öldö­két.</p>
                    <p>- De Babilonról beszélt... - hebegett a gróf zavarában.</p>
                    <p>- Abban is a barátnak van igaza - felelt Mátyás, és kilobbant egy haragos
                        villám a messze néző, révedező, barna szeméből.</p>
                    <p> </p>
                </div>
              <div type="chapter">
                    <head>VIII</head>
                    <p>Temesvári Pelbárt prédikációja az udvar egy részénél titkos örömöt, a
                        másiknál módfölött való felháborodást keltett. Az olaszok a királynőnél
                        kerestek védelmet és elégtételt. Mátyás hívei megbotránkoztak azon, hogy meg
                        merték támadni a királyt.</p>
                    <p>Galeotti arca lángvörös lett az őszinte méltatlankodástól, ahogy a
                        kancelláriában elmondták neki a barát prédikációját.</p>
                    <p>- Én bejártam Olaszország minden városát, ismerem a királyok és főurak
                        udvarát, voltam Párizsban, Londonban, Bécsben és a német birodalom majd
                        minden nagy városában; kívülről tudom a nagyurak és fejedelmi asszonyok
                        botrányainak egész krónikáját, de állítom, hogy nincsen olyan erkölcsös,
                        szemérmes és tiszta király, mint Mathias Corvinus, és az erkölcsök sehol nem
                        állanak olyan erős lábon, mint a ti hazátokban, signori.</p>
                    <p>Thuróczy lehorgasztotta fejét, és beledörmögte rövidre vágott szakállába:</p>
                    <p>- A te mértékeddel mérve...</p>
                    <p>A perszonális kiivott egy kupa bort, és Bakócz püspökhöz fordult:</p>
                    <p>- Atyaságod hallgat?</p>
                    <p>- Én nem ismerem az emberek erkölcseit, engem az országok, népek, hadseregek
                        és a diplomácia erkölcsei érdekelnek. A többi apró tréfa, könnyelmű játék,
                        unatkozó némberek időtöltése. Nincs benne sok veszedelem. De a királyok
                        hazugságai, a hadvezérek árulásai, a seregek gyávasága, a nép
                        elégedetlensége és nyomora: ez komoly dolog. Ez már erkölcs.</p>
                    <p>- Csakhogy a történelem erkölcse olyan, mint az egyes embereké - szólt közbe
                        Thuróczy, aki most fogott bele a magyarok krónikájába.</p>
                    <p>- Van benne valami - segített neki Galeotti. - Nem veszitek-e észre, signori,
                        hogy Mátyás udvarából hiányzik valami, ami minden császári udvartartáshoz
                        úgy hozzátartozik, mint a korona, a kard és az udvari bolond
                        csörgősapkája?</p>
                    <p>- És az? - kérdezte a perszonális.</p>
                    <p>- Az a hivatalos királyi szerető.</p>
                    <p>- Ez igaz - bólingattak valamennyien, de egyszerre eszébe is jutott
                        mindegyiküknek, hogy ezt a hiányt a magyar udvarban a királyné iparkodik
                        kipótolni. Ha Beatrix merné! - gondolta Bakócz égő fájdalommal... de nem
                        merte kimondani.</p>
                    <p>- Itt a főurak és polgárok egyképpen büszkék az ő házaséletük tiszta
                        méltóságára, itt nem tekintik üzletnek, családi emelkedés eszközének, anyagi
                        gondok megváltójának az asszonyt, mint Britanniában, Franciaországban és az
                        én hazám városaiban.</p>
                    <p>- Ez a magyarok dicsősége - dörmögött Thuróczy alig hallhatóan.</p>
                    <p>- Amikor XI. Lajos mellett voltam Párizsban - folytatta Galeotti -, az
                        udvarhölgyek úgy éltek a király körül, mint a török császár háremében. Lille
                        városa kitüntetésnek vette, mikor az öreg, véreskezű zsarnok már a bárgyúság
                        kezdetén legkegyelmesebben kiválasztotta szeretőjének a polgármester
                        leányát, mademoiselle Gigounét. Dijonból díszküldöttség hozta fel Huguette
                        Jacqueline-t, a selyemfestőcéh nagymesterének tizenöt éves unokáját.</p>
                    <p>- Utálatos - szakadt ki az öreg Drághy Tamás lelkéből a felháborodás.</p>
                    <p>Bakócz Tamás a személynök diplomái között lapozgatott.</p>
                    <p>- Franciaországban olyan állapotok uralkodtak akkor, hogy senki sem ütközött
                        meg azon, hogy Armagnac gróf a saját nővérét, Izabellát vette feleségül.</p>
                    <p>A magyar urak összerázkódtak; Drághy Tamás káromkodott, Thuróczy kételkedve
                        rázta a fejét. Az alkancellár megjegyezte:</p>
                    <p>- XI. Lajos-volt a franciák legnagyobb államférfia. Ő maga aljas állat, de az
                        országot naggyá tette, és a trón uralmát még egy Merész Károllyal szemben is
                        biztosította. Az Isten akarata világos, habár eszközei kifürkészhetetlenek.
                        Néha a legnagyobb bűnösökre bízza mindenható szándékainak
                        megvalósítását.</p>
                    <p>- Mátyásra céloz atyaságod? - kérdezte Ilkusch Márton, a budai plébános és a
                        király meghitt csillagásza.</p>
                    <p>Bakócz nem esett bele a ravasz kelepcébe.</p>
                    <p>- Nálunk, Istennek hála, a legméltóbb kezekben van az égi gondviselés
                        képviselete.</p>
                    <p>- Mátyás az erények dicső példányképe - lelkendezett Galeotti, s hogy
                        fölvidámítsa a kancellária hűs termében várakozó méltóságokat, szapora
                        szóval folytatta visszaemlékezéseit:</p>
                    <p>- Egy alkalommal magam is közelébe jutottam a király egyik barátnőjének. Ha
                        az isteni gond­viselés bele nem avatkozik, most talán nem VIII. Károly ülne
                        a franciák trónján... Ki tudja, nem polgárháborút, királyi sarjak vére
                        hullását, európai felfordulást hárított-e el a legnagyobb földi hatalom: a
                        görögök ellenállhatatlan, borzasztó, sötét anankéja...</p>
                    <p>E pillanatban hirtelen felpattant az ajtó, az Oroszi községből való lakájok
                        széttárták a két vaskos, faragott tölgyfa szárnyat, és belépett a terembe a
                        király.</p>
                    <p>Az urak felugráltak, és mélyen meghajolva, némán üdvözölték a fejedelmet.</p>
                    <p>- Jó reggelt, urak - köszönt jókedvűen mosolyogva Mátyás. - Mit mesél a vidám
                        kópé, messer Galeotti? Megzavartalak benneteket?</p>
                    <p>Az urak zavartan mosolyogtak. A király ledobta magát a heverőágyra, amely az
                        ő számára készült, s az ablak nagy, meleg fülkéjében arra szolgált, hogy
                        rajta fekve diktálja diplomáciai okiratait.</p>
                    <p>A király derűs volt és leereszkedő:</p>
                    <p>- Én is szeretném hallani a történetet. Galeotti, folytasd.</p>
                    <p>- Messer Galeotti a párizsi udvarnál töltött szép napokról regélt -
                        jelentette tiszteletteljes mosolygással Drághy Tamás perszonális.</p>
                    <p>- Ezt magam is szeretném hallani! - kiáltott a király. - Galeotti, folytasd
                        ott, ahol abbahagytad!</p>
                    <p>Az olasz megköszörülte torkát, nagyot nyelt, kétszer meghajtotta fejét a
                        király felé, és csengő, magas tenorhangját ünnepélyesen felemelte.</p>
                    <p>Mátyás elgondolkozva, élvezettel hallgatta az olaszt.</p>
                    <p>- XI. Lajos azzal kezdte történelmi szereplését, hogy beteg atyját meg akarta
                        mérgezni. Akkor az mentette meg őt, hogy apja, megtudván a rettenetes
                        szándékot, koplalással inkább elpusz­tította magát. Élete végén ugyanígy
                        akart tenni a feleségével.</p>
                    <p>- Erről nem hallottam - szólt közbe a király.</p>
                    <p>Galeotti hamisan kacsintott zsíros arcába süppedt mosolygós jobb
                        szemével.</p>
                    <p>- Hát csak mi tudjuk, az elhunyt király bizalmas emberei. A nagy pestis alatt
                        történt. Az öregúr akkor már hülye volt és minduntalan kitörte a nyavalya.
                        Éjjel nem mert egyedül aludni a szobájában és folyton utazott, mintha a
                        bosszúálló Erünniszek hajszolták volna szakadatlan. De azért nagyon szerette
                        az asszonyokat és főmetresze akkor a szép Jacqueline Huguette volt, aki már
                        elérte huszadik esztendejét. Erről akarok valamit elmondani.</p>
                    <p>- Beszélj, beszélj - unszolta a király.</p>
                    <p>- Sokat voltam a királlyal Párizsban, de mindig csak rövid ideig. Egyszer,
                        úgy Szent Jakab napja körül, bementem a Louvre kertjei alá, hogy
                        körülnézzek. Amint sétálgatok, hát utánam fut egy díszes köntösbe bújtatott
                        apród, és kér, hogy menjek vele a közeli házba, ahol egy előkelő nemeshölgy
                        vár reám, és nagyon szeretne velem beszélni. Az úthoz egészen közel állt egy
                        pompás palota, gyönyörű virágos- és gyümölcsöskert közepén. Innen két
                        szépséges leány vezetett tovább, be a házba, egy ragyogó, káprázatos
                        terembe, ahol már várt reám a hölgy. Fejedelmi volt a terem pompája, süppedő
                        szőnyegek, puha, tollas párnák, selyem, bársony és arany mindenütt. A hölgy
                        intett a két leánynak, hogy távozzanak, és utánuk bezárta az ajtót. Nagyon
                        elcsodálkoztam ezen, és vártam, hogy hát mi lesz. Az asszony szép volt,
                        fiatal és ragyogó, meglátszott rajta a gazdagság és előkelő származás.
                        Hellyel kínált meg, és így szólt hozzám: “Galeotti uram, tudom, hogy ön a
                        titokzatos tudományok mestere, kérem tehát önt, lebbentse fel előttem a
                        jövendő fátyolát, én meg fizetek önnek ezüstpénzzel, minden jóval,
                        hatalommal, dicsőséggel.”</p>
                    <p>- A király szeretője volt? - kérdezte Ilkusch Márton, az asztrológus.</p>
                    <p>- Az - bólintott rá Galeotti. - Ámbár akkor még nem gyanítottam, csak annyit
                        láttam, hogy gyönyörű.</p>
                    <p>Galeotti csettintett a nyelvével, egészen megfeledkezett Mátyás jelenlétéről,
                        és izgalomba jött a visszaemlékezéstől.</p>
                    <p>- No - mondom -, éppen jóhoz fordult méltóságod. Én egy Dubravius nevű
                        görögnél tanultam a jóslás tudományát. Dubravius meghalt, de fel tudta magát
                        támasztani halottaiból. Aztán Istrahoff örmény apátnál inaskodtam, aki
                        negyven évig nem látta a napot.</p>
                    <p>- Ön sem, messere? - kérdezte gúnyosan és féltékenyen Márton mester, a király
                        csillagásza.</p>
                    <p>Galeotti legyintett a kezével.</p>
                    <p>- Az úrnő elhitte, és nem tett hiábavaló kérdéseket. Fölállt, ekkor láttam,
                        hogy a termete valósággal királyi. Behívta a leányok egyikét, és világot
                        hozatott be. Amint a leány letette a világot, újra kiparancsolta őt a
                        szobából és gondosan elreteszelte az ajtót. Meggyújtott két nagy gyertyát,
                        közéjük állított egy ezüstfeszületet, és így szólt hozzám: “Most esküdjél
                        meg, hogy abból, amit mondani fogok, soha teremtett léleknek egy szót el nem
                        árulsz, és hogy legjobb tudásod szerint fogsz kérdéseimre válaszolni! Ha nem
                        veted magad alá akaratomnak, úgy meg kell halnod!” - és kivett a ruhája alól
                        egy nagy kést, amellyel megfenyegetett.</p>
                    <p>- Megijedtél, messere Marzio, nagyon? - kérdezte tréfás gúnnyal a király.</p>
                    <p>- Nem, felség. Asszonyoktól csak akkor ijedek meg, ha csókkal fenyegetnek -
                        nevetett a huma­nista. - Az asszony is észrevette ezt, és mosolyogva eldobta
                        a fegyvert. “Ezelőtt öt esztendővel - mondotta - megjósolták nekem, hogy
                        életem királyi bíbor árnyékában töltöm.” “Ezelőtt öt esztendővel?” -
                        kérdeztem meglepődve, és eszembe jutott, hogy ezelőtt öt eszten­dővel került
                        az udvarba Jacqueline Huguette, a király barátnője.</p>
                    <p>- Megmondotta neki? - kérdezte Thuróczy izgatottan.</p>
                    <p>- Látszik, domine, hogy ön nem ért az asztrológusok mesterségéhez.
                        Hallgattam. Figyeltem. Az asszony folytatta: “Azt jósolták, hogy életemet a
                        trón bíborának árnyékában töltöm, de ha nem félek a vértől, felemelkedhetem
                        a trón magasságába. Azt kérdezem öntől, messere, mit jelent az, hogy ha nem
                        félek a haláltól... Nézze meg a kezem” - odanyújtotta szép, hófehér kezét,
                        és ijedten vettem észre, hogy tenyere tüzes, mint az izzó vas, és ereiben
                        forrón kering a vér, mint a láva. Csuklóján nagy, vörös foltok tarkították a
                        fehérséget.</p>
                    <p>- A pestis... - riadt fel Ilkusch Mártonban az orvosi tudományok mestere.</p>
                    <p>- Eleresztettem a halálos szép kezet, és pár pillanatig belesüllyedtem
                        gondolataimba. Nyom­ban rájöttem a rejtély minden részletére. Ez a hölgy
                        Jacqueline... A király elvesztette minden józan eszét, és erkölcsi
                        elvakultságában megmérgezné feleségét és elvenné ezt a gyönyörű bestiát. Mit
                        tegyek?... Időt kell nyerni - súgta bennem egy hang... Ez a leány három
                        napnál úgysem él tovább... Elviszi a pestis... De az úrnő suttogott: “Mit
                        kell tennem, mester, hogy bebizonyítsam, mennyire nem félek a vértől?” Én is
                        halkan válaszoltam: “Ön jól tudja, asszonyom!” Az úrnő elpirult, láttam,
                        hogy eltaláltam, ez a nagyravágyó némber tudja, hogy meg kell öletni a
                        királynét. Egy pillanatig olyan csend lett a szobában, hogy hallhatóvá vált
                        az asszony szíve dobogása, aztán lassan, félénken, de szörnyű vággyal
                        megszólalt: “Galeotti mester, azt mondja meg nekem, sikerül-e majd a
                        bizonyítás...”</p>
                    <p>A humanista hallgatói izgatottan lesték a szavakat, csak Bakócz Tamás
                        forgatta tovább is egykedvűen a diplomák zizegő leveleit.</p>
                    <p>- Mit felelt rá, messere? - kérdezte az öreg királyi perszonális.</p>
                    <p>- Azt feleltem, hogy most e pillanatban a csillagok állása, a konjunktúrák, a
                        napszaka, az óra, a hely nem alkalmas a jövendölésre. Várjunk három napot.
                        Esküdjék meg a feszületre, hogy addig rettegi a vért. Figyelmeztettem a
                        pestisjárvány borzalmaira. Ne mozduljon ki a házból - kértem, fenyegettem,
                        mert a halál ott ólálkodik minden utcasarkon. Ne fogadjon senkit, még a trón
                        közeléből sem, mert a halál nem fél a királyoktól, és nem sajnálja meg a
                        koldusokat sem. Böjtöljön és imádkozzék. Három nap múlva pontban éjfélkor
                        fölkeresem, akkor elhozom a csillagok válaszát.</p>
                    <p>- És három nap múlva? - kérdezte a történetíró.</p>
                    <p>- Várjon, domine, majd sorban egymás után. Az asszony hitt és beleegyezett.
                        Én hazamentem, és udvaromban ott látok egy gyönyörű lovat arany, ezüst
                        szerszámban, drágaköves terítővel. Az asszony ajándéka. Magam vezettem az
                        istállóba a remek paripát, és lelkére kötöttem a szolgának, hogy vigyázzon
                        rá. Másnap, alighogy megvirradt, azonnal leszaladtam az istállóba, hát
                        hallom, hogy a ló nyerít és ordít, de olyan borzasztóan, hogy szinte
                        szívettépő volt. Adattam neki zabot, de csak, nem akart enni, délben már
                        betegen feküdt szegény pára, és meg sem tudott mozdulni... Elhatároztam,
                        hogy elmegyek a szép asszony házába, és megkérdezem a lovászát, hogy
                        segíthetnék a lovon. Felültem a magam régi lovára, arrafelé veszem utamat,
                        amerre a szép kerti ház fekszik, hát már százlépésnyire nagy jajveszékelést
                        hallok. Meg­kér­dezem, hogy mi történt, hát mondják, hogy a nemeshölgy az
                        éjszaka súlyosan megbetegedett, nagy láz fogta el, olyanféle, amilyen
                        mostanában embert, állatot meg szokott támadni.</p>
                    <p>- A pestis! - kiáltotta Ilkusch Márton diadalmasan.</p>
                    <p>- A pestis - válaszolt Galeotti egykedvűen -, amely ezúttal megmentette XI.
                        Lajost a feleség­gyilkolástól, Jacqueline-t a trón bíborától és
                        Franciaországot a bonyodalmak beláthatatlan borzalmaitól. A pestis, amely
                        talán egész új irányt adott a világtörténelemnek. A pestis volt
                        Franciaország megmentője. Jacqueline különben elpusztult; elpusztult az én
                        szép lovam is - és a kerti házból még sok halottat vittek ki azután. A drága
                        lószerszámot hamar eladtam, mert féltem, hogy énrám is átragadhat a szörnyű
                        betegség. A szép asszonyról azóta sem beszéltem. Még párizsi tartózkodásomra
                        sem szerettem gondolni, és csak akkor nyugodtam meg, amikor újra bevonultam
                        Buda várába.</p>
                    <p>Mindenki hallgatott, Galeotti boldogan élvezte a hatást.</p>
                    <p>Végre megszólalt a király:</p>
                    <p>- Vagy igaz, vagy nem igaz, amit elmeséltél, Galeotti fiam, de nagy igazság
                        van a történet tanulságában.</p>
                    <p>Mindenki áhítatos kíváncsisággal leste a királyi ajkakról csörgedező
                        szavakat. Mátyás arca elko­molyodott, mintha súlyos gondok telepedtek volna
                        homlokára. Keskeny szája szélét le­görbítette, felnézett a faragott
                        mennyezetre, és halkan, vontatottan, mintha csak magamagának mondaná,
                        beszélni kezdett:</p>
                    <p>- Igazi férfi mindent megad az ő asszonyának, szerelmet, játékot, szórakozást
                        és díszt, és felfegyverzi őt csillogó szép arany fegyvereivel a dicsőségnek
                        és hatalmasságnak, de csak úgy, mint játszadozó kisgyermekét az apa. Vigyáz,
                        hogy a játék fegyverekkel sem magában, sem másban kárt ne tehessen. Mert az
                        asszony olyan, mint a gyermek, játszik, amikor szeret, játszik, ha
                        verekedik, játszik, ha a babáját babusgatja, és játszik, amikor embert öl
                        balga szóra­kozásában. Igazi férfinak mindig féltett, mindig becézett,
                        mindig imádott, de mindig féken tartott gyermeke az ő szeretője. Sokszor
                        érthetetlen, hogy mennyi önfeláldozás és elnézés fér el az apai szív
                        szeretetében. De eljön az óra, amikor megsuhog a virgács, és lesújt a
                        bőrében meg nem férő gyermek, a ficánkoló, hánykolódó asszonyi lélek
                        fölött... az igazi férfi gyöngéd, de súlyos, oltalmazni, de büntetni is tudó
                        apai kezében.</p>
                    <p>Az urak egytől egyig a ragyogó nápolyi asszonyra, diva donna Beatrixra
                        gondoltak, de össze­szorították ajkukat, lesütötték szemüket, és jéghideg
                        arcot erőltettek magukra, hogy el ne árulják gondolataikat.</p>
                    <p>Mátyás pedig fölugrott, s bevitte magával az alkancellárt.</p>
                    <p>- Hajóhadam egy részét Velence ellen irányoztam... a nápolyi királynak ígért
                        segélycsapatokat elindítottam... Ulászló királyt megvásároltam a császár
                        ellen indítandó diplomáciai táma­dásra... most a francia király őfelségének
                        írunk... a török herceg érdekében.</p>
                    <p> </p>
                </div>
              <div type="chapter">
                    <head>IX</head>
                    <p>Beatrice Pécsett járt új főkamarásával. Mátyás, mielőtt Laa, Retz, Eggenburg
                        megvívására Ausztriába indult, egy kora hajnali órán észrevétlenül elhagyta
                        a várpalotát. Csak két kemény székely íjászt vett őrizetére, az egyik Simon
                        volt, az öreg veterán, a másik a bikaerejű Matyi, az alfalui legény.</p>
                    <p>Ebből még Toldi Miklóst csinálok - gondolta Mátyás játékos képzeletével,
                        ahogy a fiatal legény szálfa termetén, széles vállain és iszonyú karján
                        végigrepült a tekintete.</p>
                    <p>Ő maga franciás, szürke posztókabátban, szoros, rézsútosan összegombolt
                        felöltőben, kalap­ban, egyszerű nemesúrnak, külföldi követ jegyzőjének,
                        minek látszott, aki kora reggel két csatlósával sétalovaglást tesz a budai
                        hegyek szőlőborította lejtőin.</p>
                    <p>Végighaladva a két várudvaron, a csatlósok kinyitották a kaput, leeresztették
                        a felvonóhidat és a Szent György téren a két herkulesi márványszobor meg
                        Zsigmond királynak újonnan aranyozott bronz képmása között kiosontak a
                        várból. A Zsidó kapunál Simon, az öreg veterán tekintélye révén szerencsésen
                        kijutottak a völgyi útra, amely a várfallal párhuzamosan észak­nyugatnak
                        tart, majd Budakeszi és a nyéki hegyek közt rohanó patak folyását követve,
                        Tótfalunál egy enyhe kanyarulattal nyugatnak veszi irányát.</p>
                    <p>Gyönyörű őszi hajnal volt, a levegő édes, titokzatos illatokat hozott a
                        mezőségek felől, és úgy simogatta Mátyás arcát, mint az édesanya keze...</p>
                    <p>Mátyás kimelegedett. Ledobta prémes magyar felöltőjét, és a lova nyakára
                        terítette. Körül­nézett. Most látta meg a budai hegyek szelíd lejtőit,
                        amelyeken dolgos parasztok a szőlejüket kapálták. Megszólított egyet:</p>
                    <p>- Hogy megy a munka, öreg?</p>
                    <p>- Az Isten segítségével - felelt amaz, és alázatosan leemelte hegyes
                        báránybőr süvegét. - Ha a szőlő beérik, vidám telünk lesz, kedves ifjú
                        uram.</p>
                    <p>Mátyás elmosolyodott. Kedves ifjú uram! A szíve táján kellemes, hiú öröm
                        reszketését érezte.</p>
                    <p>A paraszt élénk arccal bámulta a királyt.</p>
                    <p>- Kik légyenek az urak, ha meg nem sérteném kegyelmeteket? - kérdezte
                        kíváncsian.</p>
                    <p>- A királyi udvarból jövünk.</p>
                    <p>A paraszt újra levette süvegét.</p>
                    <p>- Hogy szolgál a király egészsége?</p>
                    <p>Mátyás csodálkozva nézett az öreg kapásra. Annyi becsületes, öreg magyaros
                        szeretet sugár­zott ki a vén paraszt hunyorgató, apró, nedves szeméből,
                        érdeklődő, bátor, bizalmas arcából, egész súlyos, görnyedtségében is daliás
                        lényéből, mint egy nagy, barna búboskemencéből. És ő már egészen el is
                        távolodott ettől a nyílt, egészséges, őszinte néptől! Ahogy egyre
                        emelke­dett urak, bíborosok, fejedelmek, országok, nemzetek fölé, föl a
                        trónok felett lebegő hatalmas magasságokba, úgy távolodott el a földtől és
                        annak egyszerű szívű embereitől. Már csaknem el is felejtette őket, csak
                        páncélban, vasban, vérben, árok mélyén elhullott katona képében látta őket a
                        hadjáratain. Most neki is kiderült és ölelésre tárult a szíve.</p>
                    <p>- Szereted a királyt? - kérdezte Mátyás jókedvűen.</p>
                    <p>- Mer ő is szereti a népet.</p>
                    <p>- Nagy adókat vet ki.</p>
                    <p>- De az urakra is ám - vágott vissza az öreg kapás hetykén. - Ő az uraktól
                        sem fél. Lám, Váradi érseket is bebörtönözte.</p>
                    <p>- Miért tette?</p>
                    <p>- Miért? Mert sokallta az adót. A király egy arany porciót mért a nagyurakra.
                        Az érsek meg azt mondta, hogy inkább verje meg a császár a magyarokat,
                        semhogy az urak elpusztuljanak a nagy teher alatt. A király becsukatta. Jól
                        tette.</p>
                    <p>Mátyás homlokán ráncok borultak össze a kapás naiv szavai után. Ha tudná
                        szegény öreg magyar, hogy ő egy hiú asszony miatt csukatta le az érseket! De
                        a szeméből csaknem kicsor­dult a könny, hogy a nép még gyengeségeiből is
                        legendás erényt költ a maga nagy szerete­tében.</p>
                    <p>- Becsüli a népet - morogta a kapás. - És igazságos. Nem is engedjük ám
                        bántani se magyartól, se némettől, se töröktől.</p>
                    <p>- Volt-e kend katona? - tudakolta Mátyás.</p>
                    <p>Az öreg magyar arcára hirtelen méltatlankodó gőg telepedett. Köpött egyet
                        oldalt, aztán féloldalt fordulva odapislantott a kérdezősködő felé.</p>
                    <p>- Hogy én ne lettem volna? Hát Jajcánál ki volt a király seregében? Hát
                        Nándorfehérvárnál ki aprította a törököt? Hát a cseh rablók ellen ki harcolt
                        a Felvidéken? Mi? Hát ki kapta ezt a fene kopjaszúrást Szabács
                        viadaljánál?</p>
                    <p>Az öreg egyszeriben lehúzta válláról az ingét és megmutatta bordái között a
                        mélyen hegedt, széles, félelmetes lyukat. A király hosszan, gyönyörködve
                        nézte a vénségében is daliás, csontos parasztot.</p>
                    <p>- Hát ismeri kend a királyt? - kérdezte izgatottan.</p>
                    <p>- Húsz éve nem láttam, akkor még bajusztalan suhanc volt őkelme is, az ám,
                        meg már el is felejtettem, hogy milyen volt a képe, de azért ezer közül is
                        rögtön ráismernék.</p>
                    <p>- Miről? - kérdezte a király.</p>
                    <p>- Hát hogy éppen olyan ábrázatjának kell lenni, mint a Krisztus urunknak a
                        Magdolna-templom falán!</p>
                    <p>Mátyás hangosan nevetett, és megveregette az öreg ember széles vállát.</p>
                    <p>A kapás is jóságosan mosolygott. Nagy kedve kerekedett. Ki akart tenni
                        magáért.</p>
                    <p>- Ismeri-e nagyuram a históriás éneket Szabács viadaljáról?</p>
                    <p>- Hallottam már, öreg.</p>
                    <p>- No azért - dörmögött a kapás. - Hát a jajcai dalt a szultán futásáról?</p>
                    <p>- Ezt még nem mondták el nekem.</p>
                    <p>- Csodálom - csóválta fejét a kapás. - Hiszen az öklömnyi kisleányok is ezt
                        danolják... hogy is van csak... ejnye... de butul a fejem.</p>
                    <p>Mikor magyar király zászlóját látá</p>
                    <p> Jó lovának száját futni bocsájtá...</p>
                    <p>A paraszt dörmögő éneke a legédesebb zene volt Mátyás fülének. E pillanatban
                        úgy érezte, hogy mégsem olyan egyedülvaló ő, mint ahogy annyiszor
                        elgondolta. Nem. Van őneki ezer apja, százezer testvére, sokmillió fia: az ő
                        magyar népe. Nincs szüksége pápára, németre, olaszra, franciára, ezzel az
                        egy néppel csakugyan vissza tudja állítani Nagy Lajos birodalmát. És eszébe
                        jutott, hogy egy isten lesz Európa közepén: a magyarok istene, és ő leszen
                        az egy Úristen prófétája. A többi nép csak arra való, hogy megtöltse velük
                        várai sáncait... és most megint olyannak látszott ott a mozdulatlanul meredő
                        nagy török ló hátán, mint egy óriás faragott bálvány. Egy ideig belenézett a
                        felkelő napba, és meg sem hunyorította a szemét. Nézett merően, mint a sas,
                        akinek szemét nem vakítja sem a dicsőség, sem a szerelem, sem a szenvedélyek
                        fényes égi napja. Most emberfeletti nyugalom, erő, tisztaság és biztonság
                        sugárzott le mozdulatlan arcáról.</p>
                    <p>Az öreg paraszt ezalatt a király lovát mustrálgatta. Megnézte a fejét,
                        belenézett a gyönyörű állat szemébe, mintha a lelkét vizsgálná. Szájába
                        nyúlt és a fogait olvasta. Aztán a lábait, a derekát, a farát szemlélte meg
                        összehúzott szemöldöke alól villogó szigorú pillantással. Végre
                        megszólalt:</p>
                    <p>- Ez már aztán ló!</p>
                    <p>És elérzékenyedve simogatta a paripa selyemfényes szőrét. Mátyás megérintette
                        a ló kantárját, és lassan megindult az úton.</p>
                    <p>- Isten áldja, apám! - köszönt a kapásnak.</p>
                    <p>Az öreg paraszt megemelte a süvegét. Aztán lehajolt, és kapáját belevágta a
                        földbe.</p>
                    <p>A csatlósok húszölnyire előre ügettek némán, mereven és meghatottan a
                        tisztességtől. A király intett nekik, hogy a Nyékfalu határában kettéágazó
                        úton Nándorhegy felé tartsanak.</p>
                    <p>Itt húzódott meg sekély völgyteknőben szőlőhegyek és gyümölcsök zöldellő
                        koszorújában a boroszlói Borbála egyszerű, de nemes, olasz márványból épült
                        villája. Valamikor, kétszáz esztendővel ezelőtt ez is az első budai bírónak,
                        Wernherius grófnak a majorja volt, s e helyen, körte-, kökény- és
                        barackliget közepén, a kalandos életű budai bíró paláciumának romjain
                        építtette Mátyás Borbála nyári palotáját.</p>
                    <p>Mátyás szívén átszaladt az apai érzés édes, meleg, boldog hulláma. Kilencévi
                        házasság után hiába áhítozott trónörökös után; az a gyengéd és rajongó
                        szerelem, amellyel Beatrix királyné felé közeledett, áldástalan maradt, s
                        most már nincs is reménysége, hogy a gyönyörű olasz asszony valaha anyjává
                        lehetne az ő magzatának. Minden apai ösztöne a felé a kis törvény­telen
                        gyermek felé fordult, aki Boroszlóban, egy polgári ház félhomályos
                        asszonyszobájában fogant a kedves és szelíd Borbálától...</p>
                    <p>A király hálás volt most Borbálának és szívében összefonta ezt a három
                        embert: Beatrixot, Jánost és Borbálát.</p>
                    <p>Nincs rajtuk kívül már senkim, és nem is lesz soha... - gondolta, és anyja, a
                        római matrónák­hoz hasonló Szilágyi Erzsébet jutott eszébe, aki nem tudta
                        megérni a dicsőségnek ezt a mai napját. Ma éppen két éve, hogy hosszú
                        gyengélkedés után, boldog beleegyezéssel az Úr akaratába, elbúcsúzott nagy
                        fiától és gyámoltalan kicsi unokájától, és Isten arca felé fordult és
                        meghalt.</p>
                    <p>- Hogy szerette ő is az én kis Jánoskámat! - jutott eszébe Mátyásnak, s ez
                        elégtétel és biztatás volt neki a maga túláradó gyengédségében. - Talán még
                        Beatrix is megszereti - gondolta reménykedő optimizmusában, s most szerette
                        volna őket egyszerre a szívére ölelni, s beléjük önteni a maga forró
                        szeretetét. És velük együtt eszébe jutott az öreg kapás paraszt. Hiszen az
                        is, a maga száz- meg százezer hasonló öreg, ifjú, férfi, asszony és gyerek
                        testvérével, az is mind az ő szerető, hűséges, igaz családja. És újra valami
                        édes szomorúság, bűnbánat és el­érzékenyedett fogadkozás ömlött szét a
                        szívén: hogy nem, nem ragadtatja magát a Caesarok olümposzi felhőibe, hanem
                        lábát a magyar föld rögén veti meg, és belekapaszkodik a nép erős, barna
                        kezébe.</p>
                    <p>...Ha valaki így bele tudott volna látni a rettegett hadúr, a félelmetes
                        hódító, a nagy barbár, az Isten ostora, az Antikrisztus elolvadó magyar
                        lelkébe!</p>
                    <p>A lelkek azonban láthatatlanok.</p>
                    <p> A csatlósok a kőkerítés ajtajánál megállottak, a király leugrott a lováról,
                        és gyalog ment be a boroszlói asszony paláciumába.</p>
                    <p>A major már ébredezett. Az udvaron csőszök, mezőőrök, juhászok, kanászok,
                        vincellérek és belső szolgálatot tevő női cselédek szedelőzködtek.</p>
                    <p>Az idegen láttára bambán bámészkodtak.</p>
                    <p>Az oszlopos tornác ajtajánál e pillanatban hófehér reggeli köntösben, amely
                        magas alakját tető­től talpig eltakarta, álmos szemmel, közönyösen és
                        gondterhes arccal megjelent a boroszlói asszony.</p>
                    <p>Elsikoltotta magát, és zavarában fél térdre ereszkedett. Mátyás gyöngéden
                        felemelte, és betámogatta a lovagterem hűvös, szellős homályába.</p>
                    <p>- Hát bizony régen jártam itt, kis galambocskám.</p>
                    <p>A király hangja most édes volt, lágy, becézgető, mint egy nagy, kamasz
                        gyermek orgánuma. Mosolygott és szép lett az arca, eltűnt szája mellől a két
                        keserű vonás, fogai kivillantak, és tíz esztendővel fiatalabb Mátyás állott
                        Corvin János édesanyja előtt.</p>
                    <p>Borbála szeméből szivárgott a könny:</p>
                    <p>- Hol van a fiam, ó, én gyenge, édes kis vérem, beteg, árva kis magzatom?</p>
                    <p>Nem tudott egyebet szólni nagy boldogságában.</p>
                    <p>Sokáig ültek így, néma, elfogódott gyengéd szeretetben. A király János herceg
                        arcvonásait kereste az anya megfonnyadt, fakó, fehér ábrázatán.</p>
                    <p>A szeme az én apámé, az orra az enyém, homloka a boldogult édesanyámé, a
                        termete, sze­gényke sánta lába senkié, az egész kis gyermek mégis anyjára
                        hasonlít, szakasztott az anyja - gondolta apai ellágyulással.</p>
                    <p>- Mit gondolsz most, kedves? - kérdezte tréfásan, az imádkozó
                        összeroskadásban üldögélő Borbálától.</p>
                    <p>- A fiamra gondolok, akit felséged letépett az én anyai keblemről.</p>
                    <p>- Jánosra királyi jövő vár - szólalt meg önkéntelenül, vagy talán azért, hogy
                        örömöt szerezzen az anyának. - János máris fejedelemségek ura. Neki adom
                        Bécset, egész Ausztriát, Cseh­országot.</p>
                    <p>- Ó, én árva beteg kis magzatom! - siránkozott Borbála.</p>
                    <p>A király megsimogatta az asszony fejét.</p>
                    <p>- Ő a leggazdagabb magyar. Annyi vára, bányája, erdeje, rétje, jobbágya van,
                        mint senkinek ebben az országban.</p>
                    <p>Borbála sírt.</p>
                    <p>- Sántít-e még szegény? </p>
                    <p>Mátyás nem is hallotta a kérdést.</p>
                    <p>- Most jegyeztem el a Sforzák sarjával, Biancával. Az a leggazdagabb
                        menyasszony egész Európában. És én őt a leggazdagabb emberré teszem az egész
                        világon.</p>
                    <p>- Ó, én gyenge, fehér virágszálam.</p>
                    <p>- Neki szerzem az osztrák hercegséget, Dalmáciát, Zárát, olasz városokat,
                        kikötőket. A fején királyi korona ragyog: ő lesz a bosnyákok, szerbek,
                        csehek koronás királya.</p>
                    <p>- Itt benn pedig ezer veszély, ellenség, gyűlölet fenekedik rá.</p>
                    <p>- Ő lesz a magyarok királya.</p>
                    <p>- Felséged letépte őt az én anyai keblemről. Jobb volna neki itt, a nyéki
                        hegyek között, édesanyja mellett.</p>
                    <p>- Nem való ő ide.</p>
                    <p>- Miért vetted el tőlem? - fakadt ki Borbálából a régi, heves, bizalmas
                        szerető.</p>
                    <p>- Ő a tied is, az enyém is meg az egész országé.</p>
                    <p>- Mindenkié?...</p>
                    <p>- Az egész világé! Tudod-e, Borbála, hogy nem messze vagyok a római császári
                        koronától?</p>
                    <p>- Szent Isten! - riadt fel a boroszlói polgárasszony, a szegény, korán
                        elhervadt, nagy dicső­ségében árvaságra és számkivetettségre jutott királyi
                        szerető.</p>
                    <p>- Az is az övé lesz! - kiáltotta Mátyás.</p>
                    <p>- Jaj, szegény, árva, beteg fiam!</p>
                    <p>- A szent birodalom császára lesz, Borbála, a fiad! </p>
                    <p>Mátyás felállt, és súlyos léptekkel mérte végig a paláciumot. Aztán az
                        ablakhoz lépett, ahon­nan látni lehetett Budát. Ahogy ott állott,
                        mozdulatlanul, szemét összehúzva, száját keserűen összeharapva, haragosan,
                        fenyegetően, egy világot fenyegetve, Borbála is megrémült a király­tól.</p>
                    <p>Mátyás hátrafordult. Szomorúan nézte egykor szép, ifjú, kívánatos szeretőjét.
                        És eszébe jutott felesége, a nápolyi asszony... a szép, a szellemes, a
                        tündöklő, a veszedelmes. Ez itt a mezők megesett, letört, elhervadt lilioma,
                        az anya, a szent, a mártír, amaz a félelmetes démon, a skarlát­ruhás
                        fenevad, a túlvilági titok...</p>
                    <p>Megint érezte, hogy erre a gondolatra forróság önti el a mellét, tüdejéből
                        mintha valami vér­csomó izzó lávája szaladna fel a torkába.</p>
                    <p>- Borbála, van-e valami kívánságod? - kérdezte hirtelen, mert érezte, hogy
                        itt nem bírja ki soká. Ránehezedett lelkére Borbála egyszerű, átlátszó
                        tisztasága, a nagy ellentét lelkiismeret-mardosó gúnyja, amely az ő királyi
                        és férji gyötrelmein csúfolódott.</p>
                    <p>- Nincs nekem egyéb, mint hogy néha láthassam a fiamat... a szegény kis
                        árvát... és...</p>
                    <p>- És? - kérdezte atyai simogatással a szavaiban megcsukló, félénk,
                        szerelmesen elpiruló asszonyt.</p>
                    <p>- ...És felségedet.</p>
                    <p>Borbála leroskadt és keservesen zokogott.</p>
                    <p>Mátyás megrendülve nézte. Az asszony most hirtelen kiegyenesedett és
                        elszántan hörögte:</p>
                    <p>- Hogy bennetek ne csak az a nápolyi bestia találja kedvét...</p>
                    <p>Aztán összezsugorodott megint, és reszketve leste Mátyás szeme
                        pillantását.</p>
                    <p>Így volt ez mindig, valahányszor Mátyás felkereste. Talán még a szavak is
                        ugyanazok voltak minden alkalommal.</p>
                    <p>A királynak elszorult a szíve. Milyen igaza van neki! De ő már nem bírja ezt
                        a fehér, együgyű, szegény kis igazságot. Az ő lelke a ragyogó nagy hazugság,
                        a félelmetes, feneketlen Titok után sóhajtozik.</p>
                    <p>Megcsókolta Borbálát, és szótlanul ott hagyta a palácium hűvös, jószagú,
                        szellős homályában.</p>
                    <p> </p>
                </div>
              <div type="chapter">
                    <head>X</head>
                    <p>Beatrix hajón ment délre, a pécsi zarándoklóútra. A hajót Mátyás a velencei
                        dózsék luxus­­gályáinak mintájára építtette, s abban szőnyegek, selymek,
                        faragott fák és aranyozott oszlopok fejedelmi pompája kényeztette a zarándok
                        királyasszonyt. Beatrix a védőtestőrségen és a hajón szolgáló legénységén
                        kívül csak Antonetta salernói grófnét vitte magával, akinek becézgető
                        szolgálatára éppoly szüksége volt a fel-felgyulladó, tomboló és hamar
                        lelankadó lelkének, akárcsak Margueritáéra a finnyás, fehér illatozó
                        királynői testének. Így, lelki és testi komornája között készítette magát
                        napról napra Csáky Miklós számára, aki a királyné mellett mint a testőrség
                        főkapitánya tette a díszkíséretet.</p>
                    <p>Az utazás az ifjú főurat, aki Giustignan barátját lovon előre küldötte
                        Pécsváradra, az árkádiai istenek sorsának tette részesévé. Úgy látszott,
                        hogy Beatrix szerelme nem ismer korlátokat. Miklós sokszor, éjjeli
                        fáradtságában, mikor a pihenő királyné mellől kilopódzott a hajó orrára és a
                        csillagokat nézte, reszkető félelmet érzett.</p>
                    <p>Mi lesz ebből, mi lesz ebből? - kérdezgette magában fogvacogva. - A királyné
                        szörnyű ka­taszt­ró­fába rohan. Lehetetlen, hogy ez Mátyás fülébe ne jusson.
                        S aztán? Én meghalok, ez rendjén van, s nekem nem is nagy ár ez az átélt
                        boldogságért. De mi vár a királynéra?</p>
                    <p>És látta a borzasztó örvényt, amelybe ezt a könnyelmű, szép, szerelmes
                        asszonyt Mátyás rettentő haragja taszítja.</p>
                    <p>Néha szólt is erről Beatrixnek. A királyné ingerülten kérdezte:</p>
                    <p>- Nem szeretsz már, Miklós?</p>
                    <p>- Imádlak, madonna.</p>
                    <p>- De a férfinak akkor jut eszébe a férj, ha már unja a szeretőjét.</p>
                    <p>- Beatrice!</p>
                    <p>- Nos, én mindent vállalok, ha szeretsz. Gyalázatot, nyomorult pusztulást,
                        világbotrányt, halált.</p>
                    <p>- Ah, hogy imádlak, madonna!</p>
                    <p>Egy hét múlva Mohácsra ért a hajó.</p>
                    <p>- Pécsre? - kérdezte aggódva, izgatottan Miklós.</p>
                    <p>- Pécsváradra, a Csáky-pusztára - felelt nevetve a királyné. És úgy mentek
                        Miklós pusztájára, mintha nászútról térnének meg a maguk sóvárgott, meleg
                        kis fészkébe.</p>
                    <p>- Ott van a te Árkádiád? - kérdezte útközben a királyné.</p>
                    <p>- Csak lesz, ha a fenséges madonna felszenteli.</p>
                    <p>Beatrix Fodor apát buja leírására gondolt, amikor először hallott a plátói
                        Akadémia leg­fiatalabb tagjáról, Leon Battista versenytársáról, a pécsváradi
                        Dionüszoszról.</p>
                    <p>Csáky Miklós öreg, kőkerítéses, tornyos, bástyás, felvonóhidas kastélya nem
                        volt messze az apátság várkastélyától. Az apátságot Mátyás nemrégen Ascanio
                        Sforza bíbornoknak, Lodovico il Moro herceg testvérének adományozta, aki
                        ugyan még helytartót sem küldött magyar java­dalmába, de Miklós, egy kis
                        öncsalással, valahol Lombardiában képzelhette magát egy Sforza-vár
                        szomszédságában. Sajnos, egyéb, mint a nagy milánói condottiere név, nem is
                        emlé­keztette Itáliára.</p>
                    <p>A régi római út, amely Sophianaeból Aquincumba hajdan itt vezetett keresztül,
                        most el­hanyagolt, esőtől, hótól kimosott, gidres-gödrös, pocsolyás
                        állapotában majdnem járhatatlan volt. A pécsváradi hiteles hely tudós atyái
                        is lovon közelítették meg zárdájukat. A dombok, amelyek körülvették, sötét,
                        mély, járhatatlan erdők hűvös leheletét árasztották a falura. Nagy szakállú,
                        hosszú hajú parasztok rosszul és tudatlanul művelték földjeiket. Valóságos
                        rabszol­ga­sorban sínylődtek a földesurak kemény keze alatt. Pécs a rossz
                        utak miatt olyan messze volt ide, mint Milánó Firenzétől. Az országút mentén
                        néhány régi bagolyvár tatárdúlás alatt el­pusztult, leégett templomrom
                        szomorkodott, itt-ott egy szőlőtelep mosolygott ki a durva, vad, műveletlen
                        legelők, bozótos-csalitos, ugaron hagyott pusztaságok, félbenhagyott
                        kőbányák és vadludaktól hangos mocsarak közül.</p>
                    <p>A Csáky-kastélyt óriási ősfák, rengeteg tölgyek, cserfák és jegenyék
                        rejtették el féltékenyen az országúton haladó utasok, a falu parasztjai és
                        az apátság szeme elől.</p>
                    <p>Ahogy a királyné és kísérete elhelyezkedett a kastélyban, Beatrix keresni
                        kezdte Fodor apát Árkádiáját.</p>
                    <p>- Hol van a Parnasszus? - kérdezte csalódottan.</p>
                    <p>Az ifjú főúr mentegetődzött:</p>
                    <p>- Szerény, egyszerű kis magyar kúria ez.</p>
                    <p>- Itt voltak a bacchanáliák?</p>
                    <p>Csáky elpirult:</p>
                    <p>- Legényes, léha, megutált mulatozások. Bocsásd meg, felséges madonna.</p>
                    <p>- Hol vannak a félig vad, mezítelen nimfák, Faunnak és Szilénosznak ifjú
                        szolgálóleányai?</p>
                    <p>- Elkergettem e hitvány csőcseléket. Nem volna méltó a mi tiszta szemünket
                        bemocskolni régi tivornyák emlékeivel.</p>
                    <p>- De én éppen azért jöttem ide! - fakadt ki Beatrix indulatosan... - Én a
                        pécsváradi Dionü­szoszt kerestem...</p>
                    <p>- Tréfálsz, vagy büntetni akarsz, madonna?</p>
                    <p>A királyné elfutott és bezárkózott a szobájába. Ott Antonetta keblén sírta ki
                        magát.</p>
                    <p>- Micsoda csalódás... barbár ázsiai... unalmas parasztok... piszok, hideg,
                        sötétség és tűrhetetlen szag... Antonetta, miért jöttem én ide!</p>
                    <p>Beatrix sírt. Egész testében vonaglott.</p>
                    <p>- Beteg vagy, felség? - kérdezte a grófné.</p>
                    <p>- Beteg vagyok, és ismét szegényebb, rongyosabb és kifosztottabb.</p>
                    <p>Antonetta már tudta, hogy mi baja a királynénak.</p>
                    <p>- Fájdalmaidra itt van a bécsi doktorok orvossága.</p>
                    <p>- Elhoztad magaddal? Köszönöm. Milyen jó vagy. Ámbár - tette hozzá
                        elgondolkodva, szo­mo­rúan, könnyes szemét törölgetve -, ámbár azt
                        gondoltam, hogy nem lesz szükség, most az egyszer nem lesz szükség a bécsi
                        doktor orvosságára... Ó, most annyira bíztam Juno hatal­má­ban!</p>
                    <p>A grófné szelíden ingatta a fejét, de szeméből vad, gyűlölködő káröröm
                        villant ki.</p>
                    <p>- Az ő útjai kifürkészhetetlenek. Senkinek sem adja azt, amire szerelmes
                        asszony áhítozik.</p>
                    <p>- Ó, én súlyosan megátkozott, szerencsétlen meddő!</p>
                    <p>Aztán görcsös fájdalmak között fetrengett az ágyán.</p>
                    <p>- Ó, az a boroszlói boszorkány! - nyögte gyűlölettel. - Ő az oka az én
                        gyötrelmes magtalan­ságomnak. Ő átkozott engem erre a mártíromságra. És
                        mennyit kell szenvednem... s az isteni áldás reménysége sem enyhíti
                        kínjaimat. Óh, Szent Szűz, boldog Anya, verd meg azt az ördö­gökkel
                        ölelkező, bűbájos, mérges leheletű boroszlói boszorkányt! Vagy add az én
                        kezembe, égi Madonna. Kitépetem a mellét, felvágatom a hasát, fáklyával
                        pörkölöm az egész becstelen, céda, termékeny testét a nyomorultnak...</p>
                    <p>A királyné sírt és fogait csikorgatta fájdalmában.</p>
                    <p>Másnap már unalommal és megvetéssel fogadta Miklós udvarlását.</p>
                    <p>Harmadnap bekívánkozott Pécsre.</p>
                    <p>Gyaloghintón vitték a püspöki város falai alá.</p>
                    <p>- A püspök úrhoz? - kérdezte tőle Miklós.</p>
                    <p>- Nem. A karmeliták zárdájába.</p>
                    <p>Miklós dühöngött.</p>
                    <p>Hiába magyarázta neki Giustignan, hogy a királynők szerelme nyári zápor,
                        amely égzengéssel, mennydörgéssel kezdődik, hirtelen nekiered, nagy,
                        szivárványos, zuhanyos cseppekben szakad a gyanútlan mezei virágokra.</p>
                    <p>- Amilyen zuhatagos, fergeteges a felhőszakadás, éppen olyan gyorsan kiderül
                        az ég...</p>
                    <p>- Kiderül? - ordította Miklós, mint egy leütött fiatal bika. - Nekem beborult
                        az ég, és belém ütött az Úristen kénköves villáma!</p>
                    <p>Az olasz megvetően legyintett:</p>
                    <p>- Akkor derül ki a bölcs ember lelke, amikor vége szakad a szenvedélynek.
                        Csakhogy te, Miklós, túlságosan fiatal vagy még a szerelemre. Te nagyon is
                        komolyan veszed még a csókot. Hej, hej... pedig nem komoly ám az asszonyok
                        szerelme. Majd rájössz magad is. Aztán meg - tette hozzá suttogó biztatással
                        - még visszahívhat téged.</p>
                    <p>Miklós vadul rázta fejét.</p>
                    <p>- A nápolyi bestia? Hát azt hiszed, visszamennék a fajtalan ölébe
                        pityeregni?</p>
                    <p>- Vissza - felelt mély meggyőződéssel az olasz. - Az asszony parancsol, a
                        férfi engedelmes­kedik.</p>
                    <p>A fiatal gróf nem is hallotta Giustignan gúnyolódását. Dúlt-fúlt, dühöngött,
                        és egyre azt ordí­totta fájdalmában:</p>
                    <p>- Engem ugyan hívhat... Gyűlölöm, undorodom tőle!</p>
                    <p>És majd megszakadt a szíve keserves erőlködésében. Soha még ilyen gyötrő
                        vággyal nem sóvárgott a nápolyi asszony ölelése után.</p>
                    <p>Giustignan is megsajnálta.</p>
                    <p> A karmeliták zárdájában éjjel-nappal imádkozott. Ernuszt Kelemennek, a
                        gazdag pécsi püspöknek várába, amely fejedelmi fénnyel várta, be sem tette a
                        lábát.</p>
                    <p>Miklós kétségbeesett izgalommal strázsált napokon keresztül a zárda kapuja
                        előtt.</p>
                    <p>- Úristen, mit tettél te velem és a szerelmemmel?</p>
                    <p>Gyötrő sejtelmei voltak.</p>
                    <p>Egy nap futár kereste Budáról. A felség parancsát hozta, hogy azonnal
                        induljon, és lóhalálban keresse fel a királyt.</p>
                    <p>- Hát ez meg micsoda ördögök praktikája? - bődült el szerelmes
                        felháborodásában, és berontott a karmeliták zárdájába.</p>
                    <p>Beatrixhoz rohant.</p>
                    <p>- Madonna, mit tegyek?</p>
                    <p>A királyné hidegen válaszolt:</p>
                    <p>- A király parancsa szent...</p>
                    <p>- De a király azt akarja, hogy térjek vissza menyasszonyomhoz.</p>
                    <p>- Ez a becsület - felelt ridegen a királyné.</p>
                    <p>- Tréfálsz? - ijedezett Miklós.</p>
                    <p>A királyné hátat fordított, s a fiatal főurat ott hagyta szó nélkül, tekintet
                        nélkül, mint egy kolduló barátot vagy megvert rabszolgát.</p>
                    <p>Csáky agyát elborította a vér.</p>
                    <p>Hát ez is lehetséges? - gondolta magában tébolyultan, és felugrott, megrázta
                        öklét, és felhör­dült fájdalmában. Most egy pillanatra kitört belőle
                        trencséni Csák Máté és dacos, dölyfös, dühöngő őseinek indulata.</p>
                    <p>- Nem megyek Budára! Nem veszem el Kisfaludy Zsófiát!... - kiabálta
                        eszeveszett dühvel.</p>
                    <p>Beatrix a nyár végén hagyta el a szép, csendes, előkelő dunántúli
                        püspökvárost, ahol nemrég a szerencsétlen végű Janus Pannonius írta
                        distichonjait. Huszonnégy ló vontatta visszafelé a Bucentaurust, s akkor már
                        nem volt vele új főkamarása, az ő külön vértes lovascsapatának ifjú
                        kapitánya, Csáky.</p>
                    <p>Ahogy visszagondolt erre a harminc elmúlt napra, szája megvonaglott, és
                        halálos unalomban biggyesztette le az ajkát.</p>
                    <p>- Ez is, mint a többi - panaszkodott Antonetta salernói grófnénak.</p>
                    <p>Először úgy rendelkezett, hogy Óbudán kiszáll, és a királynék várában tölt
                        néhány napi pihe­nőt. A kikötőben a daliás palotagróf, Monelli Bernát
                        csónakon elébe ment Beatrix hajójának.</p>
                    <p>Monelli harminchét éves, gyönyörű szál cortegiano volt, azelőtt futár a
                        ferrarai udvarnál, valamikor diák a páduai egyetemen. Egy tönkrement
                        lombardiai nobile gyermeke, semmihez sem értett, semmit sem tanult meg
                        alaposan, csak az asszonyi szívek és a hódítás titkát. Pompá­san táncolt,
                        ügyesen verte a lantot, lovagolni is csinosan tudott, de legjobban tudott
                        epedően nézni a nők szemébe, szerelmesen suttogni rózsaszínű parányi
                        fülekbe, és könnyezni, sírni, csuklani, szepegni, sóhajtozni és zokogni a
                        szerelem önkívületében. Ennyi elég volt, hogy ezelőtt öt esztendővel Beatrix
                        kinevezte a diósgyőri királynéi vár ispánjává, majd megtegye a máramarosi
                        gazdag sóbányák kamaragrófjának, amelyből fejedelmi fényűzéssel élt meg a
                        lombardiai Crema városkában egykor mezítláb szaladgáló félbenmaradt diák.
                        Mint kamaragróf Óbudán lakott pompa, fény és hatalom közepette a nagyszerűen
                        megújított márványos, aranyos, freskós rezidenciában.</p>
                    <p>A királyné azt hitte, hogy néhány napig Óbudán vigasztalja magát a Csáky
                        Miklós szerel­méből való kiábrándulásban. Ahogy Monelli szép, ábrándos
                        szemébe belenézett, öröm és vágy helyett csendes unalmat, majd
                        leküzdhetetlen csömört érzett a maga lelkében.</p>
                    <p>- Nem szállok ki Óbudán - szólt oda kurtán és türelmetlenül. - Felmegyek
                        Budára.</p>
                    <p>A palotagróf valójában örült ennek az elhatározásnak, mert éppen most kezdett
                        új viszonyt egy óbudai német polgár ártatlan, kék szemű, szőke gyermekével.
                        Szíve egészen tele volt az új szerelem ingerével, és a királynét kövérnek,
                        fonnyadtnak és megöregedettnek találta, ahogy végigmérte képmutatóan epedő
                        tekintetével.</p>
                    <p>- Felséges madonna... csak egyetlen napot kérünk királynői kegyelmétől... -
                        csengett az óbudai prépost, Mátyás rokona, és könyörögve kérték a
                        kiszállásra a káptalan tagjai, a főiskola tanárai, az apácakolostor
                        főnöknője.</p>
                    <p>Beatrix már-már elhatározta, hogy megnézi palotájának építkezését és
                        meglátogatja kedves apácáit. Rápillantott Monellire. Az olasz szeméből
                        bárgyú szerelemmel szivárgott két nehéz, férfiatlan könnycsepp.</p>
                    <p>Beatrix úgy megundorodott régi kedvencétől, hogy azonnal indulást
                        parancsolt.</p>
                    <p>- Budára sem megyek. Egyenesen tovább Visegrádra, nem, Komáromba, nem... nem,
                        Pozsony­ban akarok kiszállni... - rendelkezett dühös, felháborodott
                        szégyenkezéssel, csömörrel telt izgalommal.</p>
                    <p>Legjobban szerette volna, ha puha, de erős kis öklével arcába sújthat a
                        kamaragrófnak.</p>
                    <p>- Undorodom a szerelmes szemektől, utálom a férfiakat - súgta Antonetta
                        fülébe, majdnem sírva a felindulástól.</p>
                    <p>A grófné alig észrevehetően elmosolyodott.</p>
                    <p>Pozsonyban csakugyan megpihent. Az első két nap ki sem mozdult palotájából,
                        levelet írt nővérének, Eleonora ferrarai hercegnőnek. A levélben Hyppolit
                        jövetelét sürgette esdeklő szóval, rábeszéléssel, fenyegetéssel és
                        követelődzéssel. Leírta, hogy mennyi fáradságába került, amíg felséges
                        férjét, a királyt rábírta, az országnagyokat rákényszerítette a kisfiú
                        elfo­ga­dására. Ha késlekedik most, minden fáradsága veszendőbe megy; pedig
                        én - írta - nem tudok anélkül élni, hogy a kis gyermeket szívemre szorítsam,
                        és anyja helyett anyja legyek neki. Aztán megköszönte a kis herceg arcképét,
                        amelyet Valentini Caesar hozott magával.</p>
                    <p>- Mindennap előveszem a gyönyörű gyermek képmását, és kimondhatatlan örömet
                        és boldogságot érzek, ha elképzelem, hogy nemsokára itt lesz és velem
                        játszadozik az asszonyok termében. Gondolatban már egyszer keblemre öleltem
                        az én drága fiacskámat, és őfelsége Mátyás király is egy óra hosszat
                        gyönyörködött az ő bájos vonásaiban. Össze is csókolta, aztán továbbadva a
                        jelenlevő főuraknak és nemeseknek, azok kézről kézre adták, és végigcsókolta
                        a képet az egész magyar udvar. Főméltóságú hercegasszony és különösen
                        tisztelt nővérünk, könyö­rüljön meg rajtunk, és küldje minél előbb a kis
                        herceget. Legjobb volna, ha hajón kül­dené, de ha szárazon jön, az is jó,
                        csak néhány nappal előbb futár jöjjön előtte, hogy foga­dásáról méltóképpen
                        gondoskodhassunk. Úgy hallom, hogy a kis herceg főpapi kinevezésének
                        megerősítését a pápánál Rangoni Gábor bíboros, egri püspök késlelteti. Ez a
                        gyalázatos ember dacolni mer a mi akaratunkkal. Könyörgök a főméltóságú
                        hercegnek, szeretett Ercole só­gornak, vesse a saját személyét latba, hogy
                        őszentségénél a bíboros befolyását ellensúlyozza. Ha pedig ez nem volna
                        elegendő, úgy hallom Rangoni Gábor sokat betegeskedik, talán csak akad egy
                        jószívű és ügyes orvos, aki kigyógyítja őt az ellenünk való szegülés
                        betegségéből.</p>
                    <p>Beatrix egy pillanatig sem érzett volna borzadást vagy
                        lelkiismeret-furdalást, hogy eltétesse láb alól az ellenszenves bíborost,
                        csak hogy minél előbb keblére szoríthassa várva várt kis fiacskáját, aki
                        olyan szép, mint egy virág, s olyan kedves, mint az ég angyalkái.</p>
                    <p>Harmadnap elhagyta palotáját, és bejárta a várost. Meglátogatta az előkelő
                        polgárasszonyokat, órákig ott maradt, ahol szép gyermeket talált. Játszott
                        vele, mintha maga is gyermek vagy a csöppségek édesanyja volna. Úgy látszik,
                        most minden érzelmessége, gyengédsége és kedv­telése a gyermekek felé
                        fordult.</p>
                    <p>Mátyás is hallotta új szeszélyét a királynénak. Alkalmasnak találta a
                        pillanatot, hogy megsze­rettesse a tizennégy éves Corvin János herceget, a
                        maga életének legszebb reménységét, örömét és elégtételét.</p>
                    <p>De Beatrix éktelen haragra gerjedt, amikor Ugoletti Tádé kíséretében a herceg
                        Pozsonyba érkezett.</p>
                    <p>Még a lóról sem engedte leszállni. A hercegnek és kíséretének meg kellett
                        fordulnia, s azon porosan, fáradtan és aléltan a hőségtől - vissza kellett
                        lovagolnia Budára.</p>
                    <p>Ugoletti Tádé vércsearcán még a rendesnél is több ránc futott össze
                        fölháborodásában.</p>
                    <p>- Nem Budára megyünk, hanem a király táborába - mondta elkeseredve, és
                        Ausztria felé vette útját, ahol Mátyás hadakozott.</p>
                    <p>Beatrix megrémült, és ő is felkészült az útra.</p>
                    <p>Két nappal később már ott volt az ausztriai Németújhely előtt, Mátyás
                        táborában.</p>
                    <p> </p>
                </div>
              <div type="chapter">
                    <head>XI</head>
                    <p>- Nem háború ez, hanem lakodalmas menet - mondták álmélkodva a magyar urak,
                        akik nem tartották helyénvalónak, hogy Beatrix a táborba jött s magával
                        hozta udvarát.</p>
                    <p>- Nem jó, ha az ember szabadjára engedi a férfiakat - enyelgett Beatrix a
                        királlyal, és Mátyás szerelmes szívének jólesett ez a képmutató
                        féltékenykedés. Ezért elnézte, hogy Beatrix jelen volt a városok ostrománál,
                        jó messziről nézve a véres színielőadást.</p>
                    <p>- Ágyúk és kőhajító fegyvergépek, nyerítő mének és sebesült harcosok között
                        kifestett dámák, szerelmi szolgálatokra kész szőke hajú apródok, komornák,
                        szobaleányok, felolvasók, bohó­cok és éhenkórász olasz gavallérok, selyem-
                        és brokátruhák, álarcok és női illatszeres edé­nyek, hordozható fürdőkádak
                        és... az isten verje meg ezt az újmódi szokást - káromkodott Szapolyai
                        István, aki már két esztendő óta sikertelenül ostromolta az osztrák
                        erősséget -, háborút viselni nem lehet farsangi dínomdánom között.</p>
                    <p>A királynak más volt a véleménye.</p>
                    <p>- Nem a fürdőkádak és farsangi álarcok körül van a hiba, főkapitány uram. Az
                        ostrom vezeté­sében vannak hiányosságok. A sáncokat és tornyokat egymástól
                        és a várostól túlságosan nagy távolságra emelték nagyuramék. Tán csak nem
                        attól félnek kigyelmetek, hogy a németúj­helyieknek is kedvük támad
                        visszalövöldözni?</p>
                    <p>Aztán megmagyarázta, hogy ilyen távolságban megoszlik a sereg, az őrségnek
                        ellenben könnyű kirohanásokat tenni és élelmiszert szállítani.</p>
                    <p>- Ide majd csak az én messzehordó öreg ágyúmat - a vargamozsarat - helyezzük
                        el tekintély és ijesztés okából.</p>
                    <p>Mátyásnak olyan ágyúi voltak, amelyeket nyolcvan ló alig tudott kimozdítani a
                        helyükből.</p>
                    <p>- Valamivel előbbre toljuk a bombardákat, amelyeket nem kell lekapcsolni
                        kerekeikről. Ötvenfontos köveket lőhettek belőle, főkapitány uram.</p>
                    <p>Aztán lehetőleg szorosra vonta az ostromövet. Tizennyolcezer lépés
                        hosszúságban árkot ása­tott a város körül, és az árkokra földhányások és
                        mellvédek mögé állította a cerbottana nevű nagy, hosszú ágyúkat s a
                        kétkerekű szekereket, amelyek mindegyike negyvennégy kőgolyót rejtett
                        magában a mozsarak számára. Ezenkívül ideszállíttatta a huszonöt fontos
                        golyóra való bombardákat, a tüzes köveket vető hadigépeket, gyújtó- és
                        tűzhányószerszámait, amelyek közül nem egyet maga eszelt ki, és saját
                        felügyelete alatt öntetett Budán és a bányaváro­sokban. Nem vetette meg
                        Mátyás a régi alkalmatosságokat, a ballistákat, faltörő kosokat,
                        parittyagépeket sem, amelyek négyszáz ölnyire is elröpítették a követ.</p>
                    <p>- Ebből is kapnak egy kis kóstolót a németújhelyiek - rendelkezett
                        kedélyesen.</p>
                    <p>- Így már aztán vígan megy az ostrom - hízelgett dohogva, elrejtett
                        bosszúsággal a főkapitány. - Szép asszony és vargamozsár, felséges uram, ezt
                        mi, alattvalók nem csinálhatjuk saját sza­kállunkra!</p>
                    <p>- A legmesszebb hordó ágyúra még nem is gondolt kigyelmed.</p>
                    <p>- A vargamozsár a legnagyobb.</p>
                    <p>- A leghosszabb bombardánál is messzebb talál az arany. Ennek van a
                        legcsendesebb szava és a legbiztosabb találata. Ez a leggyilkosabb
                        fegyver.</p>
                    <p>És titkon összeköttetésbe lépett néhány elégületlen polgárral... A többit
                        elvégezte az arany.</p>
                    <p>Az ostrom alatt jelentették, hogy követek jöttek Törökországból.</p>
                    <p>- Vezessétek őket a királyné táborába.</p>
                    <p>A szultán követét elvezették a királyné elé. A jámbor bég szeme-szája
                        elállott a csodálko­zástól. Hát itt asszony vezeti a tárgyalásokat? Előtte
                        állott a bíbor bársonyban vakító, fehér bőrű, prémekbe burkolt, villogó
                        szemű, szőke hajú asszony.</p>
                    <p>- Milyen szemérmetlenség - szégyenkezett a bég, és lesütötte szemét. Úgy
                        érezte, mintha mezítelen asszonyt látna maga előtt.</p>
                    <p>A királyné körül selyemben, hermelinben és aranyszövetben cifrálkodó
                        udvarhölgyek. Minden hölgy uszályát szőke, festett hajú, kurta mentéjű,
                        feszes nadrágú, piros cipős apród tartotta. A török azt hitte, hogy ezek a
                        hárem eunuchjai. Egy részük aranyláncot hordott, a fejükön pedig gyöngyös
                        zsinórzatot. Selyemsátor borult a királyné kíséretére, és a sátorok körül
                        máglyák égtek, melyek a decemberi levegőt átmelegítették. A máglyára jó
                        szagú füveket hintettek, és az illatos füst megmámorosította az emberek
                        szívét. Arany és drágakő ragyogott, az udvari zenészek halkan pengették a
                        hárfát, a hölgyek mosolyogtak.</p>
                    <p>A bég bele akart fogni a dikcióba. De Galeotti Marzio, a királyné
                        ceremóniamestere megaka­dályozta, és közölte vele, hogy ez csak a fogadás
                        parádéja, csak bemutatkozás, a királyné udvariassága. A király az ostromló
                        hadseregnél van a sáncárkok földhányásainál.</p>
                    <p>És a béget elcipelték a földi paradicsomból az ostromsáncok fenekére.</p>
                    <p>Ott fogadta őt a király. Durva vasvértben, porosan, sárosan, füstösen az árok
                        partján. Ágyúk mellett, a legvadabb harci zajban, olyan helyen, ahol
                        egyre-másra hullottak a golyók, rengett a föld, kavicsok ugráltak a lecsapó
                        golyók nyomán, lovak nyerítettek és véresre marták szájukat a zablán
                        félelmükben és száguldó harci vágyuk tombolásában.</p>
                    <p>A király maga is serényen dolgozott, mérte a távolságot, kőgolyókat
                        válogatott, megigazította a gépeket, parancsokat adott, vezényelt,
                        biztatott, dicsérte az ügyes tiszteket, káromkodott, ha eltévesztették a
                        célt.</p>
                    <p>A pokol zsivajában majd megsiketült a szultán követe. Szíve még fel sem
                        ocsúdott a királyné s az udvarhölgyek szépsége által okozott kábulatból, az
                        illatok, színek és ragyogások szé­dületéből, s itt, a sáros, piszkos,
                        lőportól büdös árokban, golyók és parittyakövek záporá­ban, minden
                        pillanatban halálos veszedelemtől rémüldözve, nem akarta elhinni, hogy a
                        felséges úr az, aki talpig ott áll előtte az elfoglalt ember bosszús
                        türelmetlenségével.</p>
                    <p>- A császár üdvözöl... a császár üdvözöl - hebegte kínos elfogultsággal, és
                        térdei reszkettek a félelemtől. - A császár üdvözöl... - dadogta
                        kétségbeesve harmadszor is. Aztán arcra vetette magát, és mukkanni sem
                        tudott kínos vergődésében.</p>
                    <p>A király parancsot adott, hogy vezessék vissza a királyné sátorvárosában
                        elkészített szállására.</p>
                    <p>- - - - - - - - - - - - - - - - - - - - - - - - - - - - - - - - - - - - - - -
                        - - - - - - - - - - - - - - - - - - - - - - - - -</p>
                    <p>Másnap rendes kihallgatáson fogadta a követet, és gazdagon megajándékozta.
                        Küldetése felől azonban nem kérdezősködött.</p>
                    <p>- Eredj vissza, fiam, s mondd meg a császárodnak, hogy máskor olyan követet
                        küldjön személyünkhöz, aki tud beszélni golyók és szép asszonyok közt
                        is.</p>
                    <p>A király mellett álló Bakócz Tamás esze megállt a felséges úr diplomáciai
                        ravaszságán. Nagyon jól tudta, hogy miről hoz üzenetet a török szultán
                        követsége. Dsem herceg dolgáról volna szó, de Mátyás még nem látta
                        elérkezettnek az időt, hogy erről nyilatkozzék, még nem volt készen a
                        császárral és Velencével. Még nem tudta, hadat izen-e, vagy szövetséget köt
                        a törökök császárjával.</p>
                    <p>Az ostrom alatt egymást érték a külföldi követségek. A török után egy ifjú,
                        hírneves olasz költőt vezettek a hadviselő imperátor elé. Mátyás megbecsülte
                        a humanistát, saját legkitűnőbb emberei között fogadta. Főpapok,
                        kancelláriai jegyzők, könyvtárnokok és művészek koszo­rújával vette magát
                        körül, mintha budai várának békés könyvesházában volna. Sátora körül komor
                        székely íjászok álltak testőrséget, künn az ostrom csendesen folyt tovább,
                        néha eldördült egy ágyú, fenyegetés- és emlékeztetésképpen a németújhelyiek
                        számára.</p>
                    <p>De Dionyssiis Cynthius Ferencnek hívták a követet.</p>
                    <p>- Anconából jövünk - jelentette a költő. - Polgártársaim eddig a pápa
                        őszentsége fennhatósága alatt éltek hűségben és súlyos áldozatok
                        teljesítésében. Kereskedünk, és a világot járva a kereszténység és a
                        tudományok fáklyáját hordozzuk távoli népek között. Ezért Velence, a gőgös
                        és hűtelen köztársaság évtizedek óta kegyetlenül üldözi városunkat.</p>
                    <p>- Ismerem Velencét - jegyezte meg röviden a király. - Hetyke, hazug és
                        szemtelen.</p>
                    <p>A költő mélyen meghajolt.</p>
                    <p>- A pápa őszentsége nem elég erős, hogy a velenceiek és a törökök fenyegető
                        veszedelme ellen megvédelmezzen.</p>
                    <p>- Tudom - bólintott a király. - Fellázadtatok?</p>
                    <p>- Nem, felséges uram. Tavaly ugyan egy elszánt és hatalmas condottiere,
                        Boccoline de Guzzino már kitűzte a lobogót Ancona várára, és a török
                        császárt hívta segítségül a pápa őszentsége ellen.</p>
                    <p>A király büszkén bólintott.</p>
                    <p>- Tudom. Akkor én mentettem meg ettől a szégyentől a szentatyát. Őszentsége
                        az én segítsé­ge­met kérte Boccolino ellen. Megígértem neki. Ettől úgy
                        megijedt a török, hogy nyomban elállott támadó szándékától.</p>
                    <p>A költő földig hajolt, és szétterjesztett karjával jelezte hálás
                        hódolatát.</p>
                    <p>- Boccolino pedig elmenekült.</p>
                    <p>- Igen. De most úgy látják polgártársaim, hogy a pápától egy nagyobb
                        hatalmassághoz kell fellebbezniük. Minden olasz ember emlékszik még arra,
                        hogy mikor II. Mohammed hajóhada Otranto városát ostromolta, hiába
                        igyekezett azt megvédeni Alphonso nápolyi trónörökös. Egész Itália remegett
                        a félelemtől, a pápa már menekülni készült Rómából - felséged hatszáz embere
                        felszabadította a szorongatott várost.</p>
                    <p>- Úgy van - jegyezte meg Mátyás. - Az én Magyar Balázsom, az én kapitányaim
                        és az én katonáim verekedni, sebet adni, vérrel verejtékezni és meghalni is
                        tudnak a háborúban. Ezt nem tudjátok ti, olaszok, akik a háborút
                        sakkjátéknak nézitek, és irtóztok a vértől. Csak két katona van a világon: a
                        török meg a magyar.</p>
                    <p>- Ezért jöttünk hozzád, hatalmas Augustus. Minket nem véd meg senki sem, ha
                        ki nem nyújtod felénk a te rettenthetetlen kardodat. A szenátus tehát kéri
                        felségedet, vállalja felettünk a fennhatóságot.</p>
                    <p>Mátyásnak felcsillant a szeme. Ez az Ancona éppen jókor ajánlkozik. Kis
                        város, de Velence gyűlöli. A pápa féltékeny rá, és a török tudja, hogy az
                        első lépést itt kell megtenni, ha partra akarja szállítani janicsárjait. És
                        végül is olasz terület: egy talpalatnyi föld, ahol a lábát meg­vetheti.
                        Pápa, Velence, Bajazed: mind a három felszisszen, ha meglátja Ancona ormán a
                        hollós címert és a magyar zászlót; ez az Ancona megérdemli, hogy
                        foglalkozzék vele.</p>
                    <p>- Majd meggondoljuk, hogy hűségeskütöket elfogadjuk-e - adta meg a választ a
                        humanistának. - Egyelőre azt szeretném, ha verseidből olvasnál fel valamit a
                        magunk gyönyörködésére.</p>
                    <p>Cynthius de Dionysiis arca kigyulladt, és tüzes lelkesedéssel olvasta fel
                        verseit a királynak.</p>
                    <p> Délután magához rendelte Dóczi Orbán püspököt, a kincstár grófját; a
                        kincstartó piros, szelle­mes, mozgékony arca, értelmes, szúró és kegyetlen
                        tekintete olyan lehangoltan, szomorúan és aggodalmasan meredt a király
                        szemébe, hogy Mátyás elmosolyodott.</p>
                    <p>- Nincs pénzed, fiam? - kérdezte tőle kedélyesen.</p>
                    <p>- A kincstár üres - sóhajtott a püspök, aki a legügyesebb velencei bankárt
                        felülmúlta pénzügyi műveleteinek merészségével és ötletességével. Egész
                        lénye csupa erő, okosság és számítás volt. Az egyetlen ember Mátyás
                        környezetében, aki sohasem ütközött meg a király féktelen pazar­lásán. A
                        király azt mondta neki: sohase azon törd, fiam, a fejedet, hogy miként
                        csökkent­hetnéd a kiadásokat, hanem hogy mi módon szaporíthatod a
                        bevételeket. A kincstartó szó szerint megfogadta az imperátori parancsot, és
                        a fekete seregnek éppoly egykedvűen osztotta ki a százezreket, mint az olasz
                        könyvkereskedőknek, művészeknek és másolóknak az ezernyi aranymárkát. Mátyás
                        tudta, hogy a püspök sokszor inkább a maga szakállára csinál adósságot, csak
                        hogy urának minden szeszélyét ki tudja elégíteni. Tudta, hogy munkabírása és
                        szorgal­maskodó kedve határtalan, és annyit serénykedik, mintha az egész
                        ország helyett akarna és tudna dolgozni - azért el is halmozta őt
                        szeretetével és adományaival. Örökös kincstartójává, előbb győri, majd egri
                        püspökké nevezte ki, most pedig a császár és a pápa akarata ellenére neki
                        adományozta a bécsi püspökséget. Most is tudta, hogy Dóczi Orbán előteremti
                        a pénzt az ausztriai hadjáratra. Ezért csak enyelgett királyi
                        jókedvében.</p>
                    <p>- Megszorítjuk a sóbányákat.</p>
                    <p>- Az idén már száznegyvenezer aranyat ástunk ki belőlük.</p>
                    <p>- Hát az aranybányák? A pénzverő- és bányakamarák?</p>
                    <p>- Engedelmével jelentenem kell Felségednek, hogy a bányák és az erdélyi
                        pénzverőkamarák jövedelméből az idén már háromszázezer aranyforintot előre
                        elköltöttünk.</p>
                    <p>- Kicsoda költötte el? - rivallt rá a király.</p>
                    <p>- Őfelsége a királyné - felelt ijedten a püspök.</p>
                    <p>Mátyás arca kiderült. Szinte bocsánatkérőleg mosolygott, és megveregette a
                        kincstartó vállát.</p>
                    <p>- Helyesen tettétek, fiam. Remélem azonban, a harmincadot nem
                        bántottátok.</p>
                    <p>- A harmincad jövedelmét a palota berendezése, Verrocchio szobrai és
                        Benedetto bútorai emésztették fel.</p>
                    <p>- No, ez a pénz csakugyan a legjobb helyre került.</p>
                    <p>- A koronajavakból ötvenezer forint volt a jövedelem, ebből tízet Attavanti
                        könyveiért adtunk, negyvenet a királyné őfelsége osztogatott szét.</p>
                    <p>Mátyás helyeslőleg bólintott.</p>
                    <p>- Hogy folynak az adók?</p>
                    <p>- A királyi kincstári adó és a subsidium, amellyel a nemesek a hadviselés
                        alól váltják meg ma­gu­kat, háromszázezer aranyforintot jövedelmezett. A
                        magyar országgyűlés minden jobbágy­kapura egy aranyforintot szavazott meg,
                        ami kitesz félmilliót.</p>
                    <p>- Ez összesen nyolcszázezer. Hiszen akkor bőviben van pénzünk!</p>
                    <p>A kincstartó szelíden rázta a fejét:</p>
                    <p>- Felséged dicső hadserege rég megette már az adókat is.</p>
                    <p>Mátyás türelmetlenkedni kezdett:</p>
                    <p>- Látom, Orbán fiam, hogy bosszantani akarsz. Zsugori vagy, gyáva és
                        rövidlátó, lustán és félénken szeded be az adókat. Kíméled a rendeket és a
                        parasztokat. Ki látta azt, hogy valahol portánként fizessék az adót? Ezentúl
                        kéményenként fogod beszedni.</p>
                    <p>A püspök reménytelenül legyintett:</p>
                    <p>- Már régen nem is kéményenként, hanem személyenként veszem az aranyakat. Ez
                        is éppen háromszorosan annyi, mint amennyit a rendek megszavaztak. Már azért
                        is keményen zúgolód­nak.</p>
                    <p>- Zúgolódni szabad. Mondd meg nekik, hogy nekem félmilliót jövedelmeznek
                        atyámtól örökölt birtokaim, és ebből éppen félmilliót áldozok az ország
                        megvédésére, a magyar becsü­letre - én fizetem a legnagyobb adót. Szorítsd
                        meg a városokat és elsősorban Bécset, nem azért fordítottam az ausztriai
                        hadjáratra annyi töméntelen pénzt és véráldozatot. Mennyit fizet Bécs?</p>
                    <p>- Húszezer magyar forintot.</p>
                    <p>- Morvaország és Szilézia?</p>
                    <p>- Negyvenezret.</p>
                    <p>- Boroszló?</p>
                    <p>- Tizenkettőt, felség.</p>
                    <p>- Ezeket az összegeket felemeled a duplájára. És behajtod könyörtelenül.</p>
                    <p>- És ha nem adják?</p>
                    <p>- Akkor fegyverrel csikarod ki tőlük. Nem akarok Frigyes sorsára jutni, nekem
                        pénz kell, nem pedig újévi ajándék. Ezenkívül - tette hozzá hirtelen
                        felcsillámló szemmel - Velencét és Rómát is megszorongatod. Megírod nekik,
                        hogy kolduló barátok prédikációival, pápai bullák­kal, örök üdvösséget ígérő
                        búcsúengedélyekkel nem lehet a török ellen megvédeni a keresz­tény­séget. A
                        pápa őszentsége még mindig adós a megígért négyszázezer arany háborús
                        segít­séggel.</p>
                    <p>A püspök megvárta, míg Mátyás magától lecsillapodik és kifárad a
                        méltatlankodásban. Aztán alázatosan meghajolt, és előadta legújabb tervét a
                        háborús költségek előteremtésére.</p>
                    <p>- Meg kell tiltanunk, hogy felséged tartományaiból bárki fia is szarvasmarhát
                        vihessen ki Németország és Itália felé. Ez idő alatt felséged felesleges
                        csordáit fogjuk elhajtani és áruba bocsátani Velencének. Kemény és önkényes
                        eljárás ez nagyon, de e nehéz viszonyok között másként nem
                        cselekedhetünk.</p>
                    <p>Mátyás egy pillanatig elgondolkodott.</p>
                    <p>- Orbán fiam, te marhakereskedőt csinálsz belőlem, de tedd, amit jónak látsz.
                        Egy a fontos: mához hat hónapra egész Ausztria a kezem között legyen. Erre
                        az utolsó aranyat és az utolsó szem gabonát is felhajszolod
                        birodalmamban.</p>
                    <p>- De ez sok időbe telik - aggodalmaskodott a kincstárnok.</p>
                    <p>- Akkor előleget veszünk. Rendeld fel hozzám a zsidók elöljáróját. Nálam úgy
                        élnek ezek a pénzzel bélelt nyavalyás uzsorások, mint a hercegek. Nálam
                        nincs inkvizíció, az én váro­saimban még sárga foltot sem viselnek a
                        nyomorultak, járhatnak, kelhetnek, kereskedhetnek, uzsoráskodhatnak, véröket
                        nem ontják, nyúljanak hát be feneketlen pénzeszsákjukba, s kifogyhatatlan
                        olajos korsóikból csurgassanak valamit az én üres tarisznyámba. Különben -
                        tette hozzá őszinte megbékéléssel - szeretem is ezeket az ügyes, okos és
                        törhetetlen kedélyű, élelmes fickókat. Mondd meg nekik, hogy megvédem őket a
                        budai németek és olaszok hitvány erőszakoskodásaitól. Szeretem őket, és
                        sokra becsülöm spanyol és arab tudósaikat, s magam is szeretném megismerni
                        kabalista bölcsészetüket, amelyről olyan sok érdekeset hallottam
                        Galeottitól.</p>
                    <p>A kincstartó apró, szúrós szeme felcsillant, boldogan mosolygott, s fülében
                        elbájoló muzsikája csengett már a zsidó erszényekből ömlő jó magyar és olasz
                        aranyaknak. Úgy dörzsölte kezét, mint a legsóvárabb pénzváltó üzér a budai
                        olasz utca bankárboltjaiban. Valósággal élvezte a pénzszerzés és költekezés,
                        a zsugoriság s a pazarlás, a gazdagság és hatalom nagyszerű kéjét.</p>
                    <p>Mátyás pedig, még aznap este hordozható könyvtárából kikerestette magának
                        Dantét, és fel­olvastatta a Pokol harmadik énekét. Éjfél felé magához
                        rendelte Galeottit, és levelet íratott vele Ercole ferrarai hercegnek:
                        küldené el neki a mantuai bíbornok kámea- és éremgyűjte­mé­nyének
                        katalógusát.</p>
                    <p>- Semmire sem vágyom oly égő sóvárgással, mint néhányra e semmiségek közül -
                        esdekelt szinte nőies makacssággal.</p>
                    <p>Aztán Bakócz Tamást verette fel legmélyebb álmából, és tollba mondta az
                        elküldendő diplo­máciai jegyzékek tartalmát.</p>
                    <p> Másnap Bakócz sápadtan, holtra fáradtan tért a kancellária számára felütött
                        vászonsátorba. Az ő erős parasztszervezete is kimerült az éjjeli munka
                        fáradalmaiban. A sátorban Fontana Ferenc vékony, borotvált gúnyos arca
                        bukkant ki az oklevelek közül.</p>
                    <p>- Jó reggelt magnificentiádnak - köszönt neki az alkancellár.</p>
                    <p>- Jó reggelt, monsignore - udvariaskodott az olasz. - Hogy telt el az
                        éjszaka? Mit álmodott, illustrissime?</p>
                    <p>Az alkancellár bosszúsan dörmögött.</p>
                    <p>- Egész éjjel leveleket diktált őfelsége. Tíz levelet kell megfogalmaznom
                        holnap délutánig.</p>
                    <p>- Elfogadta őfelsége Ancona védnökségét?</p>
                    <p>- Úgy tetszett őmagasságának. Elrendelte, hogy Cynthius de Dionysiis a magyar
                        birodalom zászlaját vigye el Ancona városának. Felruházta a várost azzal a
                        joggal, hogy grófi, lovagi és nemesi jogokat adományozzon, kikötvén, hogy az
                        adománylevelek alá az ő külön e célra vésetett pecsétjét függessze.</p>
                    <p>- Ó, isteni Augustus! - lelkesedett az olasz. - Milyen vágás ez a római
                        birodalom császárjának!</p>
                    <p>- Igen, eddig csak ő adományozott ilyen jogosítványokat. A költőt is
                        megjutalmazta.</p>
                    <p>- Pénzzel?</p>
                    <p>- Buccari városával, mint ahogy előkelő követet megillet.</p>
                    <p>Az olasznak felcsillant a szeme.</p>
                    <p>- Nincs nála nagylelkűbb fejedelem a föld kerekségén.</p>
                    <p>És titokban egy virágzó, nagy, tengerparti városra gondolt, amelyet egykor
                        majd neki ad a királyi nagylelkűség. Hogy gondolatait elrejtse, tovább
                        dicsérte a királyt.</p>
                    <p>- Őfelsége fáradhatatlan a munkában.</p>
                    <p>- És csodálatos a természete. Itt az ostrom alatt, a pokoli zajban,
                        ágyúdörgés mellett úgy tud dolgozni, mint egy csendes kolostori szoba
                        magányában.</p>
                    <p>- Vasból van a szervezete. Én ismerem őt - ragyogott az olasz szeme, aki
                        orvosa is volt a királynak, s a király megjavult egészségét a saját
                        dicsőségére emlegette. - Nem vette észre, hogy milyen édesen tud szenderegni
                        az ágyúdörgés és csatazaj zsivajában?</p>
                    <p>- De otthon, Budán vagy Bécsben a legnagyobb kényelem közepette sem tud
                        elaludni, ha kamarásai a másik szobában suttognak vagy beszélgetnek.</p>
                    <p>- Ez a királyok sorsa - nevetett Fontana jelentőségteljesen. - Rájuk nézve
                        nagyobb fontossága van a suttogásnak, mint az ágyúdörgésnek.</p>
                    <p>Bakócz úgy tett, mintha nem venné észre a vén diplomata epés célzásait.</p>
                    <p>- Emlékszem, amikor ezelőtt tíz évvel Szabács várát ostromolta, amikor a
                        hajítógépekből szórt kövek döngették a falakat, a föld remegett és pokoli
                        zsivajjal zajlott a tábor, őfelségét elnyomta az álom, ledőlt és úgy aludt,
                        mint a tej.</p>
                    <p>- Mert az nem volt olyan veszedelmes, mint ha az előszobában kancellárok,
                        követek és futárok összesúgnak. De mondja csak, illustrissime, miről diktált
                        kegyelmednek az isteni Augustus?</p>
                    <p>- Egy óriási szövetség tervének körvonalai bontakoznak ki a szeme előtt
                        Francia- és Spanyol­ország, Svájc, az olasz fejedelemségek, Velence,
                        Oroszország és a perzsák bevonásával.</p>
                    <p>- A törökök ellen?</p>
                    <p>- Eh, először a német császár ellen, mint bölcsen tudja, illustrissime! A
                        törököt csak egy olyan uralkodó űzheti ki Európából, aki korlátlanul
                        uralkodik a Rajnától az Al-Dunáig. Aki a római császári koronát Ausztria,
                        Csehország, Magyarország, Bosznia, Trieszt, Fiume, Raguza, Havasalföld
                        koronájával tudja egyesíteni. Visszaállítani és egyesíteni Nagy Lajos és
                        Zsigmond birodalmát: ehhez Mátyás keze, a fekete sereg, néhány ügyes
                        házasság, a pápa és Itália szük­séges, s ha ez megvan, akkor Bajazed
                        szultán, aki Róma főtemplomában akarja harci paripáját megabrakoltatni, ész
                        nélkül rohan Anatóliába!</p>
                    <p>Fontana csodálkozva nézett a lelkendezőre.</p>
                    <p>Június 29-én a császári kapitányok és a város tanácsának tagjai megjelentek
                        Mátyás előtt, hogy a megadás felől tanácskozzanak. Fegyverszünetet kötöttek,
                        két hétre szólót.</p>
                    <p>A fegyverszünet alatt Mátyás megvívta Schottwient és Mürzzuschlagot, és
                        hatalmába kerítette a semmeringi utat. Augusztus 14-én ismét Németújhely
                        alatt volt, és három nappal később bevonult az osztrák császár legfontosabb
                        erősségébe.</p>
                    <p>Este volt. Mátyás Frigyes császár várában a fegyverterem ablakmélyedésében
                        állott, és ki­nézett az ablakon. A lila színű nap lemenő sugaraiba, mint
                        valami aureolába merült izmos, alacsony, vaserős termetével, vállára omló
                        aranybarna hajával, éles, komor, nemesen vágott profiljával, diadalmas
                        királyi orrával, legörbülő szája széle gúnyos mosolygásával nem is
                        em­bernek, hanem faragott bálványnak látszott a magyarok királya. Nézett
                        mozdulatlanul, messze, messze, jövendő birodalmai óriás határai felé,
                        leigazolt népek, királyi bíborban hajlongó, engedelmes cselédek, feketén
                        ragyogó hadseregek, szürke várak, városok, paloták, hidak, templomok,
                        szobrok, kertek és ligetek felé, sürgő-forgó, világot járó, aranyat ontó
                        hajók s mindezeken lengő diadalmas magyar Corvin-címeres lobogók után... ő,
                        az egyedül való árva Hunyad megyei harcos, a királyok és császárok feje fölé
                        nőtt, Volga menti lovasok fogadott fia, imádott édesapja, hadura, félistene,
                        ő a legárvább, legegyedülvalóbb, a legerősebb: az egyetlen király.</p>
                    <p> </p>
                </div>
              <div type="chapter">
                    <head>XII</head>
                    <p>Miklós nem ment fel Budára, összegyűjtötte néhány hű emberét, lóra kapott és
                        elvágtatott Pécsváradra.</p>
                    <p>Otthon, a Csáky-pusztán rohamos sietséggel fogott a kastély megerősítéséhez.
                        Azt hitte, hogy a király engedetlenség és felségsértés miatt perbe fogja
                        vagy elfogatja.</p>
                    <p>- Idejöjjön a főispán vagy az országbíró személynöke! - fenyegetődzött a
                        sehol sem mutatkozó ellenség felé. - Élve innen ki nem visznek, esküszöm a
                        Madonnára!</p>
                    <p>És ásatta az árkokat, javíttatta a falakat, toborozta a vitézeket; jobbágyait
                        felfegyverezte, Pécsről ágyút és lőszert csempészett, szövetséget kötött a
                        szomszéd nemesekkel, a Kápolnay, Semennyey, Óvári és Dobokay családokkal...
                        Fellázította a pécsváradi apátság papjait az olasz uralom ellen, a püspöki
                        uradalmak cselédeit és várvitézeit Ernuszt Zsigmond ellen, akiről
                        kiderítette, hogy apja kikeresztelkedett zsidó volt, s ő maga is inkább
                        uzsorás, bankár, bor­keres­kedő és üzér, mint Krisztus szolgája és a hívek
                        atyja... Eszeveszetten sürgött-forgott, agitált, dolgozott, lazított és
                        rendezkedett, hogy szégyenben vonagló szívét elhallgattassa, és ne érjen rá
                        gondolkodni.</p>
                    <p>A királyné már régen visszatért, a király nem ismételte meg parancsait, a
                        főispán meg sem moc­cant, az országbíró táborba szállt, a püspök Mátyás
                        ügyeiben szorgoskodott, ellenség sehol sem mutatkozott - Csáky Miklós is
                        belefáradt a haragjába. Egyszerre abbahagyott mindent. Vitézeit szélnek
                        eresztette, az erődítéseket, ahol azok a vár perspektíváját elvették,
                        lerontatta. El-elkóborolt a sötét erdőkbe vágott mély úton, és bevette magát
                        a titokzatos, mindig morajló erdőbe, ahol a sötétség majdnem éjszakai
                        volt.</p>
                    <p>A nap csak a fák reszkető csúcsait világította meg, s alul a mélyben egész
                        világa zsongott az apró rovaroknak. Ezeket a kis állatokat szerette meg
                        először az élőlények közül.</p>
                    <p>Bent a sűrűben nemes vadakat sejtett, kedve kerekedett a vadászatra.</p>
                    <p>Senkivel sem érintkezett, csak Giustignannal, aki kedvét lelte az elvadult,
                        kalandos, szabad élet új szépségeiben. Korán beköszöntött az ősz, és a
                        pihenésre térő természet mélabús bája eleinte tetszett a kalandornak.</p>
                    <p>Sokszor egész nap az országúton poroszkáltak. Az égen szürke, unalmas felhők
                        lomha tömege vesztegelt. Szürke, ködös, nedves volt mindig a levegő, majdnem
                        kézzel lehetett tapintani, és megköhögtette az ember tüdejét. Kimondhatatlan
                        szomorú volt minden: az ég, a föld, a hegyeken kopasz, didergő ágakkal
                        meredező erdő, az árok, amelyben jeges víz állott meg az olvadó hó
                        nyomán.</p>
                    <p>Giustignan hamar megunta.</p>
                    <p>- Gyalázatos, barbár éghajlat, boszorkányok vidéke, jeges északi táj: pfuj,
                        legszívesebben felkötném magamat az első jegenyefára.</p>
                    <p>Miklóst is lehangolta a szomorú, reménytelen, üres szürkeség.</p>
                    <p>Egyben volt erős és eltökélt: hogy egész életén át kerüli az udvart. De
                        terveket szőni, élet­irányt megszabni, jövendőt megalapozni: erre még nem
                        volt elég lelki nyugodalma. Még túlsá­gosan sokat vesződött a jelennel.</p>
                    <p>Beatrixra csak dühvel és bosszúvággyal tudott rágondolni. Beszélni soha sem
                        mert róla: szégyellte a fájdalmát. Giustignannak is megtiltotta, hogy
                        kiejtse a királyné nevét. A kastély­ban senki sem emlegette. Lassan-lassan
                        valami mitologikus távolságba került a bíborban, aranyban és szépségben
                        tündöklő vendég alakja. Suttogni is csak éjszakának idején mert róla egy-egy
                        könnyelmű cseléd vagy egzaltált lelkű szerzetes a közeli zárdában. Hangosan
                        beszélni róla: ehhez senkinek sem volt bátorsága. Mindenki félt, hogy Mátyás
                        király fülébe megy a hír. Szörnyet hal, aki ezt Mátyásnak besúgja; az is,
                        aki a titkot felfedezte; az is, aki először ki­csúsztatta a fogai közül. És
                        az is, aki részt vett benne, hacsak egy őrváltással is. Iszonyú sok vér
                        folyna emiatt, és talán még Mátyás is elpusztulna bele. Ezért maradt örökre
                        titok, és ezért volt olyan sok a titok Budavára körül. Csak Fodor István
                        tudta, hogy Csáky Miklós a királyné szeszélye miatt hagyta el menyasszonyát,
                        amivel Mátyás haragját, a Csáky- és Kisfaludy-családok dühös gyűlöletét, az
                        egész főnemesség lesújtó ellenszenvét zúdította magára. Ha szerét tehette,
                        futárral vagy utazó kereskedőkkel levelet küldött a pécsváradi remetének,
                        vigasztaló szóval, mókás híradásokkal, múltat feledtető humanista
                        elmélkedésekkel iparkod­ván szegény, beteg szívű barátját jókedvre deríteni.
                        A királynéról is részletesen beszámolt egy-egy levelében. Tudta, hogy a
                        szerelmében felháborodott embert ég, föld és pokol minden csodájánál jobban
                        érdekli az ő utált szerelme tárgya.</p>
                    <p>“Kedves Barátom - írta többek közt az ifjú főpap -, a te pécsváradi
                        remeteségedben el sem tudod képzelni, milyen káprázatos udvari élet van itt
                        Bécsben, habár a legnagyobb olasz rezi­den­ciákban, sőt a pápai udvarban is
                        megfordultál. Mintha: egész Európa tekintete ide for­dulna, mintha itt volna
                        ennek az orbis terrarumnak a közepe, pompás sokadalma van itt a külföldi
                        diplomatáknak, az állandóknak és a jövő-menőknek egyaránt. Ranzani püspök
                        őmagni­fitentiája, a Szentatya követe, már három esztendeje itt képviseli a
                        legmagasabb kúriát. Ser Maffeo, a milánói követ tíz esztendeje élvezi a
                        király nagyszerű vendégszeretetét. Már írta is haza, hogy belefáradt a pompa
                        és az utazgatás fényes vesződségeibe: bőröndjei ronggyá szakadoztak a sok
                        ki- és becsomagolástól. A velencei követ, Bollani doktor, most érkezett meg:
                        egyszerűen elhűlt és megmerevedett az itt látott gazdagság láttára. A
                        velenceiek mindent arannyal mérnek: a hatalmat, a becsületet, a szerelmet,
                        még a mennyei üdvösséget is. Meg is jegyezte Bollani doktor
                        őnagyméltósága:</p>
                    <p>- Akinek annyi ezüstje és aranya van, mint a magyarok királyának, annak
                        mindig igaza van.</p>
                    <p>A nagy rendkívüli követségek egymást érik az udvarnál: tavaly tíz hatalmas
                        küldöttséget számoltunk össze, az idén már eddig is itt járt a török császár
                        követe, a jeruzsálemi pátriárka, mint a szíriai szultán küldöttje, a rác
                        despotáé, Frigyes császáré, Miksa római királyé, György bajor hercegé, a
                        milánói fejedelemé, az orosz nagyfejedelemé, olyan tarkabarka tömeg,
                        amilyent Firenzében vagy Milánóban a farsangi felvonulásokban sem láttunk
                        soha életünkben.</p>
                    <p>Csodálatos egy udvar ez, kedves jó Miklós pajtás! Itt a világ legkülönb
                        emberei megfordul­nak, de még nem akadt férfi, aki Mátyást, és nem volt nő,
                        aki Beatrixot megközelítette volna erő és szépség, szellem és nagyság, báj
                        és érdekesség dolgában. Innen van az, hogy itt minden férfi a királynéba és
                        minden nő, a tizenhárom évestől a matrónáig, őfelsége a király úrba
                        szerelmes.</p>
                    <p>Gyönyörű egy olympusi gyülekezet ez, annyi kétségtelen. Nincs város, nincs
                        fejedelmi palota, nincsen királyi udvar, ahol a tudomány és a gyönyör, a
                        szellem és a testi szépség, a pompa és az igazi biztos gazdagság ilyen
                        tündérországot tudott volna teremteni - vagy mit is beszélek, az ördögbe is,
                        mindig elfelejtem, hogy bizalmas és titkos levelet írok az én legkedvesebb
                        cimborámnak. Bizony rothadt Sodoma és Gomorrha ez, különösen az olasz része,
                        hogy verné meg őket az Isten, takarodnának már haza megtömött
                        koldustarisznyájukkal.</p>
                    <p>Van is olyan sürgés-forgás, kavarodás, zűrzavar és drágaság, hogy a jámbor
                        bécsieknek bor­sódzik a hátuk. Itt amúgy is szűken van az élelem - nem úgy,
                        mint Budán -, a vendéglőkben minden hajmeresztő drága. Különösen roppant ára
                        van a bornak, pedig ebből sok kell, mert egy jóravaló magyar torok
                        megnedvesítésére legalábbis egy uncia szükséges. Az igaz, hogy a bécsiek
                        szépen meg is gazdagodnak az udvar és a külföldi követségek rovására.
                        Sokszor eszembe jut, hogy mennyivel hasznosabb volna ránk, magyarokra nézve,
                        ha az udvar Budán tartaná székhelyét, és a mi drága öreg várhegyünk és Pest
                        látná hasznát a fejedelmi fény­űzésnek. Árva Buda, boldog Bécs - gondolom
                        magamban, de hiába, diva donna Beatrice így akarja.</p>
                    <p>A királyné - hogy visszatérjek a mi szépséges szomorú madonnánkra - most
                        minden idejét unokaöccsével, Hyppolit herceg úr őfenségével, a gyermek
                        érsekkel tölti. Az érsek angyali szép, lángeszű, fennkölt gondolkozású ifjú:
                        méltó a hercegi bölcsőre, amelyben született, s az esztergomi
                        egyházfejedelmi trónusra, amelybe Mátyás király bölcsessége beleültette.
                        Érett elméje mindenkit bámulatba ejt, tapintatossága elbájol. Esztergom
                        jogara nem kerülhetett volna jobb kezekbe - de az ördögbe, mit is beszélek
                        én itt összevissza, mint egy megkergült humanista, aki üres tarisznyáját
                        akarja aranyakkal megtölteni, már magam is megszoktam ezt a hazug, hízelgő
                        és fellengző beszédet - hát ami igaz, az igaz, Hyppolit úrfi még csak
                        nyolc­esztendős kölyök, sem nem szép, sem nem csúnya, éppen olyan, mint egy
                        királyi hercegecske. Tátva tartja a száját, minduntalan meg kell az orrát
                        törülni, olyanokat kérdez, amire nem lehet felelni, sokszor sír, ha nem
                        adnak neki elég picenumi fügét, legjobban fél a dajkájától, és legjobban
                        szereti a játékszereit. Azt sem tudja, hogy mi fán terem az esztergomi
                        érsekség.</p>
                    <p>A királyné ellenben halálra kínozza őt a szeretetével. Azazhogy csak kínozta
                        eleinte. Most már inkább csak azért becézgeti, mert látja, hogy a magyar
                        urak egytől egyig gyűlölik a türel­metlen, kényes, sokszor goromba kis
                        olaszt. A Szapolyaiak, Báthoryak, sőt a király rokonai, a Gerébek agyát is
                        elfutja a méreg, ha meglátják a királyfit játszó, elbizakodott kis fickót.
                        Én azt hiszem, hogy az egész udvarban egyetlen ember szereti igazán és
                        színlelés nélkül: a király. A felséges úr minden szeszélyét elnézi a kis
                        hercegnek, és temérdek pénzt áldoz az udvarára. Esztergomban olyan palotát
                        rendezett be neki, amilyen otthon Ferrarában bizonyára bátyjának, a
                        trónörökösnek sincs. Csak én tudom, aki a királyné számadásait és adósságait
                        ismerem, hogy ez nem az érsekség jövedelméből, hanem jórészt a király
                        pénztárából telik. Félek, hogy a kis ferrarai jövevény nem jó szolgálatot
                        tesz a királyné asszony népszerűségének.”</p>
                    <p>Legutolsó levelében Fodor István ezeket írta a királynéról:</p>
                    <p>“Tudom, hogy tengernyi számmal vannak irigyeim, akik sajnálják tőlem azt,
                        hogy a királyné őfelsége mellett töltöm napjaimat, élvezem az ő magas
                        megelégedését, és innen egyenesen valamelyik egyházmegye püspöki székébe
                        emelkedem. De haj, nem gondolják meg, hogy őfelsége alázatos szolgájának
                        milyen terhes és gondokkal teli az ő élete. Nincsen éjjelem és nincsen
                        nappalom, nincs hétköznapom, nincs ünnepem, szüntelen az ő akaratának
                        pillanatról pillanatra változó szeszélye rángat ide-oda, le kell mondanom
                        magamról, szent hivatásom gya­korlásáról, édesanyám, apám és testvéreim
                        látásáról, hogy az ő kénye-kedve, derűje-bo­rúja, jókedve-haragja után
                        lóssak-fussak összeroskadásig. Mert leírhatatlan a felséges asszony­nak
                        mostanában való nagy nyugtalansága. Egész Bécs városa reszket az ő
                        szeszélyeitől. Ma a Burgban lakik, másnap átviharzik a Cillyerhofba, aztán
                        gondol egyet, és a Haasenhaus falai közt üti fel tanyáját. Ha egy ház
                        megtetszik neki, a tulajdonosra küldi Camicia vagy Majano építészt, és
                        alkudozik, kér, kunyorál és zsarolja a házigazdát. Mire létrejön az
                        egyezség, el­megy a kedve a háztól, és Buda meg Visegrád vagy Pozsony után
                        sóhajtozik. Erre megindul­nak a futárok: viszik a leveleket, amelyeket éjjel
                        írogatok, tízszer egymás után, mert a királyné mindig változtat rajtuk, és
                        végül is az elsőt küldi el, amelyet legelébb kifogásolt. A levelek
                        építkezéseket rendelnek el, szobrászoknak, festőknek, szőnyegszövőknek adnak
                        megbízáso­kat. Kedves barátom, domine magister Niccolo, nem képzeled, hogy
                        mily garmadáját kell összefirkálnom a leveleknek; a múlt héten Budára,
                        Nagybányára, Körmöcre, Korponára írtam ötvösöknek, arany- és
                        ezüstműveseknek; Flandriából egy nagy szőnyeghímzést rendeltem meg a trójai
                        háború, Heléna és Párisz, Akhillész és Hektór történetével; Verrocchiónál
                        egy elefánt­csont házioltárt; Eleonora hercegasszonytól orgonát és olasz
                        énekeseket kértem, s amikor ezek megérkeztek, a királyné kedve változott és
                        a Csepel-szigetről felhozatta kobzos cigány­zenekarát. Kassáról díszkocsit
                        rendeltem, szövetet, prémet, vásznat kértem Brabantból, Lyonból, Krakkóból
                        és Velencéből.</p>
                    <p>Ha valamire nem érkezik válasz, vagy nem küldik el a megrendelést, haragvása
                        dühöngéssé fajul. Komornáit sanyargatja, lovait véresre nyargalja,
                        vadászósolymának, ha ügyetlenkedik, kitekeri a nyakát. Kegyetlensége néha
                        megborzongatja lelkemet. Nemrég hírét vette, hogy atyja legyőzte a nápolyi
                        bárókat, akik összeesküdtek, és a pápával meg Velencével szövet­kez­tek
                        ellene. Felolvastam neki a nápolyi udvar értesítését, amelyben hajmeresztő
                        őszinteséggel kérkednek a lázadókon elkövetett kegyetlenkedésekkel. A bárók
                        letették a hűségi esküt, de azért Ferrante király őfelsége elfogatta őket, s
                        valamennyit, még előbbi kegyenceit is vér­bíróság elé állította.
                        Asszonyokat, gyermekeket börtönbe vetett a bosszúálló király, és atyákat,
                        akik a vérpadon búcsúztak el fiaiktól, vad bikákkal hurcoltatott végig
                        Nápoly utcáin, aztán holttestüket felnégyeltette. A királyné sírt és
                        kacagott örömében, és azt mondta, hogy ő sok em­bert ismer Magyarországon,
                        akivel hasonlóképpen kellene elbánni egy erőskezű uralko­dónak. Ő nem
                        sajnálna senkit, utálja az embereket, mindenki gonosz, csalfa, áruló és
                        hazug az embereknek még a leheletük is. - Ha én nem fojtom beléjük a lelket
                        - mondta elragadtatott, vér­szomjas indulatban -, akkor ők ölnek meg engem.
                        Csak önvédelem, ha orozva vagy nyíltan, méreggel vagy tőrrel elteszem őket
                        láb alól, vagy nyílt piacon lekaszabolom őket, vagy agyonverem, mint a
                        veszett kutyát, mert egyik ember született ellensége a másiknak. - Így
                        beszél ez a gyermekarcú, mosolygó szemű, fehér fogú istennő, közben a
                        könnyei potyog­nak, mert, úgy látszik, csak egyetlenegy ember okozza neki
                        azt a szörnyű nyughatatlanságot, amely miatt gyilkolni vagy ölelni, sírni
                        vagy kacagni, szilaj táncot járni vagy böjtben és bűnbánatban kéne
                        szegénykének vezekelni szüntelen. És másnap csakugyan végigjárta a bécsi
                        istápolyos házakat, ápolta a betegeket, a bukott leányok javítómenhelyén
                        pénzt és kegysze­reket, amulettokat és szentelt kereszteket osztogatott.</p>
                    <p>Így vonaglik a mi drága diva donna Beatricénk a fájdalom, az unalom, a tánc
                        és böjt, az öröm és gyász hullámzó nyugtalanságában. Már kétszer kiutazott
                        felséges férjéhez a táborba, rögtön visszajött, becsomagoltatott, és újra
                        kiszedetett mindent a bőrládákból és terhes szekerekből. És eközben folyton
                        a kis Estei Hyppolit herceg őfenségét emlegeti, úgy sóvárog utána, mint egy
                        szerelmes a párja után. Ez egészen érthetetlen és megfejthetetlen, ez a
                        szörnyű beteges epekedés. Ebben mindig egyforma, és még egyben, ami talán
                        nem is csodálható: a király őfelsége fiát, a fenséges János herceget, annak
                        édesanyját szüntelen egyforma szívvel gyűlöli és üldözi. Borbála asszonyt
                        boszorkánynak tartja, és megkérdezte Tichtet János bécsi doktort, nem
                        Borbála boszorkánysága-e az oka az ő magtalanságának. A bécsi tanár, aki
                        csillagász és a szépművészetek magisztere, helyeselte ezt a feltevést, és
                        egy egész sereg tudományos érvvel támogatta. Ezzel szemben Eleonora
                        hercegasszony egy olasz orvost küldött Ferrarából, aki állítólag biztos
                        szert tud a magtalanság ellen. Galeotti Marzio a saját feleségére
                        hivatkozva, szintén biztos szert ajánlott a gyermekáldás megindítására, de
                        szemtelen tréfájára a királyné saját felséges fehér kezével csapta be
                        száját. Itt egyébként azt suttogják, hogy a királyné magtalanságának okát
                        éppen az orvosokban kell keresni, akik egytől egyig Frigyes német császár
                        zsoldjában állanak, akiknek érdeke, hogy felséges urunk, Mátyás imperátor és
                        rex után törvényes trónörökös ne maradjon.</p>
                    <p>Így élünk mi itt Bécsben, drága jó Miklósom, ahogy itt leírtam, hosszan és
                        unalmasan, de híjával minden túlzásnak és ferdítésnek. Tulajdonképpen
                        azonban most következik levelem igazi célja és rendeltetése.</p>
                    <p>Látva a királyné mértéktelen nyugtalanságát, izgatott arcát, beesett szemeit,
                        jó és rossz kedvé­nek meglepő változásait, arra gondoltam, hogy ennek csak
                        Erósz és Aphrodité lehet az okozója, meg az a belső küzdelem, amelyet a
                        szerelmi bánat, a dac és a düh fájdalmának a vággyal és sóvárgással való
                        viaskodása szül. Őfelségét egy ízben könnyek közt találtam, és módfelett
                        megsajnáltam.</p>
                    <p>- Felséges madonna - közeledtem hozzá alázatosan -, nagy, vakmerő könyörgésem
                        volna.</p>
                    <p>Diva Beatrice rám emelte ibolyakék tekintetét.</p>
                    <p>- Kegyeskedjék megengedni, hogy Csáky Miklós főkamarást Bécsbe hívjam
                        dunántúli szomorú remeteségéből.</p>
                    <p>A királyné hallgatott.</p>
                    <p>- Miklós szívét bánat és kétségbeesés marcangolja, élete összeomlott,
                        ifjúsága rettenetes tusákat vív életuntságával.</p>
                    <p>Így beszélgettünk rólad, kedves Miklósom, azaz, hogy inkább én beszéltem,
                        mert őfelsége elgondolkozott, szemeit az égre emelte, mintha onnan kérne
                        bátorító jelet. Elmondtam neki, hogy az egész ország elítél téged, és te
                        föláldoztad ifjúságodat, családi életedet, jövendő orszá­gos pályafutásodat,
                        a király kegyét és a nép szeretetét őgyönyörűsége, a felséges madonna iránt
                        való eszményi rajongásodban.</p>
                    <p>A királyné egy darabig küzdött önmagával, aztán csendesen vonogatta a vállát
                        és közönyös­séget erőszakolva hangjára, végre megengedte, hogy nevében
                        megadjam az engedelmet... nem, édes Miklós, ne érts félre, ez csak az udvari
                        szokások formulája... tulajdonképpen úgy áll a dolog, hogy a királyné hívat
                        téged és tudtodra adja, hogy látni és kiengesztelni kíván. Azonnal ülj lóra
                        és jöjj, siess, vágtass, repülj, mert az idő elérkezett, a szenvedéseknek
                        betelt a mértéke, hív, szólít, ostromol a Boldogság, amely oly régen messze
                        elkerülte a felséges madonnát és téged.”</p>
                    <p>...Így írt Fodor István Bécsből Pécsváradra.</p>
                    <p>Csáky Miklós két hétig mindennap elolvasta a levelet. Eleinte mértéktelenül
                        sértette büszke­ségét, hogy a királyné úgy kezeli őt, mint valami éhenkórász
                        olasz cortegianót: felemeli, elejti, aztán megszánja, és ismét magához
                        bocsátaná... Nem, ez még nagyobb megaláztatás volna, mint az első, amikor a
                        szerelmében megcsúfolta. Magában zárta dühös fájdalmát, és némán
                        vergődött.</p>
                    <p>Ha Beatricéra gondolt, mindig eszébe jutott a szegény, cserbenhagyott,
                        megszégyenített Kis­faludy Zsófika is. A menyasszonya. És leküzdhetetlenül
                        mardosta lelkét a bűntudat. Ilyenkor még jobban gyűlölte a királynét.</p>
                    <p>Jóváteszek mindent - gondolta ilyenkor hirtelen ellágyulással. - Megkövetem
                        Kisfaludyékat, kibékítem Zsófikát, és mégis boldog leszek, szép magyar,
                        istenes erkölcsök szerint. Hiszen én szeretem azt a gyermeket, és feleségül
                        veszem, ha úgy kell is elrabolnom.</p>
                    <p>Érezte, hogy a király akaratán, a család érdekén, a haza iránt való
                        kötelességeken kívül valami egyéni ösztön is hajtja a családalapítás és a
                        magyar közéletben való részt vevés felé... Ez talán őseinek szelleme volt,
                        amely a lelkiismeretében ütötte föl fejét.</p>
                    <p>Két ember lelke fonódott össze a testében: egy vad, erős, harcok és lovak,
                        puszták és baran­go­lások után visszasóvárgó magyaré, és egy érzékeny,
                        képzelődő és antik szépségeken ellágyult humanistáé, és ez a két lélek mégis
                        meg tudott békélni egymással a fiatalság életvágyában. Most mindinkább
                        szépnek és kívánatosnak látta a magyar erkölcsöket, a duhaj, félig barbár,
                        félig kolostori szokásokat. Most nem unta és nem vetette meg az iszákos és
                        durva magyar főurakat: a Szapolyai Imre- és öreg Báthory István-féle
                        várispánokat. De csak mosolyogni tudott a hazug, éhenkórász, haszonleső és
                        fajtalan olasz lovagokon is, akik elözönlötték az országot, s akikről
                        Thuróczy azt mondja, hogy mint tetvek és poloskák szívják a szegény
                        magyaroknak testét. Amazokat irigyelte erős karjuk és helyénvaló szívük
                        deréksége, hatalmas akaratuk, büszke magyar harcos erkölcseik
                        rettenthetetlensége, emezeket ragyogó és vidám szellemük függetlensége és
                        életüknek romlottságában is napsugaras, szabad, bátor ön­tudatossága
                        miatt.</p>
                    <p>Azok zabolátlan, ragadozó, véres körmű, de királyi dúvadjai, ezek önfeledt,
                        tudatos művészei, én pedig tehetetlen, felemás lelkű rabszolgája vagyok az
                        életnek - panaszkodott önmagának.</p>
                    <p>Másnap pedig, ahogy újra elolvasta Fodor István levelét, valami részeg vágy
                        öntötte el felforrt, megszédült, káprázatokkal kínlódó agyát.</p>
                    <p>Eszébe jutott a királyné édes, fehér, aranyos lénye, az ölelése, a
                        becézgetése, a buja, nagy, zabolátlan szerelme... Ilyenkor szinte
                        kételkedett abban, hogy ez a gyönyörű asszony oly durván meggyalázta az ő
                        igazi, szent és halálos szerelmét.</p>
                    <p>Hátha én bántottam meg... én vagyok a hibás?... Talán követelőző, féltékeny
                        vagy ok nélkül gyanakodó voltam... Beatricét megbántottam...</p>
                    <p>Aztán arra gondolt, hogy felmegy Bécsbe, még egyszer látni fogja a királynét,
                        és megmutatja neki a lelkén fakadt gyógyíthatatlan sebet... Hadd fájjon neki
                        is... Igen, megmutatja magát, s aztán újra visszajön ide, egyedül élni, mint
                        egy duzzogó antik hős, a szenvedés és lemondás édes kéjét szürcsölgetve.</p>
                    <p>- Az én Pécsváradomból, a Csáky-pusztából árkádiai ligetet, isteneknek való
                        hűs menedék­helyet teremtünk - mondogatta ilyenkor Giustignan lovagnak. -
                        Nincs is szebb, mint a világtól távol, idillikus örömök közt élni az attikai
                        bölcsek szelíd életét. Jó bor, dal, séta, elmélkedés Platón és Arisztotelész
                        égi szelleme fölött, fiatal, szoborszép testű, mezei virágok illatát lehelő
                        leánykákat ölelni, latin hexametereket költeni, erdőben sétálni, vadat űzni,
                        hajnal hasadását vagy nap lehanyatlását bámulni, nem törődni piszkos,
                        goromba emberek sorsával... élni, élni, elfáradni, aludni...</p>
                    <p>Így váltogatta egymást fiatal, tüzes képzeletében Kisfaludy Zsófika és
                        madonna diva Beatrice képe: egy angyalarcú gyermek és egy bíborruhás démon
                        így hívogatta őt jobbra és balra az élet­úton.</p>
                    <p>Egy szörnyű tépelődés után, amikor már elfáradt a dilemma mérlegelésében,
                        hirtelen meg­kérdezte az útjába vetődött Giustignant:</p>
                    <p>- Mondd, Giustignan, nem hazudtál te, amikor Beatrice királyné múltjáról
                        meséltél istentelen történeteket?</p>
                    <p>Az olasz behunyta az egyik szemét és lehajtotta a fejét. A másik szeme
                        sarkából leste csak Miklós vonaglását:</p>
                    <p>- Hazudtam. Madonna Beatrice a legszentebb lény az összes asszonyi állatok
                        között. Egyetlenegyszer szeretett életében.</p>
                    <p>- Kit? - szisszent fel türelmetlenül a magyar.</p>
                    <p>- Téged - felelt gúnyosan a másik. - Téged szeretett, téged fog szeretni
                        örökké. Soha férfira nem nézett, soha nem volt egy tisztátalan gondolata
                        sem. Most zárdába készül, otthagyja a bíbort, a trónt, a koronát, idejön
                        Pécsre, a minorita apácákhoz... Ó, miért üldözted el magadtól e szende,
                        gyámoltalan, mennyei ártatlanságában érted vergődő gyermeket?</p>
                    <p>Csáky felkapta fejét, hördült egyet, és öklével az olasz felé sújtott.
                        Giustignan macska­ügyes­ség­gel lapult le a földre, azután villámgyorsan
                        felugrott és eliramodott, be a várkastély udvarába.</p>
                    <p>Csáky Miklós magára maradt feldühödt indulatával. Néhány percig vérvörös
                        arccal, dúlva-fúlva lihegett veszett haragjában s aztán elordította
                        magát:</p>
                    <p>- Nem! Nem megyek az ő parázna vágyára, komisz udvari cicisbeónak! Undorodom
                        tőle és az egész fajtájától!</p>
                    <p>Felkapta kardját, kirohant a paláciumból, és harsány, rikoltó szóval hívta
                        csatlósait:</p>
                    <p>- Lovat nekem! Lóra!</p>
                    <p>És kiszáguldott a mezőkre, és agyonhajszolta a lovát céltalan, dühös, kerge
                        vágtatásban.</p>
                    <p> </p>
                </div>
              <div type="chapter">
                    <head>XIII</head>
                    <p>Hiába csalogatta Bécsbe Fodor István a pécsváradi remetét: Csáky Miklós nem
                        mozdult ki önkéntes számkivetettségéből. A tél elmúlt, kibomlott az első
                        rügy a cserfán, megmozdult a föld és nagyot lélegzett: visszaszállott belé a
                        megdermedt élet. Csáky Miklós csak lassan kapta vissza elvesztett lelkét,
                        amelyben Beatrix és Kisfaludy Zsófika képe idővel elhomályo­sodott. Olyan
                        fiatal volt, hogy sem az örömben, sem a fájdalomban nem tudott egészen
                        elmerülni.</p>
                    <p>Először arra gondolt, hogy itt hagyja az országot, és visszamegy Itáliába.
                        Hatalmas vágyat érzett Vergilius enyhe, napsütéses, boldog, léha és
                        szerelmes földje után. De mégsem tudta rászánni magát az utazásra. Valami
                        nem engedte. Nem tudta: Beatrix, Zsófika vagy a saját ősi ösztöne, a magyar
                        ég, föld-e az, ami idemarasztalja.</p>
                    <p>Megörült, amikor ürügyképpen megvigasztalhatta magát.</p>
                    <p>- Miért kellene nekem Itáliába vándorolni? Elég gazdag vagyok, hogy itt
                        Pécsvárad körül Itáliát teremtsek magamnak. Hadd legyen igaza Beatrixnak,
                        aki itt Árkádiát és benne boldog, dőzsölő Dionüszoszt keresett - tette hozzá
                        fanyar gúnnyal és magacsúfolással.</p>
                    <p>És bejárta a vidéket, magával vonszolva a hűséges Guistignant.</p>
                    <p>Egész napokat átkóborolt a határban. De nem látott meg semmit, csak ami a
                        letűnt antik idők­re emlékeztette. Elhitette magával, hogy a régi Pannónia
                        földjén jár a lába, valahol a Diocle­tianus által fővárossá emelt Sopianae
                        helyén, ahol a polgári kormányzó, a praeses székelt, ahol a római mérnökök
                        szőlőkre, gabonaföldekre és gyümölcsösökre meg makkos és legelős erdők
                        kataszterébe osztották a pannonok földjét. A saját földjei ezalatt parlagon
                        hevertek.</p>
                    <p>Mindenáron meg akarta győzni Giustignant, hogy ezt a földet éppen úgy
                        megszentelte a nagy római császárság dicsősége, mint Rómát vagy a toscanai
                        dombokat.</p>
                    <p>Egy hideg márciusi reggel messze lovagoltak a pécsváradi határon.</p>
                    <p>A dér, a göröngyös út és a makrancos ló Giustignan ajkairól újra kicsalta a
                        megrökönyödés, unalom és kedvetlenség panaszait.</p>
                    <p>- Hát itt más világ van, Justinianus barátom - nevetett a magyar, és
                        megállította a lovát. - És mégis, azért itt is boldogan és szépen éltek a
                        római császárok légiói.</p>
                    <p>- De nem kutyagoltak ilyen átkozott rossz úton - nyekkent egyet a fiatal
                        olasz, mivel izzadó lova beletáncolt vele egy mély, gödrös kátyúba.</p>
                    <p>- Bizony, nagyot hanyatlottunk azóta - mélázott Miklós szomorúan. - Látod, ez
                        az út valamikor sima, kemény, egyenes volt, mint a márvány.</p>
                    <p>- Itt rómaiak jártak?</p>
                    <p>- Az utat a második segédlégió építette. Ez a legegyenesebb összeköttetés
                        Sopianae és Aquincum között. Látod ezeket a szántóföldre hengerített nagy
                        kockaköveket? Ezek az állomási épület maradványai.</p>
                    <p>- Mansio volt e helyen?</p>
                    <p>- Mégpedig nagy és előkelő. Itt feküdt a pannoniai Altino. Eleinte bizonyára
                        csak kis szállás volt, római mintára, pihenőül az út mellett, hogy lovat
                        válthasson az utas, és megbújhasson éjszakára. Ez is hozzátartozott a nagy
                        római világúthoz.</p>
                    <p>Giustignan bólingatott.</p>
                    <p>- Szép, szép... ez így volt régen... de most úgy zötyögteti csontjaimat ez a
                        dög... nem csoda, a rómaiak útja már csak göröngy, kátyú, lyik-lyuk és ördög
                        országútja...</p>
                    <p>A fiatal magyar humanista arca lángolt a lelkesedéstől.</p>
                    <p>- Bezzeg más világ volt itt ezelőtt ezerszáz esztendővel! Hogy
                        sürgött-forgott itt az élet a mansió­ban, amikor a Pannoniában elhunyt I.
                        Valentinianust keresztülvitték ezeken a hegy­láncokon! Milyen szállása
                        lehetett az Aquincumban megkoronázott kis II. Valentinianusnak, akit
                        bizonyára itt fektettek le éjszakai pihenőre, amikor a nagy Rómába vitték, a
                        világ trónjára és oltárára! Itt pihent meg a bölcs Marcus Aurelius... a
                        Pannóniában született Probus - árado­zott Miklós.</p>
                    <p>Az ő humanista lelke erőnek erejével elrejtezett a valóság elől, és a múlt
                        regényes elképze­léseibe menekült, mint egy fülledt levegőjű, szatírokkal,
                        nimfákkal és pogány titkokkal teli homályos erdő mélységeibe.</p>
                    <p>Elmerengett az itt-ott talált romok felett, amelyek helyén századok múltjában
                        virágzó agyag-, tégla-, mázasedény- és üveggyárakat látott, ahol nagyban
                        készítették a mécseket, evőedénye­ket, bronztárgyakat, ékszereket, a
                        domborműves tryposokat, amelyek szobrászati díszítéséhez a leghíresebb
                        műremekekről vették a modellt. Vashámorokat, bőrcserző telepeket,
                        csont­feldolgozó gyárakat és szövő-fonó műhelyeket látott egy-egy feliratos
                        kő nyomán, s ezalatt körülötte haldoklott az élet, éhesen bőgtek a csonttá
                        aszott ökrök, elszéledtek a jobbágyai, akikről lefoszlott a ruha és a
                        hús.</p>
                    <p>Jupiter, Juno és Liber szentélyeiben járt a lelke, a szőlők szelíd istenéhez
                        fohászkodott. Mithras misztikus alakját látta a kelő és lehunyó napban - és
                        istentől, embertől elhagyatva, a büntetés, vezeklés és megtisztulás édes
                        kéjétől is megfosztva úgy élt, mint egy kóborló kutya.</p>
                    <p>Miklós keletre mutatott, Pécsvárad irányába.</p>
                    <p>- Itt állt a mansio. Istállóval, magtárral, negyven ló számára. Ott, ahol az
                        a patak folyik, bizo­nyára volt egy kis malom. A katona ott őrölte
                        gabonáját. A mansio előtt Mercur szobra állott, e békés és agyafúrt fickóé,
                        akit a római katona többre becsült Marsnál és Apollónál.</p>
                    <p>- Most is elkelne egy kis mansio, hogy dermedt tagjaimat felmelegítsem -
                        panaszkodott az olasz.</p>
                    <p>- Még messze van a melegedés órája. Innen még egynapi járóút - huszonnégy
                        római mérföld - van előttünk Lussoniumig.</p>
                    <p>- Odáig meg se állunk, Niccolo? - nézett barátjára esdőleg a humanista. -
                        Akkor engem halva szedtek le erről a fenevadról.</p>
                    <p>Miklós nevetett, és újra visszamerült Diocletianus idejébe.</p>
                    <p>- Itt, a mansio mellett aztán hamarosan felütötték tanyájukat a
                        markotányosok, kocsmárosok, földművelők, mesteremberek; a kiszolgált katonák
                        földet kaptak, és házakat kezdtek építeni földjeiken. Néhány év alatt
                        elkészült a pompás vendégfogadó; járhatott-kelhetett a római polgár
                        Londontól az Euphrat völgyéig. Mindenütt otthon volt: nyelve, pénze,
                        szokásai, kényel­me, szeszélyei számára nem volt idegen föld sem Pannónia,
                        sem Germánia, sem Britan­nia. A roppant birodalom mindenütt egyforma
                        mosolygós arccal, finom görög borokkal, dús konyhával, pengő citerával és
                        barátságos, ismerős, meghitt házi istenekkel fogadta a vándort...</p>
                    <p>Miklós szíve áttüzesedett, kiszélesedett, megtágult, úgy, hogy befogadta
                        magába az egész világot. Hej, mégiscsak gyönyörű az élet! Nem megy el innen
                        soha, itt is folyton szent antik emlékeket tapos a lába... igen, itt teremti
                        meg az ő Árkádiáját.</p>
                    <p>Miklós megpillantott az út szélén egy sírkő formájú, nagy, lapos
                        márványtömböt. Megállt, le­ugrott a lóról, és kardjával megtisztította a
                        lapot. Amikor a sár, iszap, gaz és békanyál lekerült róla, a kő felírását
                        böngészte nagy igyekezettel.</p>
                    <p>Egy álló óra hosszat elpiszmogott, amíg a betűk napvilágra kerültek. Az olasz
                        is elfeledkezett az utazás kényelmetlenségéről, a nap is magasabban járt már
                        az égen, Giustignan kigombol­kozott, és letérdelve jegyezte a feliratot.</p>
                    <p>Mind a ketten felkiáltottak, amikor nagy nehezen megfejtették az elmosódott,
                        rövidítésekkel, törésekkel, repedésekkel majdnem elolvashatatlanná vált
                        feliratot. Csáky Miklós boldogan magyarázta:</p>
                    <p>- Ez Svetrius Sabinus, Augustus propraetorának hálaoszlopa volt... Nézd csak:
                        Diis reducibus Patriis. A hazai isteneknek állította fel a császár egy
                        legátusa, a légionáriusok parancsnoka vagy a tartomány kormányzója... Ha ezt
                        a követ elszállíthatnám pécsváradi kertem közepére!... No, majd
                        visszafelé.</p>
                    <p>- Éppen jó lesz emlékeztetőnek - folytatta az olasz diadalmasan. - A légiók
                        parancsnoka boldog, hogy harci útjáról békés főhadiszállására
                        visszatérhetett... Nini... a kő oldalán ott is van az isten neve, aki
                        különösen kedves volt a hadvezérnek: “Sylvanus Silvestris”. Evvoe! Az öreg
                        Sylvanus, a jámbor erdőkerülő, a kedélyes vén mezei csősz, aki a birkákat,
                        ekevonó ökröket, dús tőgyű kecskéket és a háziasszony tyúkjait őrizte a
                        gonosz hatalmasságok ellen! A légió parancsnoka, a kormányzó, a “dux” és
                        Sylvanus Silvestris... no, ezt megírom Firenzébe Pico della Mirandolának...
                        micsoda kacagás!... De látod, Miklós, van ebben számodra tanul­ság is
                        elég!</p>
                    <p>- Hogy meg kell házasodnom, mint Svetrius Sabinus tette, otthont kell
                        alapítanom, és Sylvanus őrizetére kell bíznom villámat és kerti
                        veteményeimet.</p>
                    <p>E pillanatban lódobogás ütötte meg a fülüket. Megálltak, hátranéztek, és egy
                        vágtató paripát pillantottak meg az országút kanyarulatánál.</p>
                    <p>Lovas legény levelet hozott a gazdájának. Fodor István levele volt Bécsből.
                        Az ifjú főpap többek között olyant is írt, ami nagyon megdobogtatta Miklós
                        szívét.</p>
                    <p>“A királyné őfelsége - írta Fodor Crispus István - udvarhölgyei közé
                        kinevezte a szegény Kisfaludy György árváját, Zsófikát. Az árva itt él az
                        olasz donsellák között, minthogy tiszte­letreméltó édesanyja nemrég
                        elhalálozott.”</p>
                    <p>Csáky nem tudta, hálás legyen-e ezért Beatrixnek, vagy még jobban meggyűlölje
                        őt. Ki tudja, vezeklés és jóvátétel vágyából vagy valami ördögi
                        kíváncsiságból tartja-e magánál, hogy áldo­zatának szomorúságában,
                        szégyenében és árvaságában szemtől szembe gyönyörködjék. Miklós egy
                        pillanatig nem tudta eldönteni. De aztán egyszerre minden elérzékenyedése és
                        szeretete, amelyet előbb az antik szépség forralt fel a lelkében, s amely
                        végigömlött az egész világon, most Kisfaludy Zsófika édes, szomorú kis
                        alakja körül sűrűsödött össze.</p>
                    <p>Eddig nem tudta, hogy mit kell cselekednie. De csak egy érintésre volt
                        szüksége a lelkének, hogy valamely irányban határozni tudjon.</p>
                    <p>És most végleg eldőlt a dilemma. Megkönnyebbült a szíve, mintha a mámoros
                        emlékek és a kínálkozó kéj bilincse egy pillanat alatt lehullottak volna az
                        akaratáról.</p>
                    <p>- Kiszabadítom őt a vipera öleléséből.</p>
                    <p>És elhatározta, hogy jóvátesz mindent, és újra feleségül kéri Zsófikát.
                        Kiderült az arca, szinte ujjongott örömében. Annyira tele volt boldog
                        önbecsüléssel, hogy a nyakába borult Giustig­nannak.</p>
                    <p>- Megtisztultam és felszabadultam. Szeretem önmagamat, Giustignan! Gyerünk
                        hazafelé, és kezdjük el az új életet hamar, már holnap reggel... hogy egy
                        napig se várjon tovább az én árva, szegény kis menyasszonyom.</p>
                    <p>- Gondold meg jól, Miklós! - hebegte elhűlve az olasz. - Neked Toscana
                        szelíd, virágos lejtőin van az otthonod.</p>
                    <p>- Nem igaz! - csattant fel ujjongva a magyar. - Nekem itt van, itt ni, a
                        hazám. Itt vannak az én véreim, atyámfiai, az én parasztjaim, az én egyetlen
                        szent, öreg magyar Úristenem - rajongott Miklós, és majdnem kicsordult a
                        szeméből a legszentebb magyar férfikönny. - Nincs ilyen tiszta, becsületes,
                        igaz nép ezen a földkerekségen. Heves, haragos, büszke és daliás; nem ismer
                        bosszút, haragtartást, engesztelhetetlenséget. Majd meglátod,
                        Giustignan.</p>
                    <p>Lassankint besötétedett. A hegyháti dombok gerincén állottak. Jobbról-balról
                        sötét, zúgó, fagyos leheletű erdők. A lombjavesztett fák között derékig érő
                        hó lila, sárga tűzszínekben ragyogott a leáldozó nap sugarában.</p>
                    <p>- Itt még bölények rejtőznek a mélyutakon, a hegyi patakok partján - mutatott
                        az erdőre Miklós. - Tavasszal nagy irtóvadászatot rendezek, ha rendbe jöttem
                        a Kisfaludyakkal.</p>
                    <p>- Igaz, hogy vadlovak is vannak ebben a barbár országban?</p>
                    <p>- A transsylvaniai és a kárpáti erdők szélén...</p>
                    <p>- Brr! - rázkódott Giustignan -, bölény, farkas, vadló, medve - nem
                        gondolnád, hogy éjjeli szállás után kellene nézni, domine magister?</p>
                    <p>Miklós habozott.</p>
                    <p>- Eh, még éjfél előtt otthon leszünk.</p>
                    <p>- Ebben az átkozott sötétségben?</p>
                    <p>- Majd kiragyog a hold.</p>
                    <p>Alig tettek egy mérföldet, előttük az ég alján gyanús vörös ködöt vettek
                        észre a látóhatáron.</p>
                    <p>- Szél lesz - jósolta Giustignan.</p>
                    <p>Valahol tűz van - gondolta amaz.</p>
                    <p>Sarkantyújukat belevágták a ló hasába. A göröngyös úton keserves volt a
                        vágtatás.</p>
                    <p>- Toronyiránt hazafelé - vezényelt Csáky, s letérve az útról, a bozótos,
                        árkos, süppedékes mezőn keresztül vágtatott.</p>
                    <p>- Tűz az bizony, Herculesre mondom, óriási tűz - szuszogta Giustignan. -
                        Egész falu éghet.</p>
                    <p>- Mégpedig Pécsvárad - kiáltott vissza Csáky.</p>
                    <p>- Talán az apátságot pörkölik a jobbágyok.</p>
                    <p>- Engem, Giustignan, engem - felelte Csáky gonosz előérzetektől gyötörve. És
                        izzadó homlokát törölgette.</p>
                    <p>Késő éjjel volt, amire hazaértek.</p>
                    <p>A Csáky-puszta körül temetői csend. A levegőben égett szalma, pernye,
                        zsarátnok szaga terjengett. A várkastély romokban hevert, megszenesedett
                        gerendák árván meredtek az égre. Itt-ott lila lángok csaptak fel a romokból.
                        Néha reccsent, roppant valami, s nagy dörejjel omlott össze egy kémény vagy
                        tűzfal. Éjjeli madarak, baglyok és keselyük, sasok és hollók keringtek az
                        enyészet felett. Emberi hang azonban nem vegyült a pusztulás vérfagyasztó
                        ropogásába. Csak megszenesedett holttestek hevertek az úton.</p>
                    <p>- Mi történt itt? - rémüldözött az olasz. - A poklok munkája ez? Mi van az
                        apátsággal?</p>
                    <p>Elvágtattak az apátságba. Csendes szundikálásukból felverték az atyákat.</p>
                    <p>- Török perzselte fel a Csáky-palotát?</p>
                    <p>- Csak a Kisfaludyak.</p>
                    <p>Giustignan keserűen felkiáltott:</p>
                    <p>- Ah, az emberséges, igaz nép, amely nem ismer bosszút, haragtartást,
                        engesztelhetetlenséget?</p>
                    <p>- És atyaságtok nem siettek mentésemre?</p>
                    <p>Az atyák elfordították a fejüket.</p>
                    <p>- És a Kápolnayak, Semennyeyek, Óváryak?</p>
                    <p>- Kisfaludyéknak adtak igazságot!</p>
                    <p>- És a jobbágyaim?</p>
                    <p>- Azokat a György úr vitézei lekaszabolták. Akik tudtak, elszaladtak.</p>
                    <p>Miklós káromkodott.</p>
                    <p>Az egyik atya ég felé fordította a fejét:</p>
                    <p>- Ez az Isten ítélete!</p>
                    <p>Elhagyták az apátságot.</p>
                    <p>Az éjszaka piros volt a roskadozó épületek, magtárak, istállók, jobbágytelkek
                        lángjától. Olyan hőséget árasztott a várkastély izzó kőépülete, hogy nem
                        lehetett közelébe menni. Lábuk gyökeret vert a két dűlőút keresztezésénél.
                        Ott állt egy durva, siklósi kőből faragott feszület. Körülötte a léckerítés,
                        amely a legelésző barmok ellen védte valamikor, porrá égve fehérlett a
                        földön. Az Üdvözítő üres kőszemével egykedvűen nézte a pusztulást.</p>
                    <p>Giustignan keresztet vetett magára és szemrehányólag kérdezte a
                        Megfeszítettől:</p>
                    <p>- És te el tudtad nézni ezt a vandalizmust?</p>
                    <p>Miklós közelebb lépett a kereszthez. Az Üdvözítő mellén kifeszített, széles
                        irhát pillantott meg s rajta vérrel mázolt otromba felírást:</p>
                    <p>“Felperzseltem a lator házát, és a földdel egyformává tettem az ő
                        gazdagságát.”</p>
                    <p>- Nézd, olvasd csak, Giustignan - szólt oda szomorúan a barátjának.</p>
                    <p>Az olasz fogvacogva olvasta tovább:</p>
                    <p>“A várad belsejébe tereltem házad népét, és megsütöttem őket, mint a
                        disznókat az ólban. Marháidat és a becsületedet Kisfaludy Györgynél, kedves
                        apósodnál keresd.”</p>
                    <p>Az olasz babonás szemmel meredt az Üdvözítőre. Szája reszketett, és a vér
                        leszaladt a szívéről.</p>
                    <p>- Jaj, megmozdult a Krisztus! - jajdult fel keservesen, és betakarta arcát. -
                        Misericordia!</p>
                    <p>Csáky Miklós nem félt. A kereszt elé lépett, és az Úr melléről letépte a
                        juhbőrt.</p>
                    <p>- Istentelen bitang! - mormogta dühvel. - A becsületemet is elrabolta? No,
                        azért utána megyünk a pokol tornácára is.</p>
                    <p>Két nap múlva Kisfaludy előtt volt Csáky és Giustignan. A fiatal főúr kinn
                        maradt az országúton, az olasz bement a várba hírvivőnek.</p>
                    <p>Egy óra múlva már ott lobogott az úton a várúr sisakjának tollbokrétája.</p>
                    <p>- Istenítélet lesz ez köztünk, bitang! - ordította Csáky Miklós felé.</p>
                    <p>És vitézeit hazaküldve, egyetlen csatlóssal maradt ott, aminthogy Csáky is
                        csak Giustignant tartotta magánál a viadal színhelyén.</p>
                    <p>Aztán az öreg várkapitány és a fiatal főúr összerobbant. Rövid volt a
                        küzdelem. Néhány perc múlva Kisfaludy György átütött koponyával, véresen
                        bukott le lováról. Csáky melléje térdelt. Kicsatolta nehéz vértjét és a
                        sisakot levette az öregúr nagy, ősz oroszlánfejéről.</p>
                    <p>- Bocsásson meg, apám... - suttogta, miközben Giustignan vizes kendővel
                        mosogatta a várúr tátongó sebét.</p>
                    <p>A vén katona iszonyú erőlködéssel elfordította a fejét. Behunyta szemét, a
                        száját össze­szorí­totta, és haragvó arcának reszkető izmai lassankint
                        elsimultak. Meghalt.</p>
                    <p> </p>
                </div>
              <div type="chapter">
                    <head>XIV</head>
                    <p>Diadalmas ausztriai fegyvertényei közepette eszébe jutott Mátyásnak, hogy
                        meglátogatja az ő Bécsben mulatozó árva feleségét. Kétnapi erőltetett,
                        pihenés nélkül való lovaglás után váratlanul megérkezett Bécsbe.</p>
                    <p>Rossz hírek várták az imperátort. A fuvarosok, halászok, szőlősgazdák és
                        kapások lelkében felébredt a császár iránt való gyermekes tisztelet. Mátyás
                        udvarának olasz és magyar huma­nistái felbőszítették az egyetem skolasztikus
                        tudósait. Néhány gazdag polgár családi békes­sé­gét és leánya becsületét
                        vesztette el az idegen hódítás alatt. Az adók ellen mindenki láza­dozott.
                        Mátyás király szándékosan enyhe és elnéző volt irányukban. Ez felszította a
                        németek vakmerőségét. A város forradalmi lázban vonaglott. A magyarpártiakat
                        orvul megtámadták. Teschler Miklós néhány raktárát kifosztották, és a gazdag
                        kalmárt halállal fenyegették.</p>
                    <p>Szapolyai István helytartót gyűlölte a bécsi nép. Itt-ott lázongani próbált,
                        mert köztudomású volt, hogy a fiatal Corvin János új birtokainak száműzött
                        gazdái, a sziléziai hercegek, fegy­verrel készülnek a magyar uralom ellen.
                        Azt is tudták, hogy titokban a cseh király is támogatja a
                        trónvesztetteket.</p>
                    <p>Mátyás ügyet sem vetett az osztrákok mozgolódására. Beatrixhez sietett, majd
                        a Burgban jelentést tétetett magának a bécsi állapotokról. Eközben
                        jelentették neki, hogy a bécsi egyetem hittudományi kara jött hozzá
                        kihallgatásra. Mátyás maga köré rendelte tudósait, és úgy fogadta a
                        küldöttséget. A doktorokat Nider atya, a főinkvizítor vezette az uralkodó
                        elé.</p>
                    <p>Johannes Nider dominikánus a Bibliát és a szentenciákat tanította a bécsi
                        egyetemen. Nagy, csontos, dörgő szavú ember volt, úgy ropogtatta az Isten
                        igéjét, mint egy condottiere a vezény­szavakat. Gőgös volt és szentéletű,
                        semmi sem árulta el rajta az aszkétát, az imádkozó, böjtölő és önmegtagadó
                        tudóst. Mintaszerű páter inquisitor volt, aki a legválogatottabb kínokat is
                        Isten dicsőségére ájtatos lélekkel rendeli el, de belül megsiratja
                        áldozatát.</p>
                    <p>Ő vezette Mátyás elé az istentagadó magyart.</p>
                    <p>- Hogy hívnak? - kérdezte Mátyás haragosan.</p>
                    <p>- Ladislaus Pogány.</p>
                    <p>- Fehér megyéből van egypár jó katonám a Pogányok nemzetségéből. De azok
                        szálas, kemény legények, s helyén áll a szívük és az eszük.</p>
                    <p>A barát szelíden pislogott rövidlátó, kancsal szemével. Szánalmas, beesett
                        mellű, horgas orrú fickó volt az istentagadó, vékonydongájú diák,
                        koplalásban és régi könyvek olvasásában egészen elcsenevészedett. Ha
                        beszélt, meg-megrázta a köhögés, és keservesen lihegett.</p>
                    <p>Johannes Nider elsorolta a barát bűneit.</p>
                    <p>- Felséges úr, ez az ördögtől megszállott eretnek baccalaureusa a hét szabad
                        művészetnek, felszentelt pap, s mégis oly csodálatos pogány elveket hirdet,
                        hogy tudtommal még az arab és zsidó averroisták között sincsen párja.</p>
                    <p>- Igaz ez, Ladislaus Pogány?</p>
                    <p>Az ifjú megszólalt. Szeme csillogó, lázas fényben égett.</p>
                    <p>- Ember vagyok, felség, és ők is emberek - felelt vádlóira mutogatva -, sem
                        én, sem ők nincsenek az igazság birtokában. De engem a józan ész és
                        Arisztotelész logikája támogat.</p>
                    <p>- Huszita vagy, fiam? - kérdezte a király érdeklődve.</p>
                    <p>- Nem, felség. A husziták ostoba és gonosz emberek. Valdeusok, ariánusok,
                        zsidók, szaracé­nusok és Domonkos-rendi barátok között nincs semmi
                        különbség. Ők éppen olyan gyermekek, mint a mágusok vagy asztrológusok.</p>
                    <p>- A csillagok hatalmában sem hiszel?</p>
                    <p>- Nem. Csak abban hiszek, aminek ésszerűségét belátom.</p>
                    <p>- Krisztusban hiszel-e?</p>
                    <p>- Nemes és jóakaratú ember volt. De nem volt Isten fia.</p>
                    <p>- Mire alapítod ezt a meggyőződésedet?</p>
                    <p>- A józan emberi értelemre, amely visszaborzad a Szentírásban hemzsegő
                        ellentmondásoktól.</p>
                    <p>- Káromkodik! - kiáltottak fel egyszerre Johannes Nider és a mellette álló
                        szerzetesek.</p>
                    <p>Nider a király elé állott.</p>
                    <p>A domonkos barát felhördült.</p>
                    <p>- Felséges úr! Ily arcátlan és megrögzött tévelygő még nem akadt bírói székem
                        elé. Nem is akartam fölötte egyedül ítélkezni. Börtönbe vetettem, s
                        odaküldtem hozzá a tudós clavorói Jakabot és a hispániai Márton mestert,
                        rendünkből való éleselméjű Szentírás-ismerőket.</p>
                    <p>És bemutatta a királynak a két jámbor hittudóst.</p>
                    <p>Mátyás kegyesen biccentett, és tovább faggatta az eretneket:</p>
                    <p>- Miféle ellentmondásokra célzol?</p>
                    <p>- Először is Isten nem lehetett emberré, mert Isten mindennek ura, az
                        embernek pedig lényege a szolgaság. Mindent Isten teremtett. Krisztust is,
                        tehát vagy nem Isten Krisztus, vagy pedig önmagát teremtette, akkor pedig az
                        ő emberi mivoltában kell a józan észnek kételkednie. Ha Krisztus Isten lett
                        volna, akkor nincs szükség arra, hogy leszálljon az emberek közé,
                        meg­kí­noztassa és meggyaláztassa magát, és keresztre feszíttessék. Akkor
                        egyetlen szavával, puszta akaratával vagy angyalainak adott parancsolatjával
                        megváltja az emberiséget. De istenfia létére olyan szorongattatások fogták
                        el a keresztfán, hogy felkiáltott: Éli, Éli, miért hagytál el engem?</p>
                    <p>A hittudósok között a felháborodás moraja zúgott végig.</p>
                    <p>- Ariánus, arab és zsidó okoskodás - hördült fel a domonkos. - Averrhoes és
                        Arisztotelész szószátyárkodása, Majmonides káromkodása.</p>
                    <p>- Arisztotelész a pokolba került - jelentette ki sötéten a hispániai
                        Márton.</p>
                    <p>- De az igazsága él és mennyei fényességben ragyog - válaszolt a
                        hittagadó.</p>
                    <p>A király körül a budai udvar legkiválóbb humanistái, magyar és olasz főpapok
                        és Szentírás-magyarázók ültek. Ott volt az éleseszű Gattus János is, a
                        szicíliai származású dominikánus, Aquinoi Szent Tamás kommentátora.</p>
                    <p>Mátyás Gattushoz fordult.</p>
                    <p>- Mit szólsz, fiam, ezekhez a szillogizmusokhoz?</p>
                    <p>Gattus gőgösen válaszolt:</p>
                    <p>- Gyermekes fecsegés. Az egyház tanítómesterei már régen megcáfolták. Nincs a
                        hitnek és természetfölötti világnak egyetlen problémája, amelyre Duns
                        Scotus, Szent Tamás vagy Szent Ágoston a legtisztább tudományosság fényében
                        meg ne találta volna a magyarázatot. De ezek a képzelgők új tudományokat
                        akarnak a régi szent bölcsesség trónjára ültetni.</p>
                    <p>Mátyás közbeszólt:</p>
                    <p>- Én azt hiszem, hogy más a hit és más a tudomány. Ezek hagyjanak békét
                        egymásnak.</p>
                    <p>Gattus felhördült:</p>
                    <p>- Felséges Augustus, a vallás és a tudomány egyetlen isteni koncepció
                        kisugárzása. Bennük ellentmondás nem lehet. Az Isten két karja, és e két
                        kiterjesztett kar együtt adja áldását az emberiségre.</p>
                    <p>Az eretnek lázas szeme rávillámlott a szicíliaira:</p>
                    <p>- Hát akkor miért vívnak ádáz harcokat franciskánusok és dominikánusok,
                        scotisták és tomis­ták, miért van annyi visszavonás, veszekedés, árulás és
                        vélekedés bölcs népek, szent doktorok és különféle szerzetek között a
                        szeplőtelen fogantatás problémája körül?</p>
                    <p>Nider atya adta meg a választ:</p>
                    <p>- Mert az ifjú nemzedék gőgös elbizakodottságban új eszmékkel és romboló
                        tanokkal mérgezi meg a könnyen hivő és műveletlen tömegeket. Mert a
                        pogányság szellemét idézik fel a logika, a csillagászat, a művészet és az
                        erkölcsök eltévelyedésében.</p>
                    <p>- Úgy van - dörögte a szicíliai -, megtébolyodtak a latin és görög
                        istentelenségek mértéktelen zabálásától.</p>
                    <p>- Platón és Arisztotelész foglalta el a szent evangélisták trónját.</p>
                    <p>Ekkor előállott Johann Kaltenmarkter kanonok, a bécsi egyetem tanára, aki
                        tévelygésért már egyszer kiállotta az inkvizíciót, és szabadságát Mátyás
                        királynak köszönhette.</p>
                    <p>- Felséges úr, dicső imperátor, a tudományok és művészek halhatatlan
                        mecénása... légy kegyelmes e zavaros elméjű tévelygő iránt. Már eleget
                        szenvedett lelki vakságáért. A jámbor hittudósok vérig korbácsolták. Három
                        napig étlen-szomjan, megkötözve, férgek között fetrengett sötét
                        cellájában.</p>
                    <p>- Igaz? - kérdezte szeme rebbenésével a király.</p>
                    <p>- A szent inkvizíció rendelése szerint és a piacenzai bíboros, egész Germania
                        legátusának engedelmével - felelt gőgösen Johannes Nider. - Csak ezek a
                        kenetek képesek megmutatni a tévelygőknek, mennyire esendő az emberi
                        értelem, mily hosszú a tudomány, és mily rövid az élet. Mert inkább kívántuk
                        e nyomorult féreg lelkét megmenteni, mint kímélni a testét.</p>
                    <p>A király háta mögött álldogáló Galeotti Marzio tenorja gúnyosan csattant
                        fel:</p>
                    <p>- Ismerem ezeket a keneteket.</p>
                    <p>A király mosolyogva hívta maga elé kedvenc humanistáját:</p>
                    <p>- Téged is megtáncoltattak istentelen irkafirkáidért. Tudom. Hogy is volt a
                        dolog?</p>
                    <p>Galeotti meghökkenve nézett a királyra. Szeméből akarta kiolvasni, hogy
                        haragszik-e vagy csak kegyelmesen évődik az isteni Augustus. Amikor látta,
                        hogy Mátyás mosolyog, felfohász­kodott, és pergő nyelvének pillanatnyi
                        szünetet sem adva, áradó bőbeszédűséggel mondotta el, hogyan gyűlt meg a
                        baja a Santo Uffizióval. Könyvet írt De incognitis
                            vulgo cím alatt, amelyben többek között azt találta mondani, hogy
                        aki józan ész és a természeti törvények szerint él, az elnyeri az örök
                        üdvösséget. Emiatt, habár könyve meg sem jelent, csak kéz­irat­ban olvasták
                        meghitt tanítványai, a velencei inkvizíció elfogatta, feleségével és
                        gyermekeivel együtt börtönbe vetette és megkínozta, őt magát a Palazzo
                        Ducale előtt pellengérre állította, ördögkoronával a fején, mint az
                        eretnekeket. Az utca népe megköpdöste, bántalmazta és kövér öreg disznónak
                        csúfolta, latrok és zsidók cinkosának, ördög szövetségesének és boszorkányok
                        szeretőjének káromolta, kövekkel megdobálta, úgyhogy két ízben a halál
                        ájulása környékezte.</p>
                    <p>- Eszeveszett, őrjöngő minoriták ültek felettem ítéletet. Nem tudtam, mit
                        határoztak rólam, de szamarak által vont halottaskocsin vittek a
                        vesztőhelyre, fekete fátyollal letakart lámpák sorfala között, mint akit
                        máglyára vagy bitóra szállítanak. Azt hittem, ütött az utolsó órám, és
                        magamat és családomat a minoritáknál is hatalmasabb Úristen irgalmába
                        ajánlottam. Szeren­csé­re csak hathónapi sötét börtönre ítéltek el, s nekem
                        sikerült a pápához, Mátyás király őfel­ségéhez és Medici Lorenzóhoz
                        leveleket eljuttatnom. Az isteni imperátor akkor való római követét,
                        ifjúkori barátunkat, Vitéz Jánost bízta meg a közbenjárással, a pápa magához
                        vonta az ügyet, Rómába citált, s engem felmentett a büntetés alól.</p>
                    <p>A domonkosok fanyar megbotránkozással hol a királyra, hol a humanistára
                        tekingettek. Mátyás szemmel láthatólag gyönyörködött megrökönyödésükben.</p>
                    <p>Leghamarabb Gattus szedte össze magát, és haragos arccal mutogatott a
                        humanistára:</p>
                    <p>- Ez is az új pogányok közül való. Felséges úr, ne pazarold kegyelmedet
                        ezekre a lélek­mérge­zőkre. Az ő tanításuk megrendíti az Isten uralmát a
                        földön, megingatja a trónokat, és megrot­hasztja a népek lelkét. Valami
                        szörnyű gyilkos járvány ez, mint a pestis vagy a nyavalyatörés.</p>
                    <p>A hitehagyott bágyadt mosollyal vágott közbe:</p>
                    <p>- A hajnal hasadása.</p>
                    <p>Mindenki Mátyásra nézett. A fejedelem halkan megszólalt.</p>
                    <p>- Értelek téged, Ladislaus Pogány, s köszönöm nektek, illustrissimi, hogy az
                        ügyet velem megismertettétek. Mi nem tartjuk magunkat illetékesnek, hogy a
                        hit és tudomány dolgában ítéletet mondjunk. Sokat gondolkoztam azon, hogy az
                        Úr Jézus Krisztus Péternek és János­nak, legkedvesebb tanítványainak mily
                        meglepő módon osztotta ki szerepeiket. A durva és erőszakos Péter elárulta,
                        megtagadta és esküvel erősítette, hogy nem ismeri őt, és mégis az ő kezébe
                        adta az egyház kormányzatát. Jánost pedig, aki az erény és hűség, az alázat
                        és szelíd­ség fehér galambocskája volt, jutalom és kitüntetés nélkül hagyta.
                        Én ugyan hittudományi dolgokban járatos nem vagyok, mert mint gyermek
                        kerültem a trónra, s így a sok közül keveset tanulhattam. De a kormányzás
                        dolgaihoz értek egy keveset. Nos, én úgy tartom, hogy egy állam
                        kormányzásához nem szentek és próféták, nem az isteni szelídség báránykái
                        kellenek, mint János, az evangélista. Hanem erős és bátor, kemény és okos
                        legények, akik nem félnek a fegyvertől, és ismerik az életet. Mint Péter, az
                        öreg, tapasztalt marcona halász. Én nem félek sem a prédikátoroktól, sem az
                        istentagadóktól. A boszorkányoktól sem félek, és Arisztotelész sem okoz
                        álmatlan éjszakákat.</p>
                    <p>- Isteni Augustus, legyen áldva a te bölcsességed! - jajdult fel boldogan az
                        eretnek.</p>
                    <p>A király intett, hogy hallgasson.</p>
                    <p>- Ladislaus Pogány! Te a megfejthetetlent akarod megmagyarázni. Te az Isten
                        keresztre feszített fiát Arisztotelésszel, a hittudományt a geometriával, a
                        kereszténységet a pogány szkepszissel akarod helyettesíteni. Azt hiszed,
                        hogy ezzel használsz embertársaidnak? Használsz a hazának és a
                        fejedelemnek?</p>
                    <p>Pogány lehajtotta a fejét.</p>
                    <p>- Használok az igazságnak. Megmentem és trónra ültetem az igazságot. Nekem az
                        igazság a hazám, a népem, a fejedelmem és az istenem.</p>
                    <p>A király mosolygott.</p>
                    <p>- Te éppen olyan rajongó vagy, mint a kolduló barátok, akik a Szentföldről
                        hozott harmat­cseppekkel és Kapisztrán János öszvérének zablájával akarják
                        megváltani az emberiséget. Te a tudományok őrültje vagy, mint azok a babona
                        és a misztikus rajongás őrültjei. A hit kérdéseit ne bolygasd. Tartsd
                        tiszteletben a jámbor emberek szent meggyőződését. Hiszesz az Istenben?</p>
                    <p>- Mint a világot összetartó harmóniában, mindenek végokában, az univerzum
                        éltető lelkében... Unum est principium totius universi et prima causa...</p>
                    <p>- Máglyára vele! - süvítette a páter inquisitor hangja. - Felségsértő és
                        forradalmár, az Anti­krisztus küldöttje.</p>
                    <p>- Fiam, te nem követed Krisztus példáját, aki Pétert az egyház fejévé tette,
                        habár elárulta őt - szólt gúnyosan a király. - Ladislaus Pogány maradjon
                        életben, de hátralévő napjait töltse az én pálos szerzeteseim között, a
                        Nándor-hegyi kolostorban. Ott magához méltó társaságot talál. Tudományban és
                        istenfélelemben kitűnő barátokat, azokat térítse el Szent Tamás
                        filozófiá­jától, ha olyan ellenállhatatlanok az ő szillogizmusai.</p>
                    <p>Az eretnek leborult a király lába elé.</p>
                    <p>- Felséges Úr! Mindenre kész vagyok, csak ne engedd, hogy tovább gyötörjék a
                        lelkemet. Vitess inkább a máglyára, égettesd meg csontjaimat, feszíttess
                        keresztre vagy temettess el inkább elevenen!</p>
                    <p>Mátyás mosolygott.</p>
                    <p>- Megmondtam, és nem változtatok azon. A pálosok közt fogsz elmélkedni a
                        logikai ellenté­teken.</p>
                    <p>A vádlottat elvezették.</p>
                    <p>Benn, a dolgozószobájában Galeotti Marziót fogadta a király. Nyájas, beszédes
                        és kegyelmes volt a humanistához. Galeotti felbátorodott, és alázatos
                        hajlongások között kérlelni kezdte a királyt.</p>
                    <p>- Isteni Augustus, Johann Kaltenmarkter és az egyetem néhány szabad szellemű,
                        természet­tudományokkal foglalkozó magisztere könyörögni óhajt felségednél a
                        szerencsétlen Ladislaus Pogány érdekében.</p>
                    <p>- Nem fogadom őket - vágott közbe haragosan Mátyás.</p>
                    <p>- De a gondolkozás szabadsága... a logika, a kutatás, a szellem szárnyalása
                        nevében...</p>
                    <p>- Hallgass, Marzio! - szólt rá keményen a király. - Az a szerencsétlen Pogány
                        megérdemli, hogy kolostori börtön magányában elmélkedjék a logikai
                        ellentmondások felett.</p>
                    <p>- Jámbor, vaksi, nyavalyás tudós.</p>
                    <p>- De mindenáron meg akarja győzni embertársait az ő igazáról. Csúfolja az
                        egyház szer­tar­tásait és a papokat, akik a szentségeket kiszolgáltatják.
                        Pedig ők az én papjaim, és nekem szük­ségem van rájuk, hogy féken tartsák
                        népeim lelkében a lázadozó fenevadat. A te nyava­lyás metafizikusod
                        káromolja a Szent Szüzet, akinek képe zászlóimat díszíti és halálmegvető
                        bátorsággal tölti el katonáim lelkét. Arisztotelésztől sem tűröm, hogy
                        megbolygassa az egyházi tekintélyt és a nép vallásos áhítatát. Az egyház az
                        én leghasznavehetőbb szövetsége­sem. Ladislaus Pogány tehát az én
                        ellenfelem, és a politikám ellen hadakozik. Becsukatom, mert nem szeretem az
                        izgága embereket. Váradi Pétert is becsukattam.</p>
                    <p>Galeotti megrökönyödött arccal bámulta a királyt.</p>
                    <p>- Milyen égbekiáltó tombolása ez a királyi önzés határtalanságának - gondolta
                        magában áhítattal. - Neki szabad... de másnak senkinek.</p>
                    <p>Meggörnyedt vállal kifelé indult. Egyszerre a király súlyos öklét érezte a
                        tarkóján.</p>
                    <p>- Ne félj, Marzio szolgám, nem lesz ám sem nagyon szűk, sem nagyon sötét a
                        védenced börtöne. Legyen a celláján jó tágas ablak, és adj be neki könyvet,
                        amennyit csak akar.</p>
                    <p> Beatrix ágyban fekvő beteg volt, csúzos bántalmai nagy kínokat okoztak
                        testének. Valami más baja is volt, amit - úgy mondják - az Eleonora által
                        küldött orvos durva, fájdalmas kúrája okozott a királynénak. Mátyás
                        szomorúan nézte szenvedő hitvesét. Látta rajta a lélek kínos vergődését is,
                        s amikor elmondták neki megdöbbentő nyugtalanságát, megkérdezte
                        Beatrixot:</p>
                    <p>- Bice, tudod, hogy lehozom érted az égboltozat csillagait, mondd meg, mi a
                        kívánságod?</p>
                    <p>A királyné szeméből kivillant az öröm.</p>
                    <p>- Felséges atyám, megöl a szégyen, a kétségbeesés.</p>
                    <p>- Bice! - kiáltott Mátyás rémült gyanakvással. Nem tudott egyébre gondolni,
                        mint hogy távol­léte alatt botrány tört ki a királyné körül. A lélegzete
                        elakadt, szíve fájdalmasat dobbant, és borzasztó forróság buggyant ki a
                        melléből, felszaladt a torkába, úgyhogy mind a két kezével odakapott a
                        nyeldeklőjéhez. - Beatrice, beszélj! - nyögte keservesen.</p>
                    <p>- Mátyás, én meghalok... - vergődött az asszony.</p>
                    <p>- Bántott valaki?</p>
                    <p>- Igen.</p>
                    <p>Mátyás felhördült:</p>
                    <p>- A fejét vétetem a gyalázatosnak!</p>
                    <p>Beatrix zokogva rázta a fejét:</p>
                    <p>- Nem. Azt nem tudod megbüntetni.</p>
                    <p>- Rágalmaztak, kémkedtek, árulkodtak rád? Nem kímélek senkit. Látod, Váradi
                        érsek még a börtönben sínylődik... Keresztre feszíttetem, aki hozzád
                        merészelt nyúlni aljas rágalmával.</p>
                    <p>Beatrix most vette csak észre, hogy mire gondol Mátyás. Szép, fátyolos,
                        harmatos szeméből diadalmas sugár szökkent ki, és gyönyörűség ömlött szét a
                        szívén. Elérzékenyedett. Arcát ráhajtotta az ágy szélén ülő király remegő
                        kezére. Megcsókolta.</p>
                    <p>- Ó, hogy sajnállak téged, ha valami olyan nyugtalanítana, ami az én hitvesi
                        hűségemet...</p>
                    <p>- Nem arról beszélek - tiltakozott Mátyás izgatottan. - De az udvari emberek
                        szennyes fantáziája...</p>
                    <p>Beatrix közbevágott:</p>
                    <p>- Az nem ér fel az én hitvesi és királynői hűségem magas trónjáig.</p>
                    <p>- Az olaszaid előtt semmi sem szent...</p>
                    <p>- Csak az erény és a tisztaság.</p>
                    <p>Mátyás ingerülten rázta a fejét, de Beatrix hirtelen megragadta a király
                        arcát. Felemelkedett az ágyában, úgyhogy hálóinge lecsúszott hófehér
                        válláról. Két puha, meleg tenyere közé fogta a király arcát, egész közel
                        hajolt hozzá, és tekintetét annak mélyen ülő barna szemébe fúrta:</p>
                    <p>- Mátyás, te kételkedel bennem?</p>
                    <p>A király felelni sem tudott az izgalomtól.</p>
                    <p>- Mátyás, te el tudod képzelni, hogy valaha életemben más férfiúra is
                        rágondoltam?</p>
                    <p>A király mereven bámult a gyermekesen tiszta, nyílt, bájos kék szemekbe,
                        amelyek úgy néztek rá, mint az angyalok. Oly ártatlanul, őszintén és mélyen.
                        Beatrix lihegve folytatta.</p>
                    <p>- Mátyás, ne hidd el, ha rosszat sugdosnak rólam a füledbe. Én tiszta vagyok
                        és szent, mint az égi Madonna, akit lehívok most mennyei tanúskodásra.</p>
                    <p>- Beatrice!</p>
                    <p>- Mátyás, ő ott fenn a tisztaság, az érintetlenség és a szentség kelyhe, ő az
                        én anyám és a tied, ő a mi kérlelhetetlen, igazságos bíránk, ő a mi Urunk
                        szeplőtlen anyja, a harmatos és makulátlan szűz, ő az én tanúm, hogy
                        gyermekségemtől fogva csak egy férfiúról álmodtam, neki szenteltem fel
                        lelkem és testem szeplőtelen oltárát... az ő anyai keze úgy áldjon meg
                        engem, vagy úgy verjen örök szégyennel, nyomorúsággal és kárhozattal, ha
                        valaha is vétettem ellened, drága, hatalmas, imádott uram.</p>
                    <p>Beatrix sírt és könnyein keresztül, egészen közel hajolva, a király szemébe
                        nézett, oly tisztán, őszintén és bensőséggel, mint a gyermekek, a galambok
                        és a virágok. És maga is meghatottan, elérzékenyedve, ujjongással ünnepelte
                        a saját tisztaságát.</p>
                    <p>Mátyás egész testében reszketett. Ráhajolt Beatrix gyönyörű, fehér homlokára,
                        és hálásan megcsókolta.</p>
                    <p>- Mi bánt tehát, édes szép kis lányom? Miért szenvedsz? Mi fáj? Hadd segítsek
                        rajtad - dadogta majdnem magánkívül.</p>
                    <p>Beatrix felsikoltott.</p>
                    <p>- Felség... meghalok, ha János herceg... ha Corvin János... ha az ő kedvéért
                        megalázod a te hitvesedet...</p>
                    <p>Mátyás kezébe vette a szenvedő, beesett, halotthalvány arcocskát, és forró
                        csókot csókolt Beatrix szája közepére.</p>
                    <p>- Nem ez a te bajod, édes kis galambom.</p>
                    <p>Beatrix lehunyta a szempilláját.</p>
                    <p>- Nem a dicsőség, nem a hatalom, nem a korona után vágyakozol te szegény, te
                        gyenge, gyö­nyörű madonnám. Az anyaság az, ami után eped a te szíved. Ó, ha
                        te fiút tudnál nekem adni, a mi vérünk vércseppjét, egy királyi kis
                        galambot, igazi királyi aranyágacskát tudna kihajtani a te királynői
                        tested... akkor nem vágyakoznál Hyppolitra, nem gyűlölnéd Jánost, nem
                        epednél a trón után, nem vergődnél a gőg, dac, harag és öröm, könny és
                        kacagás nyugtalanságában... akkor megnyugodnál bennem és a magad magzatában
                        és a te anyai dicsőségedben és az ő jövendő nagyságában... Beatrice,
                        könyörögj az Istennek... segítsen rajtunk, a mi szegény árvaságunkon...</p>
                    <p>Beatrix sírt. Őszinte, igaz, tiszta asszonyi könnyek csurogtak lehunyt
                        szempillái alól.</p>
                    <p>Mátyás ott állott az ágya előtt, nézte és szánta őt és magamagát. Aztán
                        eszébe jutott az a másik asszony, aki anya ugyan, de nincsen gyermeke, akit
                        szeressen és becézgessen. Azt az élő gyer­mek után való sóvárgása szomorúvá,
                        szelíddé, majdnem ügyefogyottá tette. Gyámoltalan­sá­gá­nak mélyiből nem
                        tudott más szó felbugyogni, mint hogy: add vissza a gyermekemet. Ez meg
                        félelmes, végletekben vonagló, lobogó, száguldozó, fergeteges lelkű démonná
                        lett a gyermek után való epedésben, a gyermek után, aki nincs.</p>
                    <p>Két egyformán szerencsétlen, egyetlen, igazi rendeltetésétől, valódi tiszta,
                        mindent pótló gyö­nyö­rűségétől, benső értelmétől, szentséges céljától
                        megfosztott szegény, beteg asszony - Beatrix és Borbála!</p>
                    <p>Mátyás érezte, hogy a nagy Titok végre önmagát fejtette meg. Kinyílt,
                        kipattant, és meg­mutatta méhét, a meddőt, a kifosztottat, a hiába
                        epekedőt.</p>
                    <p>Nagy, félelmetes, rejtelmes mélyű Titok, már nem vagy titok többé!</p>
                    <p> </p>
                </div>
            </div>
            <div type="group">
                <head>HARMADIK KÖNYV</head>
              <div type="chapter">
                    <head>I</head>
                    <p>A Burg déli szárnyán berendezett titkos kancelláriában Bakócz Tamás és
                        Fontana Ferenc várták a királyt. Most is ők voltak a fejedelem legmeghittebb
                        diplomatái. A főkancellár, János váradi püspök Párizsban járt, helyette
                        Bakócz volt a külügyek legfőbb intézője. A püspök nyers gúnnyal csipkedte az
                        olaszt:</p>
                    <p>- A milánói házasság körül bonyodalmakat szimatolok. Magnificentiádnak
                        nincsenek aggodal­mai?</p>
                    <p>Fontana most jött haza Milánóból, ahol Corvin János herceget képviselte.
                        Hiúságában mélyen sértve, felemelt hangon vágott vissza:</p>
                    <p>- A házasságot meghatalmazott útján annak rendje és módja szerint Milánóban
                        megkötötték. Ott állottam a Sala dei Scaglioniban, Gian Galeazzo herceg
                        mellett, a nápolyi és ferrarai követek között, amikor Ascanio bíboros
                        áldását adta Bianca hercegasszony és a főkancellár által képviselt János úr
                        házasságára. A házasság per verba de presenti megtörtént.</p>
                    <p>- De a hercegnő nemigen mutatkozik nálunk - gúnyolódott tovább az
                        alkancellár.</p>
                    <p>- Az a király dolga - legyintett Fontana.</p>
                    <p>Mind a ketten tudták a késedelem okát. De egymás előtt titkolództak. Ez a két
                        ember gyűlölte, de tisztelte egymást. Bámulták egymás lángeszét, és
                        mindegyikük bizalmatlankodott a másik hűségében.</p>
                    <p>Mátyás ismét betegeskedett. Köszvénye miatt két botra támaszkodva vonszolta
                        magát, de így is éjjel-nappal dolgozott. A kancellária irodatermébe is
                        szenvedő arccal lépett be, fel-fel­szisszent hasogató fájdalmai miatt,
                        meg-megrokkant a dereka, de szemöldökének egy bús és gőgös rándulásával
                        utasította vissza kísérője, Fodor István apát és királyi jegyző
                        segítségét.</p>
                    <p>- Megindítjuk a háborút a cseh király ellen - ez volt a köszöntése.</p>
                    <p>Bakócz, aki négy esztendőn keresztül hasztalan sürgette a nagy török háború
                        megindítását, el­pirult fájdalmas meglepetésében. Remegő hangon, alázatosan,
                        de eltitkolhatatlan rosszallással megkérdezte:</p>
                    <p>- Szabad-e tudnunk, felséged hűséges szolgáinak, hogy mi indítja az
                        imperátort e nagy horderejű lépés megtételére?</p>
                    <p>- Félsz? - kérdezte bosszúsan és megvetőleg a király.</p>
                    <p>- A győzelemben biztos vagyok, ha felséged úgy akarja. De az európai helyzet,
                        a magyar­országi viszonyok, a török fenyegető mozdulatai...</p>
                    <p>- Eh! Elég a lamentálásból, Ulászlóval egyszer már végleg le kell számolnom.
                        Ez a nagy, kövér fickó mindig az utamba áll, valahányszor apróbb-nagyobb
                        bajokon kellene átvágnom magamat.</p>
                    <p>Bakócz gyanakvó, keserű, gyűlölködő lelkében önkéntelenül felvillant egy név:
                        Beatrix. A királynénak nem olyan ellenszenves ez a nagy, kövér fickó.</p>
                    <p>A király folytatta:</p>
                    <p>- A cseh királyság kérdését végleg rendezni kell, uraim. Mégiscsak
                        nevetséges, hogy két cseh király legyen Európában: Mátyás és - tette hozzá
                        véghetetlen kicsinyléssel - Ulászló. Egyetlen cseh király lesz ezen a
                        földön, arra az életemet teszem.</p>
                    <p>- Mátyás - mondta nyomatékkal Bakócz.</p>
                    <p>- Corvin János - mondta finom bókkal Fontana.</p>
                    <p>A király hálásan pillantott öreg barátjára.</p>
                    <p>Bakócz nyomban belement a kérdés diplomáciai jelentőségébe.</p>
                    <p>- Ulászlót apja, Kázmér lengyel király fogja támogatni.</p>
                    <p>- Engem pedig Iván, a moszkvai nagyfejedelem. Értesítést kaptam a
                        fejedelemtől, egész Oroszország urától, hogy máris megindította a háborút
                        Lengyelország ellen. Mengli-Giráj kán pedig, az orosz fejedelem
                        szövetségese, immár betört Lengyelországba, és nagy károkat okozott a közös
                        ellenségnek.</p>
                    <p>- Nagy és hasznos szövetség - dörmögött Bakócz, akinek nem tetszett, hogy a
                        keleti szaka­dárral köt Mátyás szövetséget.</p>
                    <p>- Ő barátom és hívem. Nem kételkedem, hogy ketten még nagy dolgokat művelünk
                        Európa csodálatára. Küldtem is a nagyfejedelemnek építő- és ércmunkásokat,
                        valamint ágyúöntő mestereket, fegyverkovácsokat, tüzéreket és bombavető
                        gépekhez értő mérnököket, hogy hadseregét méltóképpen felszerelhesse.</p>
                    <p>A király leültette a két diplomatát. Nagyot lélegzett, és ráncba szedte
                        homlokát.</p>
                    <p>- Végre is meg kell nektek ismernetek az én jövendő politikámat. Torkig
                        vagyok az apró diplomáciai játékokkal. Évtizedekig kísérleteztem
                        jobbra-balra, cseh, lengyel, osztrák, német, olasz, bosnyák, rác és oláh
                        gézengúzokkal. Voltak köztük agyafúrt fickók és tökkelütött hülyék; jámbor,
                        eszelős és lángeszű gazemberek. Voltak együgyű rajongók és cinikus
                        üzlet­emberek. Utálom őket.</p>
                    <p>Bakócz Tamás megelégedéssel bólongatott, Fontana aggodalmasan leste a király
                        szavát.</p>
                    <p>- Először is megundorodtam az olaszoktól.</p>
                    <p>Bakócz szemében felcsillant a győzelem lángja. Fontana értelmes tekintetéből
                        hideg közöny világlott.</p>
                    <p>Fodor apát elhalványodott. Az ő humanista szíve ijedten dobbant meg a király
                        nyers kifaka­dására.</p>
                    <p>- Ezeknek a fickóknak egy része egyáltalán nem, a másik része meg annál
                        jobban tudja, hogy mit cselekszik és mit kell cselekednie. Velence azok közé
                        tartozik, akik mindig tudják. Tudják például nagyon jól, hogy miért
                        akadályozzák meg Dsem hercegnek udvaromhoz való menekü­lését. Én három hónap
                        alatt Konstantinápolyban vagyok, és a török császárt a Kaukázusba űzöm, ha
                        Velence lemond török üzleteiről. Csakhogy nem mond ám le, uraim. És nem mond
                        le a többi olasz államocska sem. A milánói Galeazzo Mária már húsz évvel
                        ezelőtt akart szövetségre lépni a törökkel, hogy Velencét tönkretegye.
                        Ugyanezt tették kedves rokonaim, a nápolyi Aragóniaiak is. Ezek az olaszok
                        egymást iparkodtak a törökkel fölfalatni. VIII. Ince, ahelyett hogy kiadná
                        nekem Dsemet, II. Bajazed szultán aranyaiért porkolábszerepet játszik a
                        szerencsétlen herceg rovására. Velence pedig elég arcátlan, hogy fegyvert,
                        szerszámot és egyéb árucikkeket szállít Konstantinápolyba. Ezekre építsem én
                        a török politikámat?</p>
                    <p>Fontana szomorúan helyeselt. Ő még egyebet is tudott volna mondani az olasz
                        államok politikájáról.</p>
                    <p>- Egyébként - folytatta a király - én azt mondom nektek, hogy Olaszország
                        elveszett. Botor és nagyzási hóbortban szenvedő királyocskák és hercegecskék
                        játszadoznak Francia- és Spanyol­ország meg a német császár rokonszenvével
                        vagy haragjával. Apró kereskedők, bankárok, néhány rosszul épített vár ura,
                        rablóvezérek és zsoldoskapitányok, akiknek a hadseregét min­de­nestül meg
                        lehet venni néhány marék aranyon, akik úgy akarnak háborút viselni, hogy
                        náthát ne kapjanak a hűvös éjszakákon, mégis játszanak a tűzzel, mint a
                        gyermek a széna­boglya mellett. Meglátjátok, hogy felgyúl egy szép napon
                        Itália. Még megtörténhetik, hogy VIII. Károly, ez a szörnyszülött bohóc, ez
                        a majomtestű púpos maskara bevonul Itáliába, és beleül az egymással
                        veszekedő fejedelmek trónjába. Itália nem számít többé - fejezte be a
                        király, és végigsöpört tenyerével az asztalán, mintha onnan akarná letörölni
                        a félszigetet. - Én legalább - enyhítette kissé a kemény próféciát - nem
                        vehetem hasznát.</p>
                    <p>Fodor apát némán, mozdulatlanul állott a király háta mögött, mint egy merev
                        templomi szo­bor. De a szíve nagyon fájt. Gondolkodás nélkül hitt a nagy
                        király szavában, és belül már meg is siratta Itáliát.</p>
                    <p>- Tehát a milánói házasság...? - kérdezte az alkancellár.</p>
                    <p>- Nem sürgős. De azért csak tartsd melegen - fordult Fontana felé sokatmondó
                        rövid pillan­tás­sal. - Azt nem akarom, hogy Milánó vonuljon vissza. Hiába
                        folytat aknamunkát ellenem Fer­ran­te, a vén nápolyi király, Velence,
                        Ferrara... nem tűröm, hogy ők irányítsák az eseményeket. Ha nincs Bianca
                        hercegnőre, a Sforzákra, Milánóra szükségem, majd visszalépek én.
                        Min­den­esetre én akarom irányítani a háború taktikáját.</p>
                    <p>- Úgy van - helyeselt az olasz.</p>
                    <p>A magyar hallgatott.</p>
                    <p>- Ehhez pedig az kell - folytatta a király -, hogy Ulászlóval végleg
                        leszámoljunk. Evégből megkötöm a szerződést az oroszokkal. Aztán
                        fegyverszünet a törökkel...</p>
                    <p>- A törökkel?</p>
                    <p>- Bakócz Tamás, te csodálkozol? Hát ha azt mondanám, hogy szövetséget kötök a
                        császárral? Mi?</p>
                    <p>Az alkancellár hallgatott.</p>
                    <p>- Gondold el csak: mi volna az, ha II. Bajazed, Iván és Hunyadi Mátyás
                        szövetségre lépne a német császár, Francia- és Spanyolország ellen? Mi? Nem
                        volna ez természetes és nagyszerű vállalkozás?</p>
                    <p>- Egy eretnek és egy pogány!</p>
                    <p>- Eh! Hagyjátok már abba a ti gyerekes lovagkori hazugságaitokat. Látod, a
                        velenceiek, a nápolyiak és VIII. Ince már abbahagyta. Vagy talán még most is
                        gyermekhadsereget akarnátok vezetni a Szentföld visszafoglalására?</p>
                    <p>Bakócz Tamás megrémült az istentelen beszéd hallatára.</p>
                    <p>- Nem, ne félj, Tamás püspök. Én nem szándékozom a szultánt Róma ellen
                        vezetni. De ha biztonságban és barátságban vagyok vele meg az egyiptomiakkal
                        meg a perzsákkal és oroszokkal, esetleg lemegyek Rómába én, mielőtt a
                        császár vagy a hülye francia király, esetleg Ferdinánd spanyol
                        csőcselékhadai oda bevonulnának.</p>
                    <p>Fodor apát majdnem elkiáltotta magát. Mátyás Itáliában! Milyen gyönyörű álom!
                        Mátyás, az északi hódító, az új Macedóniai Sándor keblére vonja a tenger
                        bűnbe merült, ragyogó Mária Magdolnáját! Micsoda gyümölcse lenne ennek az
                        isteni ölelkezésnek!</p>
                    <p>Micsoda szárnyalása a királyi nagyravágyásnak! - gondolta szinte vallásos
                        rajongással az olasz Fontana. - Ha ez az ember egészséges volna, és hosszú
                        életet adna neki az Úristen!...</p>
                    <p>Ahogy kimeredt szemmel, nyitva felejtett ajakkal figyelte a királyt, úgy tűnt
                        fel neki, mintha az indulatosan elfojtott rajongással beszélő Mátyás
                        szájából, orrából és szeméből lángözön törne elő.</p>
                    <p>A király köhécselni kezdett. Egész teste megrázkódott, és nehezen
                        lélegzett.</p>
                    <p>- Vegyétek tudomásul, hogy minden más csak játék, csak arra való fortély,
                        hogy igazi szándé­kainkat elleplezzük. Tehát: nagy keleti szövetség. Ennek
                        első hatása: Csehország meghódí­tása, Lengyelország semlegességre való
                        kényszerítése...</p>
                    <p>- ...A választófejedelmek megfélemlítése, római királyság, német
                        császárság... - folytatta Bakócz öntudatlanul beleszólva a király
                        programjába. Ismét elkapta őt a nagyság és ember­feletti erő varázsa, amely
                        oly rokon volt az ő nagyravágyó lelkületével.</p>
                    <p>- Úgy van, Tamás püspök, te megértettél engem - helyeselt a király. - Ezért
                        kedvellek én téged. De egyet kifelejtettél.</p>
                    <p>- Corvin János herceg úr őfenségét, a római királyt - szólt áhítattal
                        Francesco Fontana.</p>
                    <p>- A fiamat - tette hozzá elérzékenyedve a király.</p>
                    <p>Mind a hárman elhallgattak. A két diplomata szíve most majdnem elolvadt a
                        nagy király iránt való mérhetetlen rajongásban. Soha nem látták olyan
                        nagynak, mint amikor megpillanthatták benne az aggódó, szerető, ellágyult
                        apát.</p>
                    <p> </p>
                </div>
              <div type="chapter">
                    <head>II</head>
                    <p>Beatrix a Cillyerhofban berendezett királynői termek egyikében Galeotti
                        Marzio felolvasását hallgatta. A királyné betegeskedett. Szép, fehér,
                        kendőzött arca megnyúlt és megsoványodott. De így még hódítóbb volt, mert
                        szenvedőnek látszott. A termete elvesztette fiatalos ruganyos­ságát és
                        arányait, de a hús, a zsírpárnák, a puhaság buja varázsában olyanná lett,
                        mint egy szerelemre táplált keleti odaliszk. Beatrix megunta a sikamlós
                        olasz novellát, amelyet a humanista a szerelmes színészek érzékeket
                        csiklandozó hanglejtésével olvasott a királynénak.</p>
                    <p>Nem tudott figyelni az elbeszélésre. Elégedetlen volt, és tele aggodalommal.
                        Úgy érezte, hogy a sorsa döntő fordulat előtt áll. Ezen járt az esze.
                        Mátyással nem bír. A király úgy szereti őt, mint egy beteg gyermeket. Szabad
                        neki minden; kap játékot, drágát, finomat, tengernyit; játszhat a király
                        pénzével, birtokaival, váraival, az ország javaival, az egyház
                        méltóságaival, az esztergomi érsekséggel, a gyermek Hyppolit mulattatására,
                        össze is törheti a játékokat, hogyha megunta - de a trónörökösödés
                        kérdéséhez nem nyúlhat, mert az nem gyerek kezébe való.</p>
                    <p>Pedig ő már mindenen túl van, ami a gyermekeket mulattatja. Neki nem játék
                        kell, hanem korona. Ah, erre a gondolatra felforrt a vére, és kéjbe merült
                        az egész idegrendszere.</p>
                    <p>De ebben nem sikerül semmi. Hiába hívta maga mellé segítségül apját,
                        Ferrantét, bátyját, Alphonsót, hiába küldetett ide követet a pápa udvarából,
                        hogy megpuhítsák Mátyást. A király hajlíthatatlan. Nem durva, nem él a
                        megtorlás hatalmával, nem fenyegetőzik, nem büntet, de hajlíthatatlan.</p>
                    <p>Hiába küldözgeti embereit titkos írású levelekkel az olasz udvarokhoz, hiába
                        akarja fellázítani Corvin János ellenségeit, a gőgös, maguk is trónra
                        aspiráló magyar urakat, hiába ígérgeti oda a fél országot a szomszéd kis
                        hatalmasságoknak - Mátyást nem tudja sem felbőszíteni, sem meglágyítani. A
                        király mindenre rájön, valóságos titkos szervezetet tart fenn az ő
                        praktikáinak ellenőrzésére, a leveleit elfogatja, az embereit ártalmatlanná
                        teszi, a terveit meghiúsítja, a szövetségeseit megfélemlíti, őt magát
                        eközben kíméli, sőt becézgeti, nem is úgy bánik vele, mint gyermekkel, hanem
                        mint egy őrülttel, akit nem szabad ingerelni, hanem óvni és félteni kell,
                        nehogy kárt tegyen másban vagy önmagában.</p>
                    <p>Erre a gondolatra Beatrix még inkább felbőszült.</p>
                    <p>Nemrég jött vissza meghitt bizalmasa, Cattivello futár Nápolyból és
                        Milánóból. A futár teljes kudarcot jelentett. Nemcsak Mátyásnak, de a
                        külföldi udvaroknak jóakaratára sem számíthat. A Sforza-ház ragaszkodik a
                        Corvin János királyságához, sőt ezért az árért Miksa római király is
                        hajlandó leányát a fattyúval összeházasítani... Ez több, mint amennyit
                        Beatrix lelke el tudott cipelni. Érezte, hogy most már cselekednie kell.</p>
                    <p>De mit? Bizalma mindenkiben megrendült. A magyaroktól félt. Tudta, hogy azok,
                        ha terhes is nekik Mátyás zsarnoksága, s ha le is nézik a beteges, hibás
                        gyermek János herceget, őt, az olasz asszonyt még jobban gyűlölik
                        valamennyien. Minden reménye az udvarában élő olaszok felé fordult.
                        Cattivello... igen, ez a fickó szerelmes, vakmerő, szegény és
                        lelkiismeretlen. Igen, ő az egyik... a másik? Tekintete ráesett Galeotti
                        Marzióra, aki buzgón és saját hangjában gyönyörködve olvasott. Beatrix
                        megörült, és megállította az olasz pergő nyelvét:</p>
                    <p>- Unalmas. Beszélj valamit a te kalandjaidból, Galeotti.</p>
                    <p>Galeotti becsapta a könyvet, és rimánkodó hangon válaszolt:</p>
                    <p>- Madonna diva Beatrice, felséged alázatos szolgája nincs olyan állapotban,
                        hogy fiatalságára és régi szép életének tavaszi örömeire vissza tudna
                        emlékezni.</p>
                    <p>- Baj van, Marzio?</p>
                    <p>- A Moirák űzőbe vettek, és nem hagynak megpihenni e siralomvölgyben,
                        felséges madonna...</p>
                    <p>- Nincs pénzed, Marzio! - jelentette ki tréfás komolykodással a királyné.</p>
                    <p>- Nincs - gyónta meg lehajtott fejjel a nagy, kövér, piros arcú öreg
                        gyermek.</p>
                    <p>- Pedig a felség, amikor az újévi ajándékozásokat osztotta ki a cselédség
                        között, arannyal borította be a te könyveidet. Mit csináltál az
                        aranyakkal?</p>
                    <p>A tudós keserveset fohászkodott.</p>
                    <p>- Felséges madonna, Galeotti Marzio Narniensis gyengéd férj, gondos családfő
                        és előrelátó apa. Leányaim immár megértek arra, hogy főkötő alá
                        kerüljenek.</p>
                    <p>- Mátyás hozományt is adott leányaidnak.</p>
                    <p>- Ó, a felség Maecenast is felülmúlja határtalan bőkezűségében.</p>
                    <p>- Erre tehát nem kellett a pénz.</p>
                    <p>- Nem. De nekem, amióta első feleségem, donna Paulina az elíziumi mezőkre
                        költözött, és én ott hagytam a márványtornácos Villa Montagnaneát, s amióta
                        királyok és főpapok arany­kalitkájában a rab madár kenyerét eszem... ó,
                        felség, nekem azóta nincsen más vágyam, mint hogy valahol egy kis fészket
                        rakjak magamnak, hogy magaménak mondhassak egy kis falusi villát, amely
                        körül tavasszal kizöldülnek a fák, és a bokrok mélyén szerelmes madarak
                        egész éjjel énekelnek.</p>
                    <p>- Ejnye, de ellágyult a szíved, domine Marzio.</p>
                    <p>- Madonna, én már régóta becsületes élet után áhítozom. A villa - gondolom
                        magamban - jó és becsületes emberek tanyája. Oda kívánkozom én a gazdagok
                        gőgje, a rosszak becstelensége elől. Oda szeretnék menekülni valahová a
                        budai hegyek közé, messze kilátással bíró kis lejtőre, ahol nincs köd és
                        ártó szél, ahol a tölgyek között rigó fütyörész, hullámzó lenföldek, sárga
                        rekettyék, források és csobogó patakok közé; friss pázsitra, ahol a tövis a
                        lábat meg nem karcolja, bogár, kígyó senkinek ártalmára nincs... Ott
                        szeretnék egy kis Tusculumot, valami régi, repkénnyel befutott házikót, fák
                        között elrejtve, talán valami ősi kápolna közelében, s magam művelném kis
                        földecskémet, magam nógatnám két ökrömet az ekeszarvát fogva, óh, donna diva
                        Beatrice, meguntam már ezt a világkóborló, tivornyás kalandoréletet... egy
                        kis villa...</p>
                    <p>Beatrix szíve mélyéből felkacagott:</p>
                    <p>- Hát hiszen ezt is megszerezte neked a te Augustusod. A pálosok kolostorához
                        közel szép kis villát ajándékozott, fák között elrejtve, ahol nincsen ártó
                        szél, és egész éjjel sírnak a madarak szerelmes vágyakozásukban.</p>
                    <p>Galeotti búsan lógatta a fejét.</p>
                    <p>- Ezt is megadta nekem az én dicsőséges jó uram.</p>
                    <p>- Nos tehát, miért nem éled ottan a bukolikus élet örömeit? Miért nem
                        ballagsz két szántogató ökröd nyomában, Galeotti?</p>
                    <p>A hatalmas testből olyan mély sóhajtás szakadt, hogy elég lett volna egy nagy
                        templomi orgona fújtatásához.</p>
                    <p>- Mert az ember esendő, és régi szenvedélyei néha kitörnek, mint a Vesuvio
                        tüzes lávái. Elkártyáztam lányaim hozományát.</p>
                    <p>A királyné kacagott:</p>
                    <p>- Majd elkelnek szép arcuk és pompás termetük meg apjuk dicsősége révén.</p>
                    <p>- De elkártyáztam ökreimet és juhaimat is.</p>
                    <p>- Majd megszántják a földedet a pálosok jobbágyai.</p>
                    <p>- De elkártyáztam ám az egész hárshegyi villát is, minden rajta való ingó és
                        ingatlan értékével együtt.</p>
                    <p>Beatrix a szemét törölgette széles, kacagó jókedvében:</p>
                    <p>- Meg kell szépen gyónni mindent az Augustusnak.</p>
                    <p>- Nem merem, donna Beatrice.</p>
                    <p>- Hát majd megmondom én!</p>
                    <p>- Madonna! Az egész életem felségedé!</p>
                    <p>A humanista fél térdre ereszkedett, és megcsókolta a királyné köntösének
                        szélét.</p>
                    <p>Beatrix ezalatt összehúzta szemöldökét, és a távolba lövellte kék sugarait
                        fürkésző szemének. Ránézett az olaszra, mintha azt kémlelné, mennyire lehet
                        hinni a szavának: az egész életem felségedé. Puhatolózni kezdett:</p>
                    <p>- Domine Marzio, bízzál bennem.</p>
                    <p>- Madonna, mint a felséges Úristenben.</p>
                    <p>- De te nem az én emberem vagy, Marzio!</p>
                    <p>A humanista megbotránkozva kapta fel a fejét.</p>
                    <p>- Égen, földön és minden poklokon át testem és lelkem, eszem, szívem és
                        becsületem a felségedé.</p>
                    <p>Beatrix kacéran nézett a férfi szemébe:</p>
                    <p>- De te a magyarokkal tartasz!</p>
                    <p>Galeotti fülelni kezdett. Nem szólt semmit, csak összecsapta két húsos,
                        fehér, gyűrűs-ékes kezét. Beatrix folytatta:</p>
                    <p>- A magyarok pedig nem szeretnek engem.</p>
                    <p>- Imádnak.</p>
                    <p>- Nem. Maga a király mondta: inkább egy szálig felkoncoltatják magukat,
                        mintsem hogy asszony uralmát eltűrjék.</p>
                    <p>Galeotti csodálkozó, értetlen arcot vágott, mintha sejtelme sem volna arról,
                        hogy mit beszél a királyné.</p>
                    <p>- Azt is mondta Mátyás: ha a királyné nem hagy fel trónutódlási terveivel,
                        saját magának és fiunknak vesztét fogja okozni. Mert meglehet, hogy éppen a
                        német császárt fogják a magyarok megválasztani, s az, mihelyt bejön az
                        országba, a királynét és fiunkat csúfosan ki fogja űzni birodalmunkból.</p>
                    <p>Beatrix, ha erre gondolt, tombolt és tajtékzott dühében. Most is megrázta a
                        düh, és meg­feled­kezve magáról, szidalmazni kezdte a királyt:</p>
                    <p>- Hát nem egyenesen Mátyás sugalmazza az osztrák császárnak, hogy választassa
                        meg magát királynak és űzzön ki engem, a kijátszottat s a kifosztottat? Hát
                        nem maga Mátyás adja kezükbe a magyar uraknak a tőrt, amellyel engem
                        leszúrjanak?</p>
                    <p>Galeotti siralmas hangon csillapította:</p>
                    <p>- Talán nem is mondta. Annyi itt a lelkiismeretlen hazudozó.</p>
                    <p>A királyné azonban nem türtőztette magát:</p>
                    <p>- Azt is mondta Mátyás: János hercegnek tudnia kell, hogy Beatrice mindig
                        ellene áskálódott. Mi történik, ha mindezek ellenére mégis János lesz a
                        király? Hogy miképp bánik majd aztán mostohájával, azt könnyű elképzelni.
                        Hát hogyne volna könnyű elképzelni, ha éppen Mátyás mutatja meg fattyújának
                        az utat, amelyen haladnia kell a bosszújában! Mátyás mondta azt is, hogy
                        kevésbé sebeznek azok a nyilak, amelyek röptét szemmel kísérhetjük. No, ezt
                        a figyelmeztetést megköszönöm neki. Ráfordította tekintetemet a felém törő
                        nyilakra, majd lesz rá gondom, hogy pajzsot tartsak röpülésük elé.</p>
                    <p>Beatrix észrevette, hogy túlment a határon. Még nem volt tisztában Galeotti
                        pártállásával; megijedt, hogy kiszolgáltatta magát. Ránézett a tudósra, aki
                        meggörnyedve, lesújtva, meg­semmisülve állott előtte, mint maga a
                        kétségbeesés.</p>
                    <p>- Istenem, ha mindez igaz volna! - sóhajtott fel oly megrendüléssel, hogy
                        Beatrix megnyu­godott.</p>
                    <p>- Galeotti - szólalt meg édes, biztató, vérforraló hangján -, szeretnéd a
                        hárshegyi villádat?</p>
                    <p>- Ó, madonna! - nyögte az olasz.</p>
                    <p>- Én visszaszerzem neked.</p>
                    <p>Az olasz bókolt, hálálkodott, és észrevéve a királyné fáradtan búcsút intő
                        pillantását, ünnepé­lyesen hátrálva, mint a pap az oltáriszentség előtt,
                        kiosont a szobából.</p>
                    <p>Útközben elgondolta, hogy most nagy viaskodás készül a király és a királyné
                        között. Jó lesz résen állni.</p>
                    <p>Otthon pedig beírta a jegyzőkönyvébe:</p>
                    <p>“Két olyan lángeszű, messzelátó, dicsőségre és világuralomra termett,
                        gyönyörű, hatalmas, emberfeletti ember, mint Mátyás és Beatrice, nem volt
                        még a földön. Ha ezek egyszer összefognának, az egész világot diadalszekerük
                        elé foghatnák, és végigrobognának Európán. Ha ezek egyszer, csak
                        egyetlenegyszer egyet akarnának! Félek azonban, hogy úgy járnak egy­mással,
                        mint Antonius és Kleopátra...”</p>
                    <p> Beatrix egyedül maradt.</p>
                    <p>Végiggondolta, hogy nem volt-e túlságosan vigyázatlan. Nem. De mégis
                        megcsillogtatta Galeotti előtt a szolgálatok, az odaadás, a hűség, a
                        cinkosság jutalmát. Ezt az embert felhasz­nálhatja... mire? Még maga sem
                        volt készen a terveivel.</p>
                    <p>Lázasan gyötörte magát, hogy valami mentő gondolatot sajtoljon ki az agyából.
                        Újra és újra Ulászlóra gondolt. Semmit sem érzett már abból a szerelmes
                        hevületből, amely azelőtt az ifjú cseh király neve hallatára elborította a
                        szívét. Most már egészen elmosódott emlékezetében az olmützi találkozás édes
                        titka... de politikai tervezgetései közben minduntalan visszatért Ulászlóra,
                        mintha ezt az embert a nagy, végzetes sors hozta volna az útjába.</p>
                    <p>Mátyás most Ulászlóval akar leszámolni. Mi történnék, ha ebben a párviadalban
                        én Ulászló mellett mozgatnám meg a Mátyást gyűlölő magyar főurakat,
                        Ausztriát, Velencét, az oláhokat, a törököt?</p>
                    <p>Számolni kezdett. Beatrix nagyon otthon volt a diplomácia labirintusában.
                        Ennek Mátyás is hasznát vette sokszor. Miksa római királlyal a császár és
                        Mátyás között kötendő békéről ő tárgyalt, ő közvetítette a kiegyezést
                        apjának, a nápolyi királynak és a pápának viszálykodá­sá­ban, egyenesen
                        Mátyás megbízásából levelezett a francia, olasz, cseh és lengyel
                        uralkodókkal.</p>
                    <p>Most is végiglatolgatta elméjében az összes lehetőségeket. Legkönnyebb dolga
                        volna Ulászló­val. Hadi és politikai érdek meg egyéni vonzalom, minden
                        összejátszik. A tükréhez nyúlt, és izgatottan kémlelte magát.</p>
                    <p>Szép vagyok még - gondolta elégülten. - Ulászlónak tetszeni fogok... és -
                        tette hozzá gondolat­ban cinikus leszámolással - ha nem is a szépségemért,
                        de Mátyás birodalmáért...</p>
                    <p>Nem folytatta tovább. Eszébe jutott, hogy hátha Ulászló helyett Miksa római
                        királyt válasz­taná. Aragóniai királyleány, magyar királyné, a római szent
                        birodalom császárnéja... hej, akkor le lehetne nézni egy kissé Itáliába, az
                        olasz államok úgyis egymást marják, kész prédáivá lesz­nek annak a külföldi
                        hatalmasságnak, amelyiknek előbb lesz hozzá bátorsága, képzelő­tehetsége,
                        pénze és katonája. Akkor Milánó, Velence, Ferrara, igen, Lombardia, Toscana,
                        a pápai állam, Romagna és le tovább, Nápoly... egész Calabria... Nápoly is?
                        - Hisz ottan az apja és bátyja uralkodik... Annál jobb, annál könnyebb...
                        Beatrix majdnem elájult a saját fantáziá­jának szárnyalása alatt.</p>
                    <p>Németország, Ausztria, Olaszország, Magyarország...</p>
                    <p>A szíve oly hangosan dobogott, hogy megijedt. Kéjesen kinyújtózkodott, mint
                        egy zsákmányra éhes, gyönyörű, erős, vért szimatolt párduc.</p>
                    <p>Hát talán inkább Miksa? - gondolta heves, gyönyörrel teljes
                        elképzeléssel.</p>
                    <p>A következő pillanatban újra felülkerekedett benne az asszony.</p>
                    <p>Mégis jobban tetszik nekem Ulászló. És én is tetszettem neki. És Ulászlóval
                        nem lehetne mindazt megcsinálni, amit a római királlyal, Miksával?</p>
                    <p>Egy pillanatig küzdött benne az életsóvár asszony és a lánglelkű,
                        dicsőségszomjas olasz-spanyol kalandor. Aztán megrándította szép, fehér,
                        gömbölyű vállát. - Majd meglátjuk. Amelyik­nek több hasznát veszem.</p>
                    <p>Lázas képzeletével viaskodva így töprengett magában Beatrix, amikor komornája
                        Cattivello lovagot jelentette.</p>
                    <p>Beatrixnak felcsillant a szeme:</p>
                    <p>- Jöhet!</p>
                    <p>A következő pillanatban ott állott előtte a futár. Beatrix hosszan,
                        elgondolkozva, tépelődve nyugtatta tekintetét a szép olasz ifjún, akiről
                        lesugárzott az ingyenélők asszonyos kacérsága, a megbomlott érzékek
                        bujasága, a kalandorok léha, elszánt, halálmegvető vakmerősége. Szép volt és
                        okos, gyermekesen bájos és ördögien gonosz, romlott és művészileg
                        kifinomodott, mint aki egész életét asszonyok ölében, a szerencse
                        változataiban, a szerelem és nyaktörő vállalkozások viharai között töltötte
                        el.</p>
                    <p>Beatrix szíve felmelegedett.</p>
                    <p>Francesco már esztendők óta volt a királyné kegyence. Ez idő alatt néha
                        megunta, vagy a feltűnés elkerülése végett okosságból elküldötte őt a
                        közelből. Tudta, hogy méltatlan emberre pazarolja királynői gyengédségét. De
                        nem tehetett róla, szerette ezt az embert, és nélkülöz­hetetlen lett neki a
                        futár szerelme. Nem becsülte semmire, és megvetette őt higgadt, józan,
                        kiegyensúlyozott hangulatában. De azért féltékeny volt reá, mert a saját
                        lelkiismerete csak abban talált csekélyke megnyugvást, ha elhitette magával,
                        hogy Cattivello őrülten rajong érte, és hűségben, ha kell, gyötrelmes
                        aszkézisben egyedül az övé. Elhitette magával, hogy jót cselekszik
                        Cattivellóval, amikor megalázza önmagában a királynét és Mátyás hitvesét.
                        Valójában a legősibb, legvadabb és legsötétebb féltékenység epesztette, mert
                        úgy érezte, hogy ez a legutolsó. Olyan titkolnivalóan buja, olyan
                        embertelenül romlott volt a szerelmük, hogy Beatrix sokszor önmaga előtt sem
                        merte bevallani. És éppen ez tartotta őket együvé szét­téphetetlenül.
                        Sokszor mondta Beatrix:</p>
                    <p>- Minket a bűn forrasztott össze. Minket csak úgy lehet elválasztani, ha
                        kettéhasítanak, ön­magunkban nem is vagyunk egész emberek.</p>
                    <p>Megcsalták egymást, amikor megcsömörlöttek a maguk természetellenes
                        romlottságától. De senkiben sem tudtak kielégülni. És mindig
                        visszatértek.</p>
                    <p>Beatrix sokszor szégyellte, sokszor utálta ezt az embert s a maga
                        szenvedélyét. Hogy megvigasztalja a lelkiismeretét, elhitette magával, hogy
                        ez is rendeltetésszerű volt. Most hasznát veszi a legsötétebb bűnének.</p>
                    <p>- Francesco, szívem, elég volt a meddő erőlködésekből. Tudnál értem valami
                        nagyot, világra­szóló tettet elkövetni?</p>
                    <p>- Thészeusz és Héraklész és az argonauták minden munkáját elvégzem a
                        parancsodra, diva - felelt színpadi bókolással a cortegiano.</p>
                    <p>- Nos - pergett a királyné nyelve -, ütött a cselekvés órája.</p>
                    <p>- Parancsolj a te hűséges rabszolgáddal.</p>
                    <p>- A király háborúra készül.</p>
                    <p>- Ki ellen?</p>
                    <p>- Az egész világot maga ellen bőszítette. Felséges atyám, a pápa, a német
                        császár, Ulászló, a cseh király, igen, először is Ulászlóval kíván Mátyás
                        leszámolni...</p>
                    <p>Az olasz értelmes, ragyogó szeme felcsillant:</p>
                    <p>- Vesztét érzi a barbár.</p>
                    <p>- No, Francesco, nekünk az a kötelességünk, hogy siettessük a vesztét.</p>
                    <p>Az olasz keményen nézett a királyné szemébe.</p>
                    <p>- Méreg?</p>
                    <p>Beatrix halkan felsikoltott.</p>
                    <p>- Nem. Arra semmi szükség. Gyilkosság? Nem. Istenítélet.</p>
                    <p>Cattivello értetlenül bámult. Beatrix keresztet vetett magára, és az ajka
                        imát rebegett.</p>
                    <p>- Bocsássa meg neked az Isten, hogy ilyen szörnyű gondolatod támadt.</p>
                    <p>De a szíve valami titkos gyönyörűségtől remegett. Ő egészen az enyém -
                        gondolta szerelmes elragadtatásban. És csókra nyújtotta habfehér, illatos
                        kezét. Az olasz vörös, puha ajka a párnás kis kezecske vérét szívta
                        pillanatokig.</p>
                    <p>- Istenítéletet akarok, Francesco - ismételte a királyné. - Te leszel az
                        Isten felszentelt lovagja. Figyelj ide, lovag. A király, hadba száll. Mi
                        összeszedjük megbízható embereinket.</p>
                    <p>- Vannak? - kérdezte gúnyosan az olasz.</p>
                    <p>- Vannak - felelte ingerülten Beatrix. - Itt vagy te.</p>
                    <p>- Igen.</p>
                    <p>- Galeotti.</p>
                    <p>- Talán.</p>
                    <p>- Bízd rám. Óbudán Monelli kamaragróf.</p>
                    <p>- Aha... a régi kegyenc - jegyezte meg Cattivello szemtelenül.</p>
                    <p>A királyné a vállát vonogatta.</p>
                    <p>- Nem igaz. Nem emlékszem.</p>
                    <p>Az olasz cinikusan nevetett.</p>
                    <p>- Régi szerelmekből csakugyan kiállíthatok egy vértesszázadot, madonna
                        Beatrice!</p>
                    <p>- Vértesszázad? Ah, erről jut eszembe Csáky gróf, a vértes testőrségem
                        kapitánya, aki most önkéntes számkivetésben tengődik ott lenn, a Duna-Dráva
                        közén. Őt is felrendelem... Igen - ujjongott Beatrix -, ez nagyszerű
                        gondolat.</p>
                    <p>- Mi a terved, Madonna?</p>
                    <p>- Elhagyom Bécset... titokban.</p>
                    <p>- Hazamegyünk a Vesuvio alá?</p>
                    <p>- Nem. Először Visegrádra megyünk - suttogta a királyné. - Gyere hozzám,
                        közel, így. Fojtsd vissza a lélegzetedet... ne félj... Visegrádon van a
                        korona.</p>
                    <p>- Erősen őrzik.</p>
                    <p>- Azért van szükség Csákyra... az elhozza a vértes testőrségét... ne törődjél
                        a részletekkel...</p>
                    <p>- S ha Csáky nem akarja?</p>
                    <p>- Azért vagy te az Úristen ítéletének végrehajtója, Francesco... Csákynak
                        talán nem is kell előre tudni a dologról... őt felhívjuk, elcsaljuk
                        Visegrádra, ott a tények előtt ő is meghajol... Csáky megölte az apósát,
                        bűnös, Mátyás haragjától reszket... És ha nem akar?... Akkor terád kerül a
                        sor, hogy végezz Csákyval, elrabold a koronát, és...</p>
                    <p>A királyné reszketett az izgalomtól. A futár egykedvűen latolgatta az
                        eshetőségeket.</p>
                    <p>- Levisszük a koronát Itáliába?</p>
                    <p>- Nem. Majd megmondom később - vergődött Beatrix a maga gomolygó, fullasztó,
                        rohamosan tornyosodó terveiben, amelyek most pillanatok alatt sűrűsödtek
                        össze lázas fantáziájának felhőiből. Úgy érezte, hogy valami divináció
                        termékenyíti meg a lelkét nagy, világfelforgató erővel telítve meg az
                        akaratát.</p>
                    <p>- Hová visszük a koronát?</p>
                    <p>- Ulászlóhoz - nyögte gyötrődve Beatrix, és kimerülve roskadt le
                        párnáira.</p>
                    <p> Ettől fogva éjjel-nappal a korona elrablása és a szökés gondolata űzte,
                        hajszolta Beatrix kétségbeesett lelkét a megváltó vagy megsemmisítő
                        cselekedet felé...</p>
                    <p>Lépésről lépésre kitervelte a végzetes tett minden részletét. Úgy vélte, hogy
                        elsőbben is tisztába kell jönnie Csáky Miklós hajlandóságával.</p>
                    <p> </p>
                </div>
              <div type="chapter">
                    <head>III</head>
                    <p>Kisfaludy György halála után Csáky Miklós többé feléje sem nézett a
                        birtokainak. A Csáky-kastély üszkös romjaira rá sem tudott tekinteni; utálta
                        és gyűlölte. Ha néha odavetődött az útszéli kereszt közelébe, amelyről a
                        párviadalra való kihívást betűzgette azon a halálos nagy napon, keresztet
                        vetett magára, és káromkodott. Haragban volt nemcsak önmagával és az
                        em­be­rekkel, de az Úristennel is. Birtoka ezalatt romladozott, pusztult,
                        enyészett. Idegenek betörtek és elfoglaltak egy-egy falut, elszántottak
                        néhány határt, kivágtak egy-egy erdőt.</p>
                    <p>Miklós a pécsváradi apátságban várta a földi igazságszolgáltatás
                        megmozdulását. Bizonyos volt benne, hogy a király poroszlókat küld érte,
                        elfogatja és bebörtönözteti.</p>
                    <p>De a büntetés nem sietett. Haragja is, bocsánata is késett az igazságtevő
                        Úristennek.</p>
                    <p>Csáky várt és gyötrődött.</p>
                    <p>Szomszédai, rokonai s a vele együtt remetéskedő Giustignan néha még
                        biztatták: tegyen valamit a sorsa érdekében. Forduljon a püspökhöz vagy a
                        kancellárhoz, kérjen kegyelmet vagy ítéletet, szökjék meg, vagy vezekeljen a
                        bűneiért. Menjen zarándokútra vagy a király táborába, a végekre, ahol török,
                        oláh vagy cseh rablók ellen kitüntetheti magát, vagy a vére ontásában
                        meg­tisztulhat!</p>
                    <p>Hiába.</p>
                    <p>- Nekem minden mindegy - felelt mindenre egykedvűen -, Zsófikát úgysem tudom
                        már boldoggá tenni, magamat sem, senkit. Fáradt vagyok... megvárom az Isten
                        ítéletét.</p>
                    <p>- Gyáva, elolaszosodott fattyú - mondták ki rá az ítéletet barátai is, amikor
                        látták Miklós csökönyös közönyösségét.</p>
                    <p>Senki sem értette az életuntságát.</p>
                    <p>A pécsi püspök, Ernuszt Zsigmond, egy alkalommal, amikor a pécsváradi
                        apátságban bérmált, lelkére beszélt a vezeklőnek:</p>
                    <p>- Öcsém, az Úr megelégelte a penitenciádat. Eredj fel a királyhoz, vedd
                        magadhoz ifjú bará­tai­dat, Vitéz Mihályt, Fodor Istvánt, Báthory Miklós
                        püspököt, állítsd magad mellé az olaszokat, Ugolettit, Naldust, Galeotti
                        Marziót, én is veled megyek, ha úgy kívánod, és kiengeszteljük a királyt.
                        Mátyás szíve olyan, mint az arany...</p>
                    <p>- Gondolja atyaságod?</p>
                    <p>- Bizonyosan tudom. Aztán engeszteld ki a Kisfaludyakat.</p>
                    <p>- Én magam is óhajtanám.</p>
                    <p>- Váltságdíjul engedd át nekik Zamárdit, Saásdot, Bikalt, Magyarszéket,
                        amikért már régen pereskedtek.</p>
                    <p>- Megcselekedtem már, monsignore, régen.</p>
                    <p>- Helyesen tetted, fiam. Úgyis visszakaphatod azokat a Zsófika
                        hozományával.</p>
                    <p>Miklós nagyot nézett.</p>
                    <p>A püspök szelíden folytatta:</p>
                    <p>- Mert csak akarnod kell... Zsófikát már egy Perényi, egy Pogány, egy Geréb
                        is megkö­rnyékezte. De ő hallani sem akar férjhezmenetelről.</p>
                    <p>- No látja, monsignore.</p>
                    <p>- Mert ő a te hitvesednek tartja magát, fiam - felelt a püspök
                        mosolyogva.</p>
                    <p>- Apjának gyilkosát?</p>
                    <p>- Becsületes párviadal volt. Nyílt harc. És ő hívott ki téged.</p>
                    <p>- De a halál...</p>
                    <p>- A halál fölött van a bocsánat, az engesztelődés és...</p>
                    <p>- És?</p>
                    <p>- ...és a szerelem, amelyet az Isten az ember szívébe plántált - fejezte be a
                        lovagias, fényűző, nagyúri életet élő egyházfejedelem.</p>
                    <p>Néha egy-egy levelet kapott Fodor Istvántól, az ifjú Vitéz Mihálytól vagy
                        Galeottitól. A levelek sem jót, sem rosszat nem jelentettek. A király, úgy
                        látszik, tengernyi gondja közepette egészen elfeledkezett róla is meg
                        Kisfaludy György sajnálatos végéről is egyaránt.</p>
                    <p> A pécsváradi apátság monostorába egy nap kicsiny lovas kíséret élén egy
                        előkelő külsejű férfiú kért bebocsáttatást.</p>
                    <p>A barátok összefutottak a roppant termetű, kövér, mosolygós ábrázatú, lobogó
                        sörényű idegen csodájára. Finom és előkelő, illatos és divatos volt ez az
                        úr, és külföldi követet vagy vándor olasz humanistát sejtettek benne a
                        fráterek.</p>
                    <p>- Csáky Miklós úr őexcellenciáját keresem - szólalt meg a vendég, csengő,
                        magas tenor hangon, klasszikus latinsággal.</p>
                    <p>A fráterek mélyen hajlongtak, és fekete, finom brabanti gyapjúból készült
                        hosszú köpenyének nemes szabását bámulták, amely lovon ülve majdnem
                        betakarta a paripát, így gyalogosan pedig papos palást vagy doktori
                        díszköpeny benyomását tette.</p>
                    <p>- A magiszter az erdőt bújja, illustrissime - válaszolt az elősiető
                        prior.</p>
                    <p>- Akkor, engedelmükkel, bevárom, míg visszaérkezik.</p>
                    <p>A barátok bókoltak.</p>
                    <p>- Én a felséges Augustus, Mathias Corvinus őfelsége udvarából jövök -
                        jelentette az idegen méltóságteljesen.</p>
                    <p>A szerzetesek mélyen bókoltak. E pillanatban a hátsó udvar felől Giustignan
                        lovag lihegett a csarnok oszlopsora felé. Az idegen őt is nagyon érdekelte.
                        Ahogy odaért a király követe elé, eszeveszett örömrivalgásban tört ki:</p>
                    <p>- Messer Galeotti Marzio Narniensis! Üdvöz légy, nemes, nagy férfiú!</p>
                    <p>A két olasz egymás nyakába zuhant.</p>
                    <p>- Uradat, Csáky gróf őmagnificentiáját keresem - jelentette ki végül
                        Galeotti, utánozhatatlan méltósággal. - A király nevében jövök. A felséges
                        Augustus képviseletében.</p>
                    <p>Mint tökéletes diplomata, úgy járult Csáky Miklós elé, ahogy fejedelmeket
                        szokás üdvözölni. A nagy tisztességet valójában önnönmagának adta meg
                        Galeotti, akinek óriási, rengő hús­tömegei alatt egy képzelődő gyermek
                        játszadozó kedve lobogott.</p>
                    <p>Hosszú és cifra bevezetés után szertartásosan közölte a főúrral, hogy
                        őfelsége törölte az ellene indított főbenjáró bűnpert. Teljes bocsánatot
                        adott, és egyszersmind berendelte őt udvari és hadi szolgálatra.</p>
                    <p>Csáky csaknem kővé meredt a meglepetéstől.</p>
                    <p>Meghajtotta fejét, és sokáig némán tűnődött a sorsa fordulásán.</p>
                    <p>Galeotti megelégelte az ünneplést, és boldogan követte házigazdáját az
                        apátság refektó­riu­mába. A szerzetesek tisztességtudóan magukra hagyták
                        Csákyt és a két olaszt.</p>
                    <p>Ott már vidámabban tárgyalták a dolgot.</p>
                    <p>- Ez példa nélkül való királyi kegyelem - áradozott Miklós.</p>
                    <p>Galeotti gúnyosan hahotázott:</p>
                    <p>- Én sok példát tudnék erre, domine Niccolo.</p>
                    <p>- De kérés, vezeklés, vérdíj és feloldozás nélkül?...</p>
                    <p>- Nem is a jogtörténet és a királyok körül kell keresni a precedenseket -
                        nevetett a humanista.</p>
                    <p>- Hát?</p>
                    <p>- Hanem a szerelmes királynék, a nápolyi hercegasszonyok és a bűnbánó
                        Magdolnák törté­netéből.</p>
                    <p>Miklós büszkesége, sértett dacossága és férfiúi hiúsága megakadt életsóvár és
                        dúsvérű fiatal­sá­gának hálójában. El innen, el, új, friss levegőre, ki az
                        életbe, feltámadni és élni, élni! - ezt ujjongta minden csepp vére, és lelke
                        sóvárgott, hogy engedelmeskedjék a vér parancs­sza­vának.</p>
                    <p>Jókedve támadt, és a két olasszal buzgón poharazott.</p>
                    <p>Galeotti elmondta élete folyását, és kappanhúsból egész combokat nyelve le
                        rengeteg torkán, a francia királyi udvarról csevegett vidáman.</p>
                    <p>- Hát Mátyás udvarában milyen most a világ? - kérdezte kissé mámorosan
                        Miklós.</p>
                    <p>Az olasz vidám nevetéssel válaszolt:</p>
                    <p>- No, nálunk is akad egy csipetnyi Erósz és Aphrodité bájos ajándékaiból.
                        Mértékkel persze, mert mindenki fél a felséges úr erkölcsös haragjától.</p>
                    <p>- Erkölcsös a király? - szólt közbe szerényen Giustignan, aki a nagy Galeotti
                        jelenlétében testileg és lelkileg egészen összezsugorodott.</p>
                    <p>- Arról gondoskodik a királyné.</p>
                    <p>- Félti?</p>
                    <p>Az olasz kétségbeesett arccal panaszkodott:</p>
                    <p>- Olyan udvarhölgyeket tart maga körül, hogy az ember Szent Hieronymus
                        menedékházaiban képzeli magát, ahol Istenhez tért kurtizánok vezeklik le
                        félévszázados bűneiket. Ezek a mohos műemlékek állanak őrt a király
                        erkölcsei felett. Ámbár - tette hozzá felcsillanó szemmel - kivétel is
                        akad.</p>
                    <p>- Ugyan? - érdeklődött Csáky.</p>
                    <p>- Antonetta salernói grófné.</p>
                    <p>Csákynak eszébe jutott, hogy a grófné itt járt Beatrixszal az ő pécsváradi
                        házában. De az arcára nem tudott visszaemlékezni.</p>
                    <p>- És őrá nem féltékeny a királyné?</p>
                    <p>- Nem. Erre az egyre van ideje vigyázni.</p>
                    <p>Mind a hárman nevettek. Galeotti aztán csendesen, majdnem panaszkodva
                        megemlítette:</p>
                    <p>- De a grófné nem is érdeklődik a férfinem iránt.</p>
                    <p>- Talán a leszboszi Sappho követője? - kérdezte a fiatal főúr.</p>
                    <p>- Ezt az ilyen magas régiókban sohasem tudja az ember bizonyosan... A
                        királyné őfelsége feltűnően szereti...</p>
                    <p>A hatalmas, rengő testű olasz nagyot ivott, szeme ragyogott e léha és gonosz
                        célzásra, amelyre talán soha nem is gondolt, s amelyre a pillanat buja
                        hangulata ihlette. Csáky Miklós sem vette komolyan. Az emlékezetében
                        Antonetta grófné után kutatott.</p>
                    <p>- Amikor én ismertem, csakugyan óvakodott a férfiaktól. Szemérmes volt és
                        félénk. Kerülte a veszedelmet.</p>
                    <p>Az olasz ismét ivott, s aztán hahotára fakadt:</p>
                    <p>- Ó, szent férfiúi jóhiszeműség! Hát te, domine Niccolo, csakugyan azt
                        hiszed, hogy ott fenn, trónok, tudományok, művészetek magasságában, rang,
                        hatalom és fény levegőjében az asszonyok félnek a férfiaktól? Azt hiszed,
                        hogy egy nagy műveltségű hölgy, aki ismeri az élet rejtelmes szépségeit, a
                        kéj boldogságát és a szabadság isteni tulajdonságának birtokában van, az fél
                        a férfiaktól? Azt hiszed, hogy az is úgy bukik el, mint egy csaposleány a
                        fürdőházban? Egyáltalában azt hiszed, hogy a nő a férfi áldozata? Ha
                        elolvastad volna a De Homine című könyvemet, amelyet sokan Angelo Poliziano
                        Miscellaneája fölé helyeznek, a nőkről, a csók­ról, a szerelemről szóló
                        fejezetekből megtanulhattad volna, hogy a magasrendű asszony öntu­da­tosan,
                        bátran és szabad akaratából nyúl Erósz játékaihoz, zabolátlan szeszéllyel
                        szedi a szerelem édes gyümölcseit; igen, ő nem zsákmány, hanem zsarnok, ő
                        nem bukik el, hanem magáévá teszi a férfit, akit kiválasztott, ő nem esik
                        martalékul az alkalomnak, hanem büszkén, szemérmetlenül és diadalmasan
                        learatja az alkalom, a hangulat és a fellobbanó vérmérséklet buja termését.
                        Ő nem követi, hanem magához szólítja a férfit, ő nem engedi át magát, hanem
                        kiaknázza a férfi szerelmét, ő...</p>
                    <p>- Elég! - kiáltott tréfás ijedtséggel Miklós -, ezt Antonettára érted, domine
                        magister?</p>
                    <p>Galeotti a vállát vonogatta, és felhajtott egy kupa bort.</p>
                    <p>- Ő a fejedelmi állatok közül való; ő a nagy ragadozók, a vámpírok, az
                        apokaliptikus sárká­nyok osztályába tartozik, vagy egyenesen a poklokból
                        merült fel, a succubusok alvilági bájával és gonoszságával.</p>
                    <p>- De azt mondtad, hogy hideg.</p>
                    <p>- Ez egy okkal több, hogy rosszat sejtsek róla. De promiscua doctrina című
                        munkám III. feje­zetében bőven tárgyalom a női hidegség kérdését. A frigidák
                        a legkicsapongóbb némberek...</p>
                    <p>- Ez ellentmondás.</p>
                    <p>- Az avatatlanok szemében. Mi tudjuk - felelt gőgösen Galeotti -, hogy a
                        hideg nők, akik sohasem érik el a szerelmi önkívületnek azt a csúcspontját,
                        amelyben kielégülnének, éppen ezért egész életüket keresésben,
                        kísérletezésben, próbálgatásban töltik. Ezért nyargalnak egyik férfitól a
                        másikhoz, amint ezt egy alkalommal az isteni madonna Beatrice előtt is volt
                        szerencsém kifejteni.</p>
                    <p>- Ilyennek gondolod Antonettát is?</p>
                    <p>- Nem tudom - legyintett az olasz. - De azt tudom, hogy ő ravasz és számító.
                        Amilyen buja a külseje, lehet, hogy éppen olyan hideg a természete. Őneki
                        nem szerelem kell, hanem dicső­ség. Ő olyanféle állásra pályázik, mint Sorel
                        Ágnesé volt VII. Károly idejében, vagy amilyent Marguerite de Sassenage és a
                        dijoni Huguette Jacqueline töltött be XI. Lajos udvarában. Igyunk!</p>
                    <p>Miklós egy pillanatig komolyan elgondolkozott. Milyen más élet lehet ott
                        fenn, a trón fényes, napsugaras forróságában! És ő itt senyved a földet
                        túró, kolduló, prédikáló, búcsújáró szerzetesek között!</p>
                    <p>Önkéntelenül felfohászkodott:</p>
                    <p>- Nagy lehet a sürgés-forgás ott a bécsi Burg körül!</p>
                    <p>Az olasz felhajtott egy kupa vörös bort, és bizalmasan odahajolt az ifjú
                        Csáky füléhez:</p>
                    <p>- Magunk közt mondva, úgy gondolom, már a felséges úr is unni kezdi azt a
                        sokadalmat. Nincs arról fogalmad, messer Niccolo, hogy mennyi ott a
                        széllelbélelt ingyenélő tanácsos, követ, művész, költő, orvos, kertész,
                        tudós, ló-, kutya- és sólyomidomító és futár. Futár! Erről jut eszembe, hogy
                        most a legnagyobb udvari híresség egy ferrarai cortegiano, egy kikent-kifent
                        hányaveti, ugrifüles fickó, valami Cattivello nevű futár. Eleonora hercegnő
                        küldöttje. Ez a huszonnyolc-harminc éves, mézes beszédű, selyemruhás,
                        bársonyszalagos udvaronc szőkére festi a haját, s aranyporral hinti be, mint
                        valami meretrix; spanyol divatú kabátjai és comb­jára feszülő nadrágjai csak
                        úgy öntik az arábiai illatszereket; az egyik fogát valaki, bizonyára valami
                        elhagyott szeretője, kiütötte; ehelyett elefántcsontból való vendégfogat
                        visel. Egész fegyvertára van szépítővizekből, kovászos flastromokból és
                        kendőzőszerekből. A szempilláit feketére festi, hogy bujább legyen a
                        tekintete, de a szemöldökéből minden máso­dik szőrszálat csipesszel
                        kiráncigál, hogy ne legyen vad és barbár az arckifejezése. A szavakat nem
                        mondja ki, hanem csak suttogja vagy fuvolázza; még a lova, kutyája és
                        öszvére, amelyen a málháit hordják, még az is kenőcsös és illatos. Tiszta és
                        ragyogó és illatos ő maga a nap minden órájában; naponta rózsavízben fürdik;
                        de nem hiszem, hogy a lelkiismeretét csak egyszer is kikefélte, és a szíve
                        olyan tiszta volna, mint az öszvére kifényesített patkója. Természetesen
                        most ő diktálja az udvarnál a divatot, és a nők elájulnak, ha
                        megtapogathatják elefántcsont nyelű damaszkuszi tőrét, amely húsos combjait
                        verdesi az akasztófáravaló szélhámosnak. Már öt hónapja itt lebzsel, pedig
                        úgy látszik, Ferrarában is nagyon sóhajtoznak az udvarhölgyek. Azt mondják,
                        hogy “egyéb fontos okokon” kívül az udvar Astartéja, az egyiptomi szépségű
                        Aphrodité, a szegény beteg Vajda László felesége, Antonetta salernói grófné
                        kedvéért lopja itt a napot. Az bizonyos, hogy a grófné még Cattivellón is
                        túltesz tisztaság és kényesség dolgában. Ő kétszer fürdik napjában,
                        rózsavízben, kancatejben, esőlében, fenyőnedvben felváltva. Sokat beszélnek
                        kettőjükről.</p>
                    <p>Az olasz eközben többször kísérletet tett, hogy a boros kupát felemelje. De a
                        karja nem engedelmeskedett. Mind halkabban beszélt, a szempillái lassan
                        lecsukódtak, s rövid idő múlva két hatalmas karjára borulva, boldogan
                        horkolt a nagy tölgyfa asztalon.</p>
                    <p>Giustignan majdnem letérdelt az alvó ember előtt.</p>
                    <p>- Milyen hatalmas szellem! Milyen dicsőség, hogy itt járt, és felséges
                        jelenlétével meg­szen­telte a pécsváradi Árkádiát! Itt álljon a szobra e
                        jeles férfinak, aki Filelphót úgy tönkrelapította utolérhetetlen
                        szillogizmusaival, mint ahogy a malomkő összemorzsolja a búzát.</p>
                    <p>Galeotti pedig kialudta magát, másnap aztán belovagolt Pécsre, a püspök
                        látogatására.</p>
                    <p>Csáky egyedül maradt Giustignannal.</p>
                    <p>Az olasz megkérdezte:</p>
                    <p>- Itt hagyod a várat? Mégy Budára, domine?</p>
                    <p>- A király Bécsbe parancsol - válaszolt a főúr. - A király parancsa
                        szent.</p>
                    <p>Egy percig sem habozott, hogy végét vesse-e az önkéntes számkivetésnek.
                        Giustignan erős­ködött, hogy lebeszélje. Emlékeztette Kisfaludy Györgyre, a
                        vandál pusztításra, a jobbágyok hulláira, a kegyetlenségre, amellyel
                        embereit a másvilágra küldték.</p>
                    <p>- Piszkos, koldus, tudatlan és durva csorda; gyilkosok és tolvajok; részeg
                        fenevadak. Híján vannak minden szellemnek és poézisnek, várakban, sötét,
                        nedves és hideg odvakban laknak, s a kemence füstje megfullasztja az embert;
                        hat hónapig ki sem lehet mozdulni a dohos pincebarlangból, ahol megbúvik a
                        paraszt és a földesúr, mint a medve; nincs egy szellős villa, nincs tenger,
                        amelynek partjain neki lehet feküdni a napnak s a sós párának, a ciprusok és
                        olajfák leheletének és a múzsák ihletének. Gyere vissza Itáliába, régi
                        barátaid közé, asszo­nyaid ölelő karjaiba, amelyek még tárva vannak az
                        utánad való sóvárgásban!...</p>
                    <p>Csáky oda sem hallgatott. Most már kitalálta, hogy mivel igazolja magát.</p>
                    <p>- Felmegyek Bécsbe, és jóváteszem szörnyű vétkemet. Feleségül veszem
                        Kisfaludy Zsófikát, aki a királyné mellett udvarnokoskodik. Kibékítem az
                        embereket, akiket magamra haragí­tottam, és megengesztelem az ellenem
                        felgerjedt Úristent.</p>
                    <p>Giustignan lovag félrehúzta a száját:</p>
                    <p>- Nem kell neked Kisfaludy Zsófika. Neked a diva kell, a nápolyi asszony buja
                        szerelme.</p>
                    <p>- Hallgass, ostoba! - rivallt rá a fiatal magyar. - Beatrice is vezekel,
                        azért tartja magánál a fehér arcú árvát.</p>
                    <p>Az olasz erősködött:</p>
                    <p>- Ne menj Bécsbe, messere. Gyere velem Itáliába.</p>
                    <p>- Hát te nem jössz velem?</p>
                    <p>- Nem - jelentette ki meglepő zordonsággal az olasz.</p>
                    <p>- Ugyan?</p>
                    <p>- Félek a téltől. Látod, most március eleje van, és még mindig nem éled Venus
                        szép szeretője, Narcissus. Megyek Rómába, ahol a signorák most Juno
                        templomához zarándokolnak.</p>
                    <p>- Most már nincsenek matronáliák.</p>
                    <p>- Pedig az volt a szép - lelkendezett az olasz, és összehúzta nyaka körül a
                        prémgallérját -, amikor az Esquilinus árnyas ligetében a világosság, a
                        családi meghittség és az életre kelt természet istennője előtt megjelentek
                        az áldott állapotban levő matrónák, s ibolyával és ciklá­mennel borították
                        be a szobor talapzatát... átkozott, komisz északi szél! - fejezte be a
                        monda­tot oly hatalmas tüsszentéssel, hogy Miklós harsány nevetésre
                        fakadt.</p>
                    <p>- Nem a matronáliák miatt mégy te Itáliába - gúnyolódott barátjával jókedvűen
                        -, hanem a feleséged, az elhagyott francia nevelőnő elől szöknél Vergilius
                        kék egű honába.</p>
                    <p>- Te is jól tennéd, ha itt hagynád ezt a zord Pannóniát. Jusson eszedbe az a
                        sok szép olasz város, amelyeket együtt jártunk be, messer Niccolo, édes jó
                        uram.</p>
                    <p>És beszélt, beszélt az olasz városokról, s lelkes, tarka, égő színű szavai
                        nyomán Ravennából a St. Apollinarei varjúünnep, Trevisóból a márványkutak
                        káváján ülő kacér, fecsegő, könnyű­vérű leányok, Vicenzából az óriási pince,
                        Luccából a töméntelen sok torony emléke mosoly­gott vissza a múltból.</p>
                    <p>- A legragyogóbb asszonyokat Génuában láttam - mondta maga elé félhangosan -,
                        habár sze­meiket mesterségesen feketítik, de legszebben Bolognában öltöznek
                        ezek a drága kis bestiák - tette hozzá, és nyelvével nagyot csettintett,
                        mintha a nyál összefutott volna a szájában.</p>
                    <p>- Velence, Róma, Firenze, Nápoly... - suttogta szinte kéjesen Miklós is, és a
                        csónakokra, a főpapi bíbor és lila talárokra, a plátói akadémiára és a kék
                        vízben tükröződő Vesuvióra gondolt.</p>
                    <p>De aztán egyszerre kiegyenesedett, és harsányan elkiáltotta magát:</p>
                    <p>- Nem. Nem engedem elcsábítani magamat a szirének énekétől.</p>
                    <p>- Gratulálok, Odüsszeusz - gúnyolódott amaz, és süvegét lekapva fejéről,
                        mélyen meglóbálta haragos barátja előtt.</p>
                    <p>- Gúnyolódhatsz, pajtás... az én szívem erős.</p>
                    <p>- Kár - dörmögött az olasz, és zsebéből fügét meg szárított szőlőszemeket
                        szedegetve, egy­kedvűen nyalakodott a csemegéből.</p>
                    <p>- Bolond fickó... kedves, tréfás cimborám, azért nem hagyom el ám a te
                        Platónodat, Ficinódat, Picódat és Angelódat!</p>
                    <p>- És engem?</p>
                    <p>- Téged legkevésbé. Száz jó magyar Mátyás-arany van számodra a tarsolyomban,
                        hogy illendőképpen adhasd otthon az előkelő cortegianót.</p>
                    <p>- Beillatosítottad?</p>
                    <p>- Mint Medici Lorenzo szokta.</p>
                    <p>- Hát, ha így van... eredj a végzet útjain. Én azonban visszamegyek
                        Firenzébe, és megviszem a hírt, hogy Pico és Leon Battista egyetlen
                        versenytársa üdvözletét küldi Platón akadémiájának a túlvilágról.</p>
                    <p>Aztán elbúcsúztak. Az olasz még visszafordult:</p>
                    <p>- Aztán ne feledd! Soha meg nem házasodni!</p>
                    <p>Csáky hosszan utána nézett Giustignannak, míg csak el nem tűnt az út
                        kanyarulatánál. Aztán nem látta, csak hallotta vidám fütyörészését.</p>
                    <p> Másnap megérkezett Galeotti, Miklós összeszedte csatlósait, és ő is
                        nekivágott a nagy útnak Viennába. Huszonhat éves lelke most már egészen
                        kiegyenesedett és most éppen olyan boldog, léha, vidám fütyörészéssel nézett
                        az új élet szépségei elé, mint tegnap Giustignan.</p>
                    <p> </p>
                </div>
              <div type="chapter">
                    <head>IV</head>
                    <p>A királyné szökési terve nagyon lassan haladt a megvalósulás felé. Cattivello
                        gyűjtögette a királyné híveit; a nagy birodalom messze pontjairól kellett
                        őket összeszedegetni. Jártak-keltek a futárok, titkos írású levelekkel,
                        éjnek idején, lopakodva, mint a tolvajok, hogy a király titkosrendőrségének
                        csapdájába ne essenek. Mind ez ideig nem is tudott arról senki, csak a
                        beavatottak.</p>
                    <p>Az utóbbi időben az is késleltette a kivitelt, hogy Beatrix súlyosan
                        megbetegedett. Emiatt a bécsi orvosok tanácsára Badenben töltötte a nyarat a
                        királyné. Rövid időre Mátyás is meg­jelent a nyájas, zöld erdőkkel övezett,
                        kies fürdőhelyen, amelyet már Aeneas Sylvius leírásá­ból ismert, s amelynek
                        mintájára Budavár alatt a felső hévizek bőséges meleg forrásai körül
                        világraszóló gyógyfürdőhelyet szándékozott létesíteni. Építészeit,
                        kertészeit, humanistáit és orvosait magával vitte, hogy tervrajzokat
                        vegyenek fel, tanulják meg a kúra használatát, a fürdőberendezés, meleg és
                        hideg zuhanyok, forró levegő és hevítő- vagy hűtőkészülékek
                        mechanikáját.</p>
                    <p>Hatalmas terveket szőtt arról, hogy a budai hévizeket körülépíti nagyszerű
                        csarnokokkal, valóságos római fürdőket rendez, felépíti Caracalla thermáit,
                        hogy az egész világ betegeit odacsődítse a magyar király fővárosába.</p>
                    <p>Baden zsúfolva volt. A hatalmas vendégek iránt való kíváncsiság a főnemesség
                        egy részét és a városi polgárság gazdag elemeit a fürdőhelyre csalta. Kis
                        Bécs lett egykettőre a fürdőtelepből, fa- és sátorházakból egész utcák
                        keletkeztek, sokan szekerükön laktak, vagy a liget fái között ütötték fel
                        táborukat.</p>
                    <p>A magyar udvar bevonulása soha nem látott fényesség, gazdagság és vidámság
                        központjává avatta Badent. Olasz és magyar szó visszhangzott a közös
                        medencék körül, amelybe a német, osztrák, styriai és karinthiai asszonyok
                        eleinte nem is merték betenni lábukat. De néhány nap múlva vége volt minden
                        tartózkodásnak.</p>
                    <p>- A világ legbátrabb ragadozója az asszony - jelentette ki Galeotti Marzio,
                        amint a medencék fölött körben futó karzatokról gyönyörködött a vízben
                        nyüzsgő, kacagó, játszadozó, csapkodó és ugrándozó polgárnők
                        látványosságában.</p>
                    <p>- Sohasem hittem volna, hogy a németek ennyire szeretik a tisztaságot -
                        csóválta fejét Bonfini, a szigorú erkölcsű történetíró, aki azt az egyet
                        becsülte meg a németekben, hogy nem szeret­nek minduntalan fürödni.</p>
                    <p>A királyt az uralkodói gondok hamarosan elszólították Badenből. Beatrix
                        egyedül maradt a maga olasz udvarával.</p>
                    <p>Ettől fogva még hangosabb, színesebb, forróbb lett az élet. Az udvar
                        zabolátlanul adta át ma­gát az élvezetnek. Egymást érték az éjjeli
                        ünnepélyek, amelyeket fáklyafénynél és bűvészektől tanult vakító, sziporkázó
                        tűzesők csillaghullásánál Galeotti Marzio, az ezermester asztrológus
                        rendezett. Az ünnepélyek a fürdőmedencék körül valóságos bacchanáliákká
                        fajultak. Galeotti elemében volt. A görögtűz lángoló fényében úgy szaladgált
                        fel és alá roppant, de könnyed testével, mint az alvilág gigantikus
                        fejedelme.</p>
                    <p>- Meleg víz, görögtűz, szicíliai bor, fürdőző meztelenség, langyos nyári
                        éjszaka... az olümpo­szi istenek nem halmozhatták volna jobban a kéjt és a
                        szépséget.</p>
                    <p>Az éjszakai ünnepek dédelgetett hőse Francesco Cattivello volt, a királyné
                        futárja. A futár el is hanyagolta fejedelmi szerelmét. A titkokkal ismerős
                        udvarhölgyek meglepődve, ijedten vették észre ezt a hűtlenséget. Mind
                        sűrűbben látták a cortegianót a badeni hegyekben egyedül, vagy bécsi
                        polgárlányok társaságában, akik elragadónak találták a szép olasz
                        szemérmetlen, könnyed és fölényes csevegését, és együgyű kis szívük rögtön
                        kinyílt a színes és érzék­csik­landozó bókok, vakmerő ajánlatok és heves
                        támadások befogadására.</p>
                    <p>Antonetta salernói grófnő, aki szíve mélyéből gyűlölte a királynét, legutóbb
                        gúnyos kár­örömmel súgta az ifjú fülébe:</p>
                    <p>- Messere, vége a dicsőségnek. Nagy vendéget kapunk.</p>
                    <p>Antonetta Csákyra célzott, akiről tudta, hogy a királyné közbenjárására
                        kegyelmet kapott, és szolgálattételre felrendelték az udvarba.</p>
                    <p>Csáky csakugyan megérkezett. Előbb Bécsben jelentkezett a királynál, aztán
                        Badenbe sietett, hogy a királyné kegyét megköszönje.</p>
                    <p>A találkozás a déli fürdő után, a királyné számára hevenyészve épített nyári
                        pavilonban tör­tént. Beatrixot meglepte az ifjú sápadt, megkomolyodott,
                        szenvedésektől megfinomodott arca.</p>
                    <p>Már semmi izgalmat nem érzett, ahogy a szép magyar főúr szemébe nézett. Most
                        csak az élethalálharcot jelentő, roppant terv mámora melegítette át a
                        szívét. Szerelmet nem érzett, még Cattivello iránt sem, csak valami
                        leküzdhetetlen szenvedély, a bűn és a mámor roppant ereje láncolta az
                        olaszhoz. Most mégis, ahogy előtte állott Csáky, önkéntelen kacérsággal
                        fogadta. Tetszett neki Miklós olaszos eleganciája és keleti jellegű keskeny,
                        zavart és mosolygós ábrázata.</p>
                    <p>- Valóságos Adónisz vagy, kis barátom... Ilyen lehetett a Ciprus-sziget ifjú
                        pásztora... igen, téged is majdnem a halálba küldött egy öreg, dühös vadkan
                        - folytatta a mitológiai hasonlatot, Kisfaludy Györgyre célozva -, de
                        Aphrodité a karjai közé szorított, és nem engedett meghalni.</p>
                    <p>És utána ezüstös kacagással recitálta az Adónisz-ünnepek alatt énekelt
                        himnusz első sorait:</p>
                    <p>Adónisz él és csak eltávozott...</p>
                    <p>Miklós fiatal fantáziája csalódva húzta össze viharosan repdeső szárnyait. Ő
                        Beatrixot sokkal teltebbnek, öregebbnek és unalmasabbnak találta, mint
                        aminőnek elképzelte.</p>
                    <p>Beatrix is lehangolódott. Nem tudott mit szólni régi kedvencéhez. A szökés, a
                        döntő nagy kockázat, az élet-halál tét érdekében azonban feltette magában,
                        hogy ébren tartja, s ha kialudt volna, újra lángra lobbantja Miklós
                        szenvedélyét.</p>
                    <p> Csáky a badeni fürdőben odadobta magát a régen nélkülözött nagyvilági élet,
                        a tetszeni vágyás és a hódítás gyönyörűségének. Huszonhat esztendős vére
                        forrott, zúgott, zakatolt a vér­edé­nyeiben, és már vissza sem tudott
                        emlékezni gyötrelmes remeteségére. Még Kisfaludy Zsófika közelsége sem
                        bántotta. Gondtalan, léha, suhancos boldogságában, az élet újra kifakadt
                        virágos szeretetében nem is tudott mást elgondolni, mint hogy Zsófika is
                        éppúgy elfelejtett, megbocsátott mindent, éppúgy mosolyog az élet elé, és
                        éppúgy kárpótolja magát. Igaz, hogy egyetlenegyszer sem látta még elhagyott
                        kis menyasszonyát.</p>
                    <p>Semmi lelkiismeret-furdalást sem érzett, amikor Fodor Istvántól Antonetta
                        grófnő után kezdett kérdezősködni.</p>
                    <p>S ahogy találkozott vele, nem hitt a szemének. Hogyan van az, hogy ezelőtt
                        egy esztendővel, amikor Beatrix kíséretében, Pécsváradon, az ő saját
                        kastélyában ott volt ez a földre szállott Venus, ő észre sem vette elvakult,
                        Beatrixba szerelmes szemével?</p>
                    <p>Most megállott a szíve dobogása.</p>
                    <p>Nem is hibátlan arca, tökéletes teste, hanem az élet diadalmas elevensége,
                        ragyogó fénye, ujjongó tombolása, érzéki bujasága volt rajta a csodálatos.
                        Ahogy járt, kelt, futott, ugrált, térdelt, nyújtózkodott és összegörnyedt,
                        ahogy kacagott, búgott, muzsikált a hangja, ahogy villogott a szeme - ez
                        maga volt az élet, a szerelem, a dicsőséges emberi kéj sugárzása: isteni
                        látvány a ruganyos, magas, karcsú, domborodó vonalakban kirajzolódó teste, a
                        vékony, kes­keny, de párnás lába szára, hej, ez az asszony elégeti azt, akit
                        odavesz a két karja forróságába!</p>
                    <p>Miklós az első szempillantásra elvesztette eszét.</p>
                    <p>Antonetta is szépnek és szerelemre méltónak találta a fiatal magyart. Ha
                        olthatatlan lánggal nem égett volna benne Mátyás iránt a rajongás, Miklóst
                        méltónak találná az élet egyetlen igazi nagy szerelmére.</p>
                    <p>Igen, ez volna az igazi! - vallotta meg önmagának s nemcsak Beatrix iránt
                        való gyűlöletből, de vére ösztönös parancsára is egykettőre Miklós karjaiba
                        vetette magát.</p>
                    <p>Ez a legédesebb kéj, ami asszonyi szívet az életben elönthet: csókolni azt,
                        aki tetszik nekünk, s ezzel halálosan megsebezni azt, akit gyűlölünk.</p>
                    <p>Antonetta boldogan adta magát Erósz játékainak. Nem volt szerelmes, mint a
                        királyba: de örült a kiteljesedett, szabad, zabolátlan életnek. Csak az
                        kevesbítette a diadalát, hogy Beatrix már nem lángolt a Csáky szerelméért.
                        Egészen lehangolta, amikor a királyné egy kesernyés hangulatában kicsinylően
                        nyilatkozott a magyarról.</p>
                    <p>- Ki tetszik neked jobban: Cattivello vagy Csáky, a vérteseim kapitánya?</p>
                    <p>- Az egyik Narcissus, a bájos, a másik Thészeusz, a harcias...</p>
                    <p>- Csáky végre is csak kifinomodott barbár, akin csak vékony máz az
                        elegancia.</p>
                    <p>- Barbár és erőszakos katona. Zsoldosnak való.</p>
                    <p>- Cattivello eszményi szépség és tökéletes művészi finomság. Antonetta, én
                        mégiscsak Cattivellót szeretem... most és mindörökké.</p>
                    <p>Antonetta dühös és megvető tekintettel mérte végig a királynét, aki fehér
                        karjára hajtva aranyos fürtös fejét, nem látta az Eumenidák gyilkos
                        pillantását.</p>
                    <p>- Csákyt odaadom neked - mondta szemérmetlen királyi nagylelkűséggel
                        Beatrix.</p>
                    <p>A grófné arcán egyetlen izom sem rándult meg.</p>
                    <p>- Felséges madonna, az ön oldala mellett nekünk, alázatos cselédjeinek nem
                        jut eszünkbe a saját szívünket szolgálni.</p>
                    <p>Beatrix mosolygott. Ő is hallott arról, hogy Antonetta a király szerelme után
                        áhítozik. Valamikor ezért gyilkolni tudott volna, a saját hófehér kezével, a
                        saját aranyintarziás spanyol kis tőrével. Most már nem indult fel erre a
                        gondolatra. Talán nem is volna baj, ha Mátyás figyelmét valaki elfordítaná,
                        és a lelkét elpuhítaná. Titokban már remélte is ezt, és feltette magában,
                        hogy Antonettát bátorítani fogja. Ez is elvonná a király figyelmét az ellene
                        szőtt összeesküvéstől.</p>
                    <p> Antonetta módot talált arra, hogy az éjszaka és nappal majd minden órájában
                        - ha csak egy pillanatra is - megmutassa és csodáltassa magát és ébren
                        tartsa, szítsa, az eszeveszettségig fokozza Miklós szenvedélyét. Naponta tíz
                        alkalmat talált arra, hogy találkozzanak. A királyné mégsem tudott a
                        szerelmükről. Ez volt az egyetlen titok Beatrix és udvarhölgye, Antonetta
                        között. Pedig a grófnő semmire sem vágyott olyan olthatatlan epedéssel, mint
                        hogy Beatrixot féltékennyé tegye és meggyötörje. Ez az ördögi cél vezette
                        Miklós karjaiba: de amikor megvalósította, mégis megdöbbent arra a
                        gondolatra, hogy a királyné megtudja. Sok oka volt erre. Félt, hogy Beatrix
                        felháborodik, és elűzi Miklóst. Tartott attól is, hogy a királyné révén
                        Mátyásnak is fülébe jut az idill, pedig még mindig remélte, hogy egyszer
                        talán hangulat vagy igazi szenvedély, a betegség vagy a visszatérő férfias
                        kedély, a harag vagy az öröm feléje fordítja a király hajlandóságát. Vagy
                        talán, ha egyéb nem, a kíváncsiság érleli meg Mátyásban a vágyat. Antonetta
                        nem hitt a csodákban, de azért mégis követelte a csodát a sorstól. Tehát
                        Mátyásnak nem szabad megtudni. A szép olasz asszony semmi szégyenkezést vagy
                        bűn­bánatot nem érzett, hogy urát, a derék Vajdafi Lászlót megcsalja. Nem
                        érzett lelkiismeret-furdalást a királynéval szemben, az emberek, az udvar,
                        az ég, a föld, a pokol sem érdekelte: egyetlen ember volt a világon, aki
                        előtt tisztának akart látszani, maga sem tudta, miért; a hűség, a várakozás,
                        a tisztaság látszatát tartogatta Mátyásnak. Talán az ösztönével érezte, hogy
                        ez kell a barbár magyar királynak, akiről oly sokszor hallotta, hogy viharos
                        múltjának szerelmi krónikájában nincsenek asszonyok, csak érintetlen
                        szüzek... Mátyásnak a tisztaság és a hűség a rögeszméje... Antonetta
                        csodálkozott ezen, de öntudatlanul is ehhez igazodott az asszonyi
                        képmutatása.</p>
                    <p>Ezért maradt titokban Antonetta szerelme. Csáky Miklósnak is ez volt a
                        kívánsága. Lopva találkoztak, és az éjszaka baráti segítségét használták ki
                        csókjaik eltitkolására. A langyos éjfél óráiban, amikor a gyengélkedő
                        királyné már lepihent, a forrástól nem messze, egy magas hegyi úton, régi
                        romok rejtekében bújtak meg. Itt valamikor szerzetesek zárdája volt,
                        bencé­seké, akik termékennyé és rózsáktól illatossá tették a meleg források
                        környékét. A bencés zárda egyik loggiája még épségben meredt ki a repkénnyel
                        és vadrózsával borított kő­omladékok közül. Valóságos kis szentély volt ez,
                        csak Minerva vagy Diana szobra hiányzott a félkör alakú oszlopcsarnokból.
                        Egy hatalmas cserfa borult az apszis lapos márványtetőzetére. Ez a cserfa
                        talán a császárokat is látta, akik a légiók élén erre vitették magokat
                        germán rab­szolgáikkal. A sötét, ritka lombú öreg fa úgy őrizte a kis
                        loggiát, mintha az örökkévaló szere­lem vagy az örökkévaló bűn számára
                        tartogatná. Az oszlopok között széles kőpad; valaha imádkozó bencések nézték
                        a lemenő napot vagy a csillagok titkát. Ha a hold rávilágított a padra,
                        kicsillant a nemes márvány antik fehérsége. Mintha tejjel öntötték volna le
                        megbarnult, mohos lapját és nemesen ívelt görbe lábait. Ez volt Csáky Miklós
                        és Antonetta nyoszolyája.</p>
                    <p>Egy éjjel, kimerülve a szerelem viharos tombolásában, Antonetta Miklós ölébe
                        hajtotta a fejét.</p>
                    <p>- Gyönyörű kis uram, mi itt csókolózunk, titkos játékban pergetjük az élet
                        rokkáját, és eközben a föld alatt olyan erők dolgoznak...</p>
                    <p>Miklós csodálkozva nézett a mély, fekete szemek tüzébe:</p>
                    <p>- Mit beszélsz, Antonetta?</p>
                    <p>- Nagy viharok készülnek... orkán, szélvész, tűz, olyan tramontana zúg
                        messziről a fülembe. Niccolo...</p>
                    <p>- Nem értelek... titkos nyelven beszélsz...</p>
                    <p>Az olasz asszony összecsucsorította a száját. Miklós lehajolt és
                        megcsókolta.</p>
                    <p>- Háború lesz.</p>
                    <p>- Tudom, a csehekkel.</p>
                    <p>- Az egész világgal.</p>
                    <p>- Mátyás győz.</p>
                    <p>- A hadsereg ellen igen, azt bizonyosra veszem - felelte a ragyogó szemű
                        asszony, és aztán hirtelen hozzátette: - Niccolo, szereted te a királyt?</p>
                    <p>Csáky ijedten kapta fel a fejét:</p>
                    <p>- Miért kérded, szívem?</p>
                    <p>- Szereted vagy nem?</p>
                    <p>- Az életem az övé.</p>
                    <p>- Corvin János híve vagy?</p>
                    <p>Csáky újra meghökkent. Mit akar ez az asszony?</p>
                    <p>- Ha Mátyás úgy kívánja, igen.</p>
                    <p>- Esküszöl?</p>
                    <p>Csáky a két kezébe fogta Antonetta vérbe borult, lelkes arcát.</p>
                    <p>- Mit vallatsz itt engem, galambocskám?</p>
                    <p>A grófnő lázasan suttogott.</p>
                    <p>- Nagy titkot mondok neked, Niccolo. A király ezt a háborút elveszíti.</p>
                    <p>Csáky értetlenül bámult az asszony vonagló arcába.</p>
                    <p>- A csillagjósok mondták?</p>
                    <p>- Nem.</p>
                    <p>- Rossz álmaid voltak?</p>
                    <p>Antonetta a fejét rázta.</p>
                    <p>- Nagy titkokat tudok. Nem a népek, trónok, hadseregek és diplomaták ellen
                        veszti el Mátyás a hadjáratot.</p>
                    <p>- Hanem?</p>
                    <p>- Beatrice ellen... A nápolyi asszony ellen.</p>
                    <p>Csáky felszisszent.</p>
                    <p>- Honnan tudod, Antonetta?</p>
                    <p>- Tőle... Ismerem a terveit... Beatrix meg akar szabadulni a királytól.</p>
                    <p>- Nem igaz! - hördült fel a magyar. - Rémeket látsz.</p>
                    <p>- Esküszöm.</p>
                    <p>- Beszélj.</p>
                    <p>Antonetta elmondta a visegrádi tervet.</p>
                    <p>- Terád is számít a diva!</p>
                    <p>Csáky megrázta a fejét.</p>
                    <p>- Soha!</p>
                    <p>- Imádlak! - suttogta Antonetta és fekvő testével felemelkedett egész az ifjú
                        arcáig. A melle kidomborodott és Csáky ajakát súrolta. - Imádlak - suttogta
                        kéjesen -, te vagy az én uram, mindenem, istenem...</p>
                    <p>Csáky önfeledten csókolta az ölében fekvő asszonyt.</p>
                    <p>- Mit tegyek?</p>
                    <p>- Mentsd meg őt.</p>
                    <p>- Hogyan?</p>
                    <p>- Súgd meg neki a titkot...</p>
                    <p>Csáky hevesen felkiáltott:</p>
                    <p>- Bejelentem a kancellárnak.</p>
                    <p>- Nem.</p>
                    <p>- Szapolyainak, a nádornak.</p>
                    <p>- Nem.</p>
                    <p>- Bakócznak.</p>
                    <p>Az asszony tiltakozott.</p>
                    <p>- Egyikük sem megbízható.</p>
                    <p>- Lehetetlen.</p>
                    <p>- Ki tudja, nem a királyné emberei-e?</p>
                    <p>- Mátyást istenítik.</p>
                    <p>- De gyűlölik János herceget.</p>
                    <p>- Mit tegyek? - kérdezte az ifjú.</p>
                    <p>- Mondd meg neki magad.</p>
                    <p>Miklós szelíden felemelte az asszonyt. Maga mellé ültette, és a két kezét a
                        tenyerébe fogta.</p>
                    <p>- Nem mondom meg neki.</p>
                    <p>A grófnő felugrott:</p>
                    <p>- Nem akarod megmenteni?</p>
                    <p>Miklós megsimogatta a grófnő lángoló arcát:</p>
                    <p>- Majd vigyázni fogunk.</p>
                    <p>- Kire?</p>
                    <p>- A királynéra.</p>
                    <p>A grófnő magánkívül volt a dühtől és felháborodástól. Hiszen nemcsak az volt
                        a fontos, hogy megvédje a királyt, de az is, hogy elveszejtse Beatrixot. És
                        Csáky Miklós most a királynéra akar vigyázni. Első pillanatban azt hitte,
                        hogy a fiatal magyar lelkéből még mindig a szerelem szava beszél.</p>
                    <p>- Miért akarod te Beatrixot megmenteni?</p>
                    <p>Csáky komolyan és méltósággal válaszolt:</p>
                    <p>- Hogy Magyarország királynéja be ne szennyezze magát...</p>
                    <p>Aztán csendesen hozzátette:</p>
                    <p>- Mátyást ne féltsd. Én sem féltem. De a királynéért aggódom. Bízd rám a
                        dolgot. Én résen leszek...</p>
                    <p>Antonetta gyűlölettől égő szeme majd felperzselte a fiatal főurat. A grófnő
                        érezte, hogy ez az erős, tiszta, komoly magyar ember nem játékszer az ő
                        bosszúra és diadalra kinyújtott remegő kezében.</p>
                    <p>Érezte, hogy vereséget szenvedett, és most meggyűlölte Csákyt.</p>
                    <p>- Hát akkor majd magam! - gondolta dacos haragjában. De nem árulta el
                        vereségét, és hosszú, forró csókkal búcsúzott el a szerelmétől.</p>
                    <p> Miklós az éjjel nem hunyta le szemét. Most először érzett valami nagy, sötét
                        nyugtalanságot, és szívében megszületett a bizonytalanság, a gyanú, a
                        titkoktól való borzongás apró démona. Ez rázta, kínozta, emésztette
                        lelkét.</p>
                    <p>Kicsoda ez az Antonetta? Hátha egyetlen szava sem volt igaz? Tőrbe akarta
                        csalni? Rejtett szándékai vannak? A király előtt akar érdemeket szerezni? -
                        Eszébe jutottak Galeotti szavai:</p>
                    <p>- A királynak tartogatja magát... Amilyen buja a külseje, olyan hideg a
                        természete.</p>
                    <p>Nem igaz - nyögte fájdalmasan Csáky -, én tudom, hogy lánggal lobog, mint a
                        felgyújtott fáklya, amely ég, tüzel, perzsel és szenvedélyében elhamvasztja
                        önmagát... Nem igaz, ez sem vigasz, ez sem bizonyíték az ártatlansága
                        mellett... - jajgatott Miklós, mint egy megsebzett fiatal ragadozó.</p>
                    <p>Aztán kissé lecsillapodott.</p>
                    <p>A királynak tartogatja magát. Ha ez igaz, lehet, hogy még tiszta.</p>
                    <p>De aztán újra elöntötte az agyát a vér.</p>
                    <p>És ha már nem tartogatja magát? Ha máris az övé volt, ha már meg is unta őt a
                        király... Úgy van... bizonyára ráunt már régen, mert észrevette bujaságát,
                        hűtlenségét, gyalázatosságát...</p>
                    <p>Szörnyű kínokat szenvedett, de nem mert kérdezősködni. Félt, hogy megtudja az
                        igazságot. És azt sem a szerelme, sem a hiúsága nem tudta volna
                        elviselni.</p>
                    <p>Ugyanaz az érzés, ugyanaz a gyötrelem és ugyanaz a gyávaság volt ez, mint
                        amely Mátyás lelkét marcangolta.</p>
                    <p> Antonetta grófnő is átvirrasztotta az éjszakát. Agya zúgott és zakatolt, és
                        egész teste tűzben hánykolódott.</p>
                    <p>- Gyűlölöm ezt a két embert, gyűlölöm a nápolyi bestiát és a gyáva,
                        ügyefogyott hitvány magyart... és mind a kettőjüket elveszítem - ezt
                        suttogta a kinyitott imakönyve felett, és az aranycirádás, fekete és vörös
                        miniatűr képekkel díszített betűkre sűrűn hullottak a könnyei.</p>
                    <p>A szép olasz grófné felemelte szemét a sátorában függő feszületre, és égi
                        elragadtatással suttogta egy láthatatlan istenség felé:</p>
                    <p>- És téged imádlak csak, ó, hatalmas, dicsőséges, egyetlen Augustus!</p>
                    <p> </p>
                </div>
              <div type="chapter">
                    <head>V</head>
                    <p>Mátyás a badeni fürdőzés alatt egy napra meglátogatta Beatrixot. A király
                        hihetetlen könnyű­séggel viselte az utazás fáradalmait. Egy óráért, amit
                        Beatrix társaságában tölthet, két nap és két éjszakát kínlódott kocsin vagy
                        lóháton. Kísérete kétségbeesett a rohanó és pihenés nélkül való utazások
                        miatt. Mátyást belső tűz és emberfeletti türelmetlenség hajszolta ilyenkor.
                        Csak ahogy célhoz ért és megpihent, akkor tört ki rajta a teljes
                        végkimerülés.</p>
                    <p>Badenben elragadó volt, és oly vidám, mint ifjúsága legszebb éveiben. A
                        királynét elhalmozta ajándékokkal. Együtt mulatozott az országnagyokkal, és
                        jókedvűen nézegette a vízben lubic­koló udvarhölgyeket. Élvezettel hallgatta
                        Beatrix olasz zenészeit, Galeotti vidám csevegését, udvari bolondjának,
                        Tibrilinek vaskos tréfáin önfeledten kacagott, szórta az aranyat,
                        oszto­gatta a várakat, földeket, kiváltságokat, lóversenyt futtatott magának
                        és gyönyörködött a keleti tűzijátékosok ördöngös mutatványaiban.</p>
                    <p>Az egész udvar boldogan sütkérezett a királyi jókedv napsugaraiban. Csak
                        Antonetta grófnő vergődött a maga kétségbeesett dilemmájában: elárulja-e az
                        összeesküvés tervét az uralkodó előtt, vagy rábízza a sorsra Beatrixot?</p>
                    <p>Óráról órára változott az elhatározása. A bencés kolostor körül, a romok
                        magasságában kerti ünnepeket rendezett Galeotti. Antonettának a bécsi
                        Burgban a madárház körül máról holnapra kinőtt földi paradicsomkert jutott
                        az eszébe, ahol ő felajánlotta magát a királynak.</p>
                    <p>Istenem, ha ez most inkább sikerülne! - tépelődött magában emésztő gonddal és
                        félelemmel. - Igen, elvetem a kockát - rebbent fel olykor-olykor
                        vergődéséből -, és felvilágosítom az impe­rátort a nápolyi asszony minden
                        bűnei felől.</p>
                    <p>Arra gondolt, hogy ezzel meg is semmisítheti Beatrixot, meg is mentheti
                        imádott urát, és talán meg is nyerheti a király szívét. A nagyravágyás és a
                        szerelem két vad paripáján nyargalt a képzelete. Eszébe jutott Galeotti
                        meséje a francia király szeretőjéről, eszébe jutott Jacqueline Huguette,
                        akiért XI. Lajos hitvesgyilkosságtól sem rettent volna vissza. Az is
                        odakerült volna a trón bíboros kárpitjai alá... ha a pestis el nem ragadja
                        az utolsó pillanatban... Nos, ő szeren­csésebb lesz.</p>
                    <p>Ez a ragyogó álom most közel volt a beteljesüléshez. Az bizonyos, hogy nem
                        engedi a királyt. De nyomban visszahökkent. Ha egyenesen hozzá megy, ha
                        bizonyíték nélkül árulkodik, Mátyás esetleg el sem hiszi a rémmesét. Mátyás
                        nem tűri, hogy a királynéról rosszat beszél­jenek.</p>
                    <p>Itt nem jó az egyenes út - gondolta Antonetta -, az egyenes úton én töröm ki
                        a nyakam. Itt a mások szenvedélyével kell a botrányt kipattantanom.
                        Cattivello gyalázatos és céda egy fickó, Csáky a lovagiasság és barbár dac
                        fanatikusa... Annyi bizonyos, hogy Cattivellót el kell pusztítanom a föld
                        színéről...</p>
                    <p>E pillanatban olasz tudósai körében megjelent a király a kolostor romjai
                        között. Mátyás elfáradt, és leereszkedett az oszlopok között fehérlő repkény
                        és moha befutotta kőpadra. Csendesen ült ott, lázas szemére egészen ráborult
                        vastag szemöldöke árnyéka. A hold nyájas égi lámpás módjára csüngött a
                        felhőfüggönyök között, és világoskék fénybe fürösztötte a király pihenő
                        alakját. Mindenki elnémult, és hódolattal nézte a töprengő imperátort.</p>
                    <p>Mátyás egyszerre csak észrevette a bokrok között bujkáló Antonettát.</p>
                    <p>- Miért rejtőzködöl, gyermekem? - kiáltott rá atyáskodó évődéssel. - Félsz az
                        öreg királytól, grófnő?</p>
                    <p>Antonetta szíve halálosat dobbant. Az Isten rendelte ezt az alkalmat.
                        Odasuhant a király elé. Az olaszok egymás után elsompolyogtak. Megint
                        magukra maradtak, mint ott, a Burg kertjében a madárház előtt.</p>
                    <p>A király kezet fogott Antonettával.</p>
                    <p>- Hogy vagy, szép gyermekem?</p>
                    <p>A grófnő remegő hangján átcsuklott az őszinte fájdalom.</p>
                    <p>- Felség, én nagyon szomorú vagyok.</p>
                    <p>- Mi bajod van, tündérke? - becézgette a fejedelem, és gyönyörűséggel
                        pihentette tekintetét az eléje omló, ruganyos, kéjt sugárzó, domború és
                        mégis lányosan gyengéd termetén a grófnénak.</p>
                    <p>Antonetta halkan sóhajtotta:</p>
                    <p>- Miért nem kellek én felségednek?</p>
                    <p>Mátyás barátságosan mosolygott. A meleg nyári éjszakában Antonetta vékony,
                        omlós, áttetsző selyemruhájából buja illat áradt. Testének minden
                        domborulata átfeszült a habkönnyű szöveten. Mátyás ereiben megpezsdült a
                        vér. A grófnő izgatottan kérdezte:</p>
                    <p>- Nem tetszem felségednek?</p>
                    <p>- Soha nem láttam ilyen tökéletes asszonyt.</p>
                    <p>- Nem bízik bennem? Nem tart méltónak arra, hogy elfogadjon?</p>
                    <p>A levegő reszketett a kánikula melegétől. A fűben tücsök ciripelt, és az
                        erdőből énekes mada­rak epedő dala, mint egy kis fuvolás zenekar, úgy
                        zengett az ég felé. Mátyás mereven nézte a pihegő asszony szépségét. Sokáig
                        hallgatott.</p>
                    <p>Antonetta szíve a király keze fején dobogott. Az arcát Mátyás térdére
                        fektette. A mélyből a mulatozó udvar morajlása hangzott fel a magányos
                        romokhoz.</p>
                    <p>Egyszerre lágyan, vontatottan megszólalt a király:</p>
                    <p>- Jó volna, ha hátralévő éveimnek te lennél a megaranyozója. A vigasztalás, a
                        megpihenés, a gyönyör, a feledés, a kárpótlás mennyei áldásait jó volna a te
                        kezedből venni, Antonetta.</p>
                    <p>- És én milyen örömest adnám, isteni Augustus!</p>
                    <p>- Még van néhány csatám megvívni való. A házam táján is rendbe kellene szedni
                        egyet-mást, sietve. Még nem vagyok készen. Még eddig semmi sem sikerült.</p>
                    <p>- Az egész világ visszafojtja lélegzetét, ha ön szól, felséges atyám.</p>
                    <p>- Visszafojtja, mint a hallgatózó kém, a settenkedő orgyilkos, az ólálkodó
                        kígyó és a lesben álló fenevad. Csupa tőrvetés, titkolt gyűlölet és gyáva
                        düh, rejtegetett lenézés, kicsinylés, gyanú és kételkedés környez.
                        Gazemberek és bolondok háza ez az egész világ, s ha az én kezemből kiesik a
                        korbács, nekem rohan az egész falka, és darabokra tép felszabadult
                        bosszú­jában.</p>
                    <p>Antonettának eszébe jutott a királyné terve.</p>
                    <p>A király mosolyogva legyintett.</p>
                    <p>- De éppen azért, mivel így van, igen, éppen azért kellene valaki, aki
                        megszépítené ezt a cudar, gyalázatos, bitang életet. Egyetlen nő szépsége el
                        tudja takarni az egész világ ocsmány­ságát. Egyetlen szoba, amelyben a te
                        karjaid tárva várják az embert, nagyobb, ékesebb, királyibb trónterem minden
                        Palazzók, Burgok, Castellumok, Vatikánok márványcsarnokánál.</p>
                    <p>A grófnő felbátorodott.</p>
                    <p>- Felség, engem erre rendelt az Isten.</p>
                    <p>- Tudnál szeretni, Antonetta?</p>
                    <p>- Felségedért élni és meghalni és imádni: ez az én egyetlen rendeltetésem. És
                        az Isten éppen jókor küldött engem felségedhez.</p>
                    <p>- Hogy érted ezt, Antonetta?</p>
                    <p>- Veszély fenyegeti az én imádott uram nyugalmát.</p>
                    <p>- No? - érdeklődött mosolyogva Mátyás. - Én azt hiszem, hogy eléggé rettegnek
                        tőlem...</p>
                    <p>- Igen, de van egy élő ember, egy hatalmas lény, aki visszaél felséged
                        bizalmával. Aki gyűlöli önt, és szeretné elveszíteni...</p>
                    <p>- Ugyan? - nevetett Mátyás jókedvűen. - Összeesküvés, titkos merénylet,
                        árulás környékez?</p>
                    <p>- Felséged nem vigyáz magára.</p>
                    <p>- Vigyáz rám egy ország...</p>
                    <p>- De, aki a felséged trónja ellen tör, az ellen az ország nem tudja
                        megvédelmezni.</p>
                    <p>- Kiről beszélsz, Antonetta?</p>
                    <p>A grófnő ijedten nézett a király szemébe. Érezte, hogy most dől el a sorsa.
                        Elszánta magát, és odasúgta Mátyás felé a rettenetes szót:</p>
                    <p>- A felséges madonnáról...</p>
                    <p>Mátyás felugrott és a szívéhez kapott.</p>
                    <p>- Hallgass! Elég! - hörögte fuldokló rekedtséggel. Egy pillanatig úgy érezte,
                        hogy minden vére a torkába özönlik, és megfullad a forró, gyilkos
                        vérhullámtól. Halálos zsibbadás, majd rémítő bizsergés futott végig a
                        tagjain. Megnémult az ijedtségtől: mi lesz, ha ez a fúria beszélni kezd?</p>
                    <p>A grófnő elsikoltotta magát. Ő is felszökött a földről s most úgy állottak
                        egymással szemben, mint két élethalálharcra kész ellenfél. Az asszony
                        magánkívül kiáltotta:</p>
                    <p>- Felség, ne higgyen nekem! Rohanjon vakon a vesztébe! Önt elárulják,
                        csalják, az életére törnek... a királyné konspirál... a hűtlen, a...</p>
                    <p>- Takarodjál innen!</p>
                    <p>Mátyás levegő után kapkodott.</p>
                    <p>A grófnő még beszélni akart. Mátyás a ziháló, fulladozó, őrjöngő asszony
                        szájára tapasztotta kezét.</p>
                    <p>- Hallgass! Egy szót se, mert megöllek!</p>
                    <p>Antonetta grófnő egyszerre kijózanodott. Eszébe jutott, hogy ez a szó őnáluk,
                        Itáliában, nem szokott megmaradni puszta fenyegetésnek. Megérezte, hogy
                        Mátyás nem akar, és nem mer megtudni semmit a királyné bűneiről. Hiszen az ő
                        egész erőltetett férfiúi nyugalmának, királyi méltóságérzetének az, az
                        alapja, hogy nem tud, és nem akar meghallani semmit. Egyszerre megrémült,
                        megborzongott, és szép, fehér, gömbölyű nyakán érezte a halál jeges ujjainak
                        szorítását. Térdre vetette magát.</p>
                    <p>- Kegyelem, felség. Hazudtam. A szerelem elvette az eszemet.</p>
                    <p>- Hazudtál? - recsegett a király visszafojtott, rekedt, indulattól reszkető
                        hangja.</p>
                    <p>- Hazudtam... gyalázatos, becstelen, aljas hazugságot mondtam.</p>
                    <p>A király sokáig hallgatott. Arra gondolt, hogy micsoda szédítő örvény, milyen
                        halálos szeren­csétlenség mellett haladt el ő most... Egy pillanat, egy
                        lépés még, és ő belezuhant a szégyen és gyalázat feneketlen mélységébe.</p>
                    <p>Az asszony reszketett és sírt. Érezte, hogy olyan szakadékot vágott maga és a
                        király közé, amelyet soha, a legnagyobb szerelem, a legféktelenebb gyönyör,
                        a legmélyebb bánat és a leggyötrelmesebb vezeklés tengerével sem lehet
                        kitölteni. Örökre elvesztette azt, akit már csak egy mozdulat, egy szó, egy
                        forró pillantás választott el attól, hogy örökre az övé legyen min­den
                        királyi és emberi nagyságával együtt. Minden elveszett, hajótörést
                        szenvedett és ízzé-porrá zúzódott a királyi és férfiúi hiúság zátonyán.</p>
                    <p>A király odakiáltotta udvaroncait, Antonetta lesietett a romok alatt vezető
                        országútra. Most már csak egy érzés maradt szívében. A bosszú és gyűlölet és
                        a vágy a királyné meggyalázá­sára.</p>
                    <p>- Vesszen az egész világ, és vesszek el én is, de őt beletaposom a sárba! -
                        lihegte futtában, és észre sem vette, hogy bokrok szaggatják a ruháját, és
                        tüskék vérzik lázban égő testét.</p>
                    <p> </p>
                </div>
              <div type="chapter">
                    <head>VI</head>
                    <p>A király másnap elutazott.</p>
                    <p>Beatrix érezte, hogy a szökés tervét túl soká nem lehet halogatni. Cattivello
                        azt jelentette neki, hogy minden beavatott embere készen van a vakmerő terv
                        végrehajtására. Csak Csáky van még hátra. Őt nem merte másra bízni, neki
                        magának kell a fiatal magyar főurat Mátyás, az ország s a korona mellől maga
                        mellé csábítani. Ettől a lépéstől ösztönszerűleg félt. Semmi másban nem
                        reménykedett, csak a saját asszonyi varázsában és a fiatal főúr régi
                        szerelmében. Meg is kérdezte udvarhölgyét:</p>
                    <p>- Mit gondolsz, Antonetta, Csáky még a régi?</p>
                    <p>A grófnő csodálkozva nézett Beatrix szemébe:</p>
                    <p>- Madonna, önt nem lehet elfelejteni...</p>
                    <p>- Soha?</p>
                    <p>- Ameddig a férfi vére meg nem alszik, és ki nem hűl a szíve.</p>
                    <p>- Gondolod, hogy Csáky még szeret?</p>
                    <p>- Kimondhatatlanul!</p>
                    <p>- Gondolod, vagy tudod?</p>
                    <p>- Érzem.</p>
                    <p>- Beszélt neked arról?</p>
                    <p>A grófnő óvatossá lett.</p>
                    <p>- Csak elárulta magát.</p>
                    <p>- Gyakran beszélsz vele?</p>
                    <p>- Ritkán, de elégszer ahhoz, hogy megfigyeljem izgatott, gyötrelmes rossz
                        kedvét... A ki nem elégített szerelem bilincseiben vergődik... Óh, isteni
                        madonna, miért nem vagy hozzá kegyel­mesebb?</p>
                    <p>A királyné most olyan együgyű és hiszékeny lett, mint egy fiatal leány...
                        Ebben a pillanatban minden aggodalma eloszlott. Egyszerre fellobbant benne a
                        diadal büszke előérzete.</p>
                    <p>A grófnő gúnnyal és gyűlölettel figyelte őt.</p>
                    <p>A királyné most már nyíltan beszélt meghitt udvarhölgye előtt.</p>
                    <p>- Ő az én emberem?</p>
                    <p>- Az utolsó leheletéig.</p>
                    <p>- Számíthatok reá?</p>
                    <p>- Mindenki közt a legbizonyosabban.</p>
                    <p>- Talán szóltál már neki a visegrádi útról?</p>
                    <p>A grófné összecsapta a kezét.</p>
                    <p>- Hogy gondolhat ilyent a fenséges madonna? Jogom volt-e ehhez? Megbízott
                        felséged, vagy megengedte, hogy beavassam őt a madonna legbensőbb
                        titkaiba?</p>
                    <p>A királyné megelégedéssel simogatta meg Antonetta gyönyörű, keskeny, fehér
                        arcát.</p>
                    <p>- Antonetta, ma este beszélni kívánok a gróffal.</p>
                    <p>- Parancsára, felség. Hol?</p>
                    <p>- Tudok egy jó helyet. A magasra kanyargó út hajlásánál, a bencés zárda
                        romjai között. Tudod, hol gondolom?</p>
                    <p>A grófné tágra nyitotta a szemét.</p>
                    <p>- A nagy cserfa alatt? - kérdezte tétován, mintha képzeletében csak nagy
                        nehezen tudná össze­állítani a hegy egyes részleteit.</p>
                    <p>- A fehér kőpad előtt.</p>
                    <p>- Nem lesz nagyon magas?</p>
                    <p>A királyné bólintott.</p>
                    <p>- Igazad van, Antonetta. Nagyon fáj a lábam. Nem mászom fel a romokhoz. Jó
                        lesz a mély­úton, a romok alatt, ott, ahonnan egyenesen belátni a cserfa
                        árnyékolta oszlopfélkör alá.</p>
                    <p>- Tudom, tudom - helyeselte Antonetta. - Este kilenckor ott lesz a magyar,
                        felséges madonna.</p>
                    <p>A grófné szeméből démonikus sugár villant ki: fekete sugár, gyilkos,
                        megsemmisítő villanás. Mintha valami kiugrott volna az agyából a sugárral
                        együtt.</p>
                    <p> Az olasz asszony szíve kicsit összeszorult, hogy Csákyt áldozatul dobja oda
                        a maga nagyra­vágyó terveinek. Nem is tudta hirtelenében, milyen vége lesz
                        ennek a szörnyű komédiának. De úgy elragadta a démon, amely a lelkét dúlta,
                        annyira elbűvölte a rossznak, az alattomos gaztettnek, az ármánykodásnak
                        pokoli szépsége, hogy tovább nem is gondolkodott.</p>
                    <p>Elszaladt Csákyhoz.</p>
                    <p>- Beszélni akar veled a királyné.</p>
                    <p>Csáky kínosan elmosolyodott.</p>
                    <p>- Ma este kilenc órakor a bencés zárda előtt, a mélyúton. Tudod, ahonnan fel
                        lehet pillantani, és be lehet látni a mi öreg márványloggiánkba.</p>
                    <p>- Mit akar velem a királyné?</p>
                    <p>- Azt te jobban tudod, mint én.</p>
                    <p>Antonetta bosszúsan és hidegen beszélt. Csáky minden ijedtségét elvette az az
                        édes sejtés, hogy Antonetta féltékenykedik.</p>
                    <p>- Haragszol, kis szívem?</p>
                    <p>Szelíden megcirógatta a grófné keskeny, édes, fehér arcát. Antonetta
                        szemeiből villámok lövelltek.</p>
                    <p>- Vigyázz magadra, Niccolo! Engem nem lehet megcsalni.</p>
                    <p>- Nem lehet, szívem. Mert magam sem akarom. Szeretlek - súgta oda büszkén és
                        gyönyörrel, hogy a szerelme oltárán alkalma lesz feláldozni a földkerekség
                        legszebb és leggazdagabb király­nőjét. - Megmondom neki, hogy csak téged,
                        egyedül téged szeretlek, gyönyörű, drága madonnám.</p>
                    <p>- Meg mernéd mondani neki? - csillant fel diadalmasan az udvarhölgy
                        szeme.</p>
                    <p>- Meg én, ha kerékbe töret is a nápolyi asszony - legénykedett Miklós.</p>
                    <p>- Esküszöl?</p>
                    <p>- A becsületemre.</p>
                    <p>A grófnő ajkai közé kapta Miklós forró piros száját és megharapta.</p>
                    <p>- Szeretlek - súgta neki izzó lihegéssel, kibontakozott a karjai közül, és
                        elszaladt.</p>
                    <p>Miklós kéjes fájdalommal nyalogatta ajkát, amelyből fiatal, vörös, szerelmes
                        vérének nehéz cseppjei buggyantak ki a grófnő csókja nyomán.</p>
                    <p> A grófnő még naplemente előtt felkereste Cattivellót.</p>
                    <p>- Francesco lovag, ma este beszédem van veled.</p>
                    <p>Az olasz vállát vonogatta.</p>
                    <p>- Már megint a visegrádi út? Már unom azt a sok tanácskozást.</p>
                    <p>Antonetta kacér mosollyal kérdezte:</p>
                    <p>- Talán egy kellemes légyottot zavar?</p>
                    <p>- És ha úgy volna? - kérdezte az is kacérkodva.</p>
                    <p>- Az nagyon fájna nekem...</p>
                    <p>A futár felütötte fejét:</p>
                    <p>- Mit beszélsz, madonna? Neked fájna... ha én...</p>
                    <p>A grófnő lesütötte szemét:</p>
                    <p>- Te nem akarsz engem észrevenni...</p>
                    <p>Cattivello végignézett a gyönyörű olasz asszony testén. Elkapta a vágy.
                        Odarohant, és meg akarta csókolni. A grófnő kisiklott a karjai közül.</p>
                    <p>- Majd este, naplemente után. Kilenc órakor a bencés romok alatt...</p>
                    <p>Az olasz lihegett.</p>
                    <p>- Nem tréfálsz, donna Antonetta?</p>
                    <p>- Esküszöm, messere.</p>
                    <p>- A romok alatt?</p>
                    <p>- A márványloggiában... a fehér padon... Este kilenc órakor... pontos légy,
                        Francesco.</p>
                    <p>Azután elfutott.</p>
                    <p>A futár arca ragyogott a gyönyörűség előre érzett mámorában.</p>
                    <p>Beatrix úgy rendezte, hogy ha Csákyt sikerül megnyerni, utána Cattivellóval
                        találkozik. Előre örült ennek az éjszakának. A diadal és a szerelem
                        éjszakája lesz. Kissé még habozott, hogy ne Csákyt részesítse-e kegyében. De
                        a lelkében csömör és unalom buggyant föl, és lemondott erről az ocsmány
                        játékról.</p>
                    <p>Cattivellót szeretem - vallotta meg magának, és ellágyult a maga hűsége és
                        rajongása fölött. Most oly tisztának érezte magát, hogy le tudott volna
                        borulni a szerelem erőssége és a hűség szentsége előtt.</p>
                    <p>Egészen fölvidult és megnyugodott.</p>
                    <p>Este, naplemente után a romok alatt, a mély úton találta a magyart. Ahogy
                        megpillantotta, zavarba jött, és szeretett volna elfutni a nagy feladat
                        elől. Hódító és varázslatos akart lenni, de bosszús volt és türelmetlen.
                        Izgatottan nézett jobbra-balra, és a fiatal főúrnak alig fogadta hódolatos
                        köszöntését. Miklós nem tágított. Suhancos szívében égett a vágy, hogy
                        meghozza szerelméért a legnagyobb áldozatot: megmondja Beatrixnek, hogy
                        Antonetta grófnőt feleségül akarja venni. Beatrix talán - ki tudja, a
                        királynéknak kegyelme néha határtalan - megérti őt, megsajnálja és közbenjár
                        a szentszéknél, hogy a grófnőt Vajdafi Lászlótól elválasszák.</p>
                    <p>Odalépett Beatrix elé, és fél térdre ereszkedett:</p>
                    <p>- Felséges madonna, könyörgésem volna. </p>
                    <p>Beatrix zavartan nézett a térdeplőre:</p>
                    <p>- Állj föl és beszélj.</p>
                    <p>Miklós fölemelkedett, és együtt sétált a királynéval. Elmondotta,
                        szívszorongva, akadozva, félve, hogy Antonettát szereti, és el akarja venni
                        feleségül.</p>
                    <p>Beatrix haragosan kapta föl a fejét.</p>
                    <p>Hát már ennek a barbár, piszkos, véreskezű magyarnak sem vagyok elég én...
                        én... aki a bitófa alól ráncigáltam vissza ostoba nagylelkűségemben? -
                        gondolta felbőszülve, és az égre emelte csodálkozó, fölháborodott
                        tekintetét.</p>
                    <p>Az ifjú gróf fél térdre ereszkedett:</p>
                    <p>- Felséges madonna, csillapodjék. Tiszta, becsületes szerelem ez, és az első,
                        akinek bevallot­tam, felséged magas személye. Én Antonetta grófnőt feleségül
                        alkarom venni, és erre kérem felséged közbenjárását.</p>
                    <p>Beatrix csodálatos erővel fékezte meg indulatát. Eszébe jutott a szökés
                        terve, amely Csáky nélkül csaknem keresztülvihetetlen. Lenyűgözte lázadozó
                        haragját, és úrrá lett lelkén a ravasz, számító olasz diplomata asszony.
                        Elkényszeredetten mosolygott.</p>
                    <p>- Őszinte beszéd ez, kedves barátom?</p>
                    <p>- A Madonna szüzességére esküszöm.</p>
                    <p>- Szereted Antonettát? Ő is szeret téged?</p>
                    <p>- Úgy hiszem.</p>
                    <p>- És el akarod venni feleségül... A király nem fogja őt elválasztani kedves
                        László vitézétől.</p>
                    <p>- Félek.</p>
                    <p>- Várjatok, amíg László meghal.</p>
                    <p>- Ó, madonna...</p>
                    <p>- A király nem tűri a házasságtörést.</p>
                    <p>- Feleségül akarom venni...</p>
                    <p>- A király nem egyezik bele a válásba.</p>
                    <p>- Ha felséged akarná.</p>
                    <p>- A király kegyetlen...</p>
                    <p>- De felséged meglágyíthatja.</p>
                    <p>- És ha megteszem?</p>
                    <p>- A madonnáé minden csepp vérem.</p>
                    <p>- Az én hívem leszel?</p>
                    <p>- Halálomig.</p>
                    <p>- Tűzön, vízen, élet és halál minden próbáján keresztül?</p>
                    <p>- Az utolsó leheletemig.</p>
                    <p>- A király ellenében is?</p>
                    <p>Csáky visszatántorodott.</p>
                    <p>- Nem értem felségedet.</p>
                    <p>- A király ellenében is?</p>
                    <p>Csáky lehorgasztotta a fejét. Tehát mégis igaza van Antonettának!</p>
                    <p>Beatrix türelmetlenül megrohanta.</p>
                    <p>- Habozol, nem vagy biztos a hűségedben?</p>
                    <p>Csáky arca lángba borult, és a fogai vacogtak. Hideglelés rázta a testét, és
                        szomorúság, düh és kétségbeesés fojtogatta a torkát. Majdnem sírva fakadt
                        tehetetlen felháborodásában. Nem tudott mást felelni, csak azt mondogatta
                        hörgő, jajveszékelő, szinte könyörgő hangon:</p>
                    <p>- A király személye szent... Én magyar ember vagyok - a szentséges király...
                        a király...</p>
                    <p>Beatrix nem bírt tovább önmagával. Rápillantott a lába előtt térdelő Csákyra,
                        és oly utálat, olyan megvetés lobbant ki a szívéből, hogy vad sírásra
                        fakadt.</p>
                    <p>- Aljas, becstelen cseléd! - sikoltotta magánkívül, és belerúgott az előtte
                        térdeplőbe.</p>
                    <p>Csákynak elhalt a szíve dobogása. Felugrott, dadogni akart valamit, el akart
                        futni, ki akarta rántani tőrét, hogy szíven szúrja magát, rémülten kapkodott
                        lélegzet után, maga sem tudta, mit tegyen szörnyű meggyalázottságában. De
                        nem volt ideje megmoccanni sem.</p>
                    <p>Így álltak egymással szemben, némán, megmerevedve a rémülettől.</p>
                    <p>Beatrix is hazakívánkozott. Gyötrő fájdalom szaggatta a testét. Hogy kerül
                        innen a villájába? Kimondhatatlanul félt a magánytól és Csáky rettenetes
                        haragjától. Egyszerre eszébe jutott, hogy ez az ember meg is ölheti őt.</p>
                    <p>Elsikoltotta magát.</p>
                    <p>- Segítség! Cattivello! Francesco Cattivello!</p>
                    <p>Arra gondolt, hogy az Isten csudát tesz, idevarázsolja Cattivellót, és az
                        olasz megmenti őt a félelmetes barbártól. Most kimondhatatlan vággyal és
                        szerelemmel gondolt Francescóra.</p>
                    <p>Rémülten nézett körül. Felnézett a romokra. A bencés kolostor márványapszisa
                        hidegen, fehéren meredt az égre, s holdfényben csillogó karcsú oszlopaival
                        mintha felmutatna a büntető Isten trónja felé. Négy oszlop és egy alacsony
                        és egy hosszú, égre meredő, fehér pillérköteg, mintha mutatóujj volna: a
                        királyné nem hitt a szemének.</p>
                    <p>Nézte, nézte az oszlopokat, a hold rávakított a márványra, nappali
                        világosságban úszott az egész apszis... Beatrix mereven bámult a cserfa alá,
                        a padra, a szeme kifelé fordult, arcába lerohant minden csepp vér, a
                        szívéhez kapott, és elsikoltotta magát. Megmerevedett bal kezé­vel oda
                        mutatott a lombok alá, ahova a lenyugvó nap utolsó lila sugarai
                        világítottak. Csáky is odanézett, s akkor húsz ölnyi távolságban, éles
                        kontúrokban, szinte odarajzolva, a romok fölött, a nagy zúgó platánok alatt,
                        ég és föld között lebegve, meglátta Antonettát és Cattivellót, egymásba
                        fonódva, gyönyörű testükben kiegyenesedve, megnyúlva, egymás ajkát csókolva
                        szerelmesen.</p>
                    <p>Ezért rendelte oda Antonetta a szép olasz cortegianót.</p>
                    <p>A királyné megragadta Miklós mereven lecsüngő karját.</p>
                    <p>- Nézd, Niccolo... nézd meg a gyalázatosakat!</p>
                    <p>Miklós felocsúdott és felpillantott a romokra...</p>
                    <p>- Niccolo, Niccolo... látod a céda bestiát azzal a fattyúval?</p>
                    <p>Miklós felhördült és beleordított az éjszakába.</p>
                    <p>A királyné sikoltozott.</p>
                    <p>- Öld meg a gyalázatosakat! Öld meg, öld meg, taposd szét a szívét... -
                        jajgatott, sírt, hörgött a királyné s aztán összeomlott, Miklós lába elé
                        zuhant, mint egy megszaggatott, földre dobott rongy.</p>
                    <p>Miklós rá sem tekintett. Néhány hatalmas ugrással fenn termett a bencés
                        kolostor oszlopsora előtt. Antonetta sikoltva menekült a platánok sűrűjébe.
                        Az olasz dermedten várta a támadást. Egy pillanatig ő is futásra gondolt, de
                        a királyné előtt nem akart gyáva lenni és becstelen. Halálsápadtan nézett a
                        feléje száguldó veszedelem szemébe, és kihúzta a kardját.</p>
                    <p>Miklós úgy csapott le rá, mint a haragos ég villámütése.</p>
                    <p>Néhány perc múlva az olasz égnek meredt arccal, nyitott szemmel, halálfehéren
                        feküdt a füvön. Csáky pedig egyedül nekiiramodott az erdőnek, és kereste az
                        utat Budavára felé...</p>
                    <p> </p>
                </div>
              <div type="chapter">
                    <head>VII</head>
                    <p>Mátyás ezalatt Bécsben éjt-napot eggyé tett, hogy birodalmi ügyeit nagy
                        céljai felé terelgesse. Egymást érték a Burgban a követségek. A pápa
                        legátusa, Pecchinoli Angelo ortei és civita­casellanai püspök, már hetek óta
                        várakozott kihallgatásra. A svájci kantonok szövetsége, a török szultán
                        megbízottja naponkint ostromolták a kancelláriát, hogy a fejedelem elé
                        járulhas­sa­nak. Mátyás tudta, hogy mi járatban vannak, és célzatosan
                        várakoztatta őket, előbb a velen­cei Bollano ügyvivővel, a spanyol és
                        francia udvarokkal s legfőképpen az egyiptomi szultán meg az orosz fejedelem
                        embereivel akart tisztába jönni, hogy a pápa javaslataira végleges választ
                        adhasson.</p>
                    <p>Megint a nagy keresztes háborúról volt szó. Mátyás ahhoz ragaszkodott, hogy a
                        francia udvar­ban rejtőzködő török trónkövetelőt, Dsem herceget a pápa az ő
                        kezébe adja. Dsem nevével a mohamedánságban forradalmat csinálni, Bajazed
                        szultánt elkergetni, Dsem herceget trónra ültetni, s egy neki hálás török
                        uralkodóval sakkban tartani Velencét, a pápát, a német császárt és
                        mindenkit, aki az ő világuralmának útjában áll: ehhez a tervhez Mátyás
                        szenvedélyesen ragaszkodott.</p>
                    <p>A pápa és Velence, úgy látszik, átláttak a magyar király tervein, és
                        mindenáron maguknak akarták megszerezni a török trónkövetelőt.</p>
                    <p>Mátyás minden eszközt megragadott, hogy a hercegért való versengésben ő
                        legyen a győztes. Fenyegetett, kért, panaszkodott és rengeteg pénzt ígért,
                        hogy megszerezze a Kelet felett való protektorátus eszközét. Ő akart kalifát
                        adni a próféta tömérdek népeinek. Titokban már kirajzolta magának a római
                        birodalom nagyságához méltó Corvin-birodalom térképét. Ezen a térképen a
                        Nílustól a Duna forrásáig, a régi Karthágó romjaitól a lengyel birodalom
                        északi széléig minden légió a Hunyadi-ház címerét viseli lobogóján.</p>
                    <p>Eközben látszólag melegen foglalkozott Miksa római király ajánlataival.
                        Tetszett neki az, az eszme, hogy fia, akit most már beleültetett az osztrák
                        várak birtokába is, a milánói házassági terv mellőzésével a római király
                        lányát vegye feleségül. Az cseppet sem aggasztotta őt, hogy ez talán
                        feszélyezni fogja az öreg császár ellen való hadakozásában. Ezeken az
                        érzelgős­sége­ken túl volt már, a maga kárán tanulva meg a politikában való
                        kegyeletlenség és szívtelenség szükségességét.</p>
                    <p>Úgy határozott, hogy elsőbben a pápa emberével végez, és maga elé bocsátotta
                        Pecchinoli püspököt, a Szentszék legátusát.</p>
                    <p>A követ a római főpapok káprázatos díszruhájában jelent meg a magyar király
                        előtt. Lila szín selyemtalárja hosszan úszott utána; kerek bársonyköpenyét
                        hermelinprém szegte. Nyakában az érseki pallium ékeskedett.</p>
                    <p>A király végignézte a követ férfias szépségű, magas, szikár alakját.
                        Belenézett csillogó, okos szemébe, és nyomban megkedvelte a főpapot, aki
                        cicerói mondatokkal köszöntötte. Legjobban szerette volna dolgozószobájába
                        vinni, és ott baráti beszélgetésbe merülni vele az európai hely­­zet nagy
                        kérdéseiről. De más volt a programjában. Komoran hallgatott. A formális
                        udva­rias­kodás után pedig összeráncolta homlokát, és dörgő hangon kiáltott
                        a követre:</p>
                    <p>- Magnificentiád mondja meg őszentségének: kora ifjúságomtól fogva a
                        kereszténység és a Szentszék érdekeinek védelmezésében töltöttem el
                        életemet. A háborúkban, amiket viseltem, a tömérdek pénzáldozatot nem
                        említve, számos barátomat, rokonomat, köztük nagybátyámat is örökre
                        elveszítettem. Testemet sebek borítják, csak én tudom, hogy ezek mennyi
                        szenvedést okoznak nekem most, törődött koromban. Ha én nem vagyok, Itália
                        és a Szentszék sorsa már rég eldőlt volna. És mi volt ezért a jutalom?
                        Sértegetés, mellőzés és árulás. A pápa őszentsége a szemtelen Velence
                        zsoldjában áll, és úgy árulja Dsem herceget a török császárnak, mint egy
                        piaci kufár. Őszentsége az asszonyi zsarnokság alatt álló Franciaországnak
                        hízeleg, és alatt­va­lóm­mal, Ulászlóval konspirál. Őszentsége többször
                        megszegte nekem adott szavát; beleavat­ko­zott főpapjaim kinevezésébe,
                        hűtlenségre csábítja embereimet, ellenszegül akaratomnak, és akadályokat
                        gördít európai politikám elé. A török császárral alkudozik, ezzel a részeges
                        vén­emberrel, aki egész nap öntudatlanul fetreng szobáiban. Mondja meg követ
                        úr a pápa őszent­ségének, hogy a türelmem elfogyott. Ha nekem Dsem herceget
                        ki nem szolgáltatja, és fel nem hagy a cseh király és Velence
                        dédelgetésével, én a török császárt leviszem Itáliába.</p>
                    <p>- Felség! - hebegte a követ elsápadva.</p>
                    <p>Mátyás nem engedte szóhoz.</p>
                    <p>- A pápa őszentsége tudja, hogy én az apostoli kettős keresztet vitetem magam
                        előtt. Ezt a jogot Sylvester pápa adta dicső elődömnek. Mit gondol
                        őszentsége: olyan nehéz ebből a jelvényből hármas keresztet csináltatni?</p>
                    <p>A pápa követe eleget értett ebből. Ez a Mátyás arra is rászánja magát, hogy
                        elhagyja a római egyházat, és az ortodoxokhoz áll, ha a pápa nem szegődik az
                        ő politikája mellé. Könyörgésre fogta a dolgot.</p>
                    <p>- Felséges úr, a szentatya a legjobb indulattal kezeli a török herceg
                        kiszolgáltatását.</p>
                    <p>- Nem igaz! - dörögte rá Mátyás. - A pápa üzletnek tekinti az ügyet. Pénzt
                        akar belőle csinálni...</p>
                    <p>- A keresztes háború költségeire - mentegette a püspök.</p>
                    <p>- Nem igaz, nem a háborúra, hanem utálatos, gyáva és korhely fia,
                        Franceschetto számára botrányos orgiákra, rablókalandokra és
                        orgyilkosságokra!</p>
                    <p>A püspök elsápadt és szédült. A király magánkívül ordította:</p>
                    <p>- Előttem ne védje követ úr Giambattista Cibót. Azt hiszi, nem tudom, hogy a
                        pápának csak tollra és tintára van szüksége, hogy akkora összegre tegyen
                        szert, amekkorát akar? Azt hiszi, nem tudom, hogy minden püspökséget,
                        bíbornokságot, bűnbocsánatot, az örök üdvösséget és magát az Atyaúristent is
                        pénzzel árulják Rómában, hogy legyen elég prédálnivalója a pápa két
                        gyalázatos, buja és esztelen fattyújának? Azt hiszi, nem tudom, hogy a pápa
                        magának foglal le minden gabonát, s ő szállítja drága áron a külföldi
                        fejedelmeknek s az Egyházi Államban fekete, büdös és utálatos kenyeret
                        esznek a parasztok, hogy legyen elég pénz a Vatikánban rendezett
                        ökölharcokra, kakasviadalokra és meztelen utcai lányok birkózóversenyeire?
                        Hát mindenre van pénz, csak a török ellen való védekezésre nincs?</p>
                    <p>A követ behunyta a szemét, s megadással tűrte a fejére zuhanó káromlásokat.
                        Alig tudott magán uralkodni. Szeretett volna elfutni a dühöngő uralkodó
                        elől, de Mátyás nem engedte.</p>
                    <p>- Mondja, követ úr, általában véve sokan hiszik Rómában a mindenható
                        Istent?</p>
                    <p>A püspök szája értelmetlen szavakat rebegett.</p>
                    <p>- Követ úr, sok istentagadó van a Kúrián?</p>
                    <p>- Hogy volna olyan ördögtől megszállott...</p>
                    <p>- És a bíbornokok között?</p>
                    <p>- Felség...</p>
                    <p>- Mit gondol, illustrissime, a pápa őszentsége is hisz a mindenható,
                        örökkévaló, egyetlen és háromszemélyű Isten létezésében?</p>
                    <p>A püspök keresztet vetett magára. A rémület elállította a szíve
                        dobogását.</p>
                    <p>- Isteni Augustus, tréfálni kegyeskedik...</p>
                    <p>Mátyás összevonta szemöldökét.</p>
                    <p>- Komolyan kérdeztem. Amit a szentséges atya cselekedeteiből látok, az nem
                        bizonyítja, hogy hinne az igazságos Bíró, a büntető és jutalmazó Atya, a
                        felettünk lebegő Szentlélek léte­zésében.</p>
                    <p>A követ körülnézett. Senki sem volt tanúja a nagy király kifakadásának. Ez
                        megnyugtatta. Összeszedte magát, és szelíden békítette Mátyást.</p>
                    <p>- Felségedet félrevezették őszentsége felől.</p>
                    <p>Mátyás is szelídebben felelt:</p>
                    <p>- Követ úr, Szent Péter utódjait gyermekkorom óta tisztelem, apám és anyám
                        vére, amely ereimben kering, utolsó cseppig tele van az egyház és a római
                        Szék tiszteletével. Alázatos fiúi engedelmességben nőttem fel, de ha
                        őszentsége ujjat húz velem, keserűen fogja tapasztalni, hogy a földkerekség
                        legnagyobb hatalmasságai között nem vagyok éppen az utolsó. Kívánsá­gaimat
                        egyébként majd meghallja követ úr a tanácsosaimtól.</p>
                    <p>Mátyás érezte, hogy a dörgő és villámló Jupiter hatását teszi az álmélkodó
                        legátusra. Meg volt elégedve a színjáték sikerével. Felállt, és haragos
                        arccal intett búcsút a püspöknek.</p>
                    <p>A püspök némán, lesújtva nézett a távozó imperátor után.</p>
                    <p> </p>
                </div>
              <div type="chapter">
                    <head>VIII</head>
                    <p>Ahogy Csáky Miklós a futárt egyetlen csapással leterítette, a rengeteg
                        erdőnek iramodott. Nem a halott ember, nem is a gyilkosság üldözte, hanem az
                        utálat és a borzadály. A királyné, Anto­netta grófné és a gyönyörű badeni
                        emlékek elől menekült. Egész éjjel csatangolt az évszá­zados fák között.
                        Felverte a madarakat, sasok keringtek a feje fölött, és vaddisznó csörtetett
                        a nyomában. Csáky Miklóst összevérezte a tüske, a ruhája cafatokban lógott
                        le testéről, zihálva rohant előre, előre, hanyatt-homlok száguldott hegyről
                        le, vízmosásokon és sziklákon át; olyan volt, mint egy üldözött nemes vad.
                        Mégsem fáradt el, a szakadékokat úgy ugrálta át, mint a zerge, karvastagságú
                        ágakat tört el az útjából, se eget, se földet nem látott, irányt nem
                        válasz­tott, a jó sorsra bízta magát, hogy egyszer csak egy szénégető
                        gunyhójára, pásztorember sátrára, vagy országút mentére talál.</p>
                    <p>Lassan hajnalodott. Megszólalt az erdő, és tele lett az ébredő madarak
                        lármájával. Hideg volt és nedves a reggel; a ruhája csupa harmat, a
                        homlokáról hullott a verejték. Egy forrásnál leheveredett, és tenyeréből
                        itta a vizet. Egész éjjel nem gondolkodott. Csak most jutott eszébe:
                        Úristen, most hová?</p>
                    <p>Megtapogatta a testét. Sehol semmi baj. Lassan-lassan visszaidézgette a
                        borzasztó nap részle­teit. A lelkét tapogatta ezzel; az sem fájt sehol.
                        Csodálkozott, hogy nem is szenved semmit; nem is gyűlöli sem a királynét,
                        sem Antonettát; az olaszt meg egyenesen sajnálja.</p>
                    <p>Szegény ördög. Ez ugyan megjárta. Pedig valamennyiünk között ő volt a
                        legártatlanabb.</p>
                    <p>Aztán megmosta az arcát; a víz felüdítette és megerősítette. Mosolyogva
                        nézett végig a ruháján. - No, ha így látna Antonetta!</p>
                    <p>A grófnéra is szánalommal gondolt. - Ki tudja, mi vitte rá erre az
                        őrültségre!</p>
                    <p>Aztán a fejére ütött. - De hát mi az ördögnek futottam én el ide a
                        rengetegbe? Mit tettem? Levágtam egy sehonnai fickót, aki belekóstolt az én
                        pecsenyémbe. Nos? Tehettem volna mást?</p>
                    <p>Annyira aljasnak és nyomorultnak találta az olasz asszonyt, a futárt, az
                        egész kalandot, hogy egyszerre elmúlt minden érzelgős, szerelmes
                        sértődöttsége.</p>
                    <p>- No, megint elég volt egy kicsit az udvari élet gyönyörűségeiből. Ostoba
                        voltam, hogy nem mentem Giustignannal Firenzébe... Ámbár...</p>
                    <p>És elgondolta, hogy ott is csakúgy folyik az élet, mint Budán, Badenben vagy
                        Bécsben. Asszo­nyok, szerelmek, páros viaskodások, csalások... pfuj... ebből
                        elég volt... nyomban lemondott a plátói akadémiáról.</p>
                    <p>Felkelt, levágott egy görcsös ágat botnak, és egyenesen nekivágott a
                        völgynek.</p>
                    <p>Útközben egyre azon csodálkozott, hogy milyen jókedvű és nyugodt.</p>
                    <p>Hogyan, hát nem is voltam szerelmes Antonettába? Tegnap, ha arra gondoltam,
                        hogy ő is olyan, mint a többi asszony, ha elképzeltem, hogy szívesen lenne a
                        király szeretője, tegnap még a pokol összes gyötrelmeit végigszenvedte a
                        féltékeny, bolond szívem... Ma, amikor elmondhatom, hogy saját szememmel
                        láttam őt egy hitvány csavargó bakkháns, egy széllel­bélelt piperkőc, egy
                        semmiházi kitartott, egy királyi cseléd karjaiban, ma ez egy cseppet sem
                        szomorít. Mi ennek az oka? Talán éppen a bizonyosság? Vagy a tökéletes
                        kiábrándulás, csömör és utálat?</p>
                    <p>Már magasan járt a nap az égen, amikor leért a völgybe, és megpillantotta a
                        fehér, poros jegenyefák között kanyargó országutat.</p>
                    <p>Felkiáltott örömében. Éhes is volt, fáradt is, álmos is, de meggyorsította
                        lábait, és futva futott az emberekhez vezető út felé. Az országút árkában
                        összeesett, elterült, néhány mélyet sóhaj­tott, és nyomban elaludt. A
                        kimerültség pillanat alatt szakadt rá testére-lelkére, leterítette és
                        elvette az eszméletét.</p>
                    <p> Emberi jajgatás, férfiak, asszonyok üvöltő, el-elcsukló, hörgő és sikongató
                        kiáltása, gyerek­sírás, halotti ének zűrzavaros, monotonná olvadt lármája
                        verte fel álmaiból.</p>
                    <p>Keservesen felült az árokban és kinyújtotta nyakát.</p>
                    <p>Mintha menetelő gyalogcsapat rúgná a port a felhőkig: úgy füstölt az országút
                        vagy száz lépés távolságban. Csáky tágra meresztette a szemét. Mi ez?
                        Micsoda föld alatti jajgatás és sírás? Az alvilág szellemei, vagy csak álom
                        az egész? Lassan-lassan bele tudott látni a porfellegen át a titokzatos
                        menet sűrű, barna tömegébe. Elöl egy hórihorgas paraszt nagy, vörös
                        keresztet cipelt meztelen, sebes vállán. Arca, szakálla csupa sár, és a
                        hátán patakokban csörgött a vére. Körülötte egy ingben, vagy egészen
                        meztelenül csupasz fejű fiúk és leányok ugráltak, mint üvöltő, szűkölő, éhes
                        kis komondorok.</p>
                    <p>A panaszos énekből olykor-olykor kisüvöltött egy őrjöngő könyörgés:</p>
                    <p>- Misericordia!</p>
                    <p>Utána sírás és jajveszékelés támadt, és a vastag, szürke porból félmeztelen
                        hadonászó alakok váltak ki, amint magukat vagy az előttük haladókat
                        ostorozták.</p>
                    <p>Csáky Miklós felkapaszkodott az útra, nagy nehezen talpra állt, és a bús
                        zarándokcsapat felé integetett.</p>
                    <p>Nem ügyeltek rá. Mintha valami sóvárgás, önkívület vagy téboly összes
                        érzékeiket megfosz­totta volna képességüktől. Mentek, mentek, bukdácsoltak,
                        vonszolták magukat előre siketen és vakon. Az éhes, fáradt, holtra vált
                        Csákyt egyszerűen elsöpörte a flagellánsok áradata.</p>
                    <p>A menet közepén négy, fehér lepedőbe burkolt, szerzetesforma tonzúrás ember
                        egy feldíszített ravatalt cipelt görnyedő vállán. A ravatalon szentségtartó
                        imbolygott, s körülötte ájuldoztak az emberek az eksztázis végkimerülésében.
                        Gyermekek nyargalásztak fel-alá, és buzdították a kimerülteket.</p>
                    <p>- A szent vér, a szent vér már ott integet felénk!</p>
                    <p>- Fáradt vagy, testvér? Korbácsold meg magad, hogy kifusson belőled a restség
                        ördöge!</p>
                    <p>- Misericordia!</p>
                    <p>Az emberek leborultak. Amikor ismét feltápászkodott a sereg, néhányan véres
                        habot hányva, aléltan vagy haldokolva ott maradtak az országút porában.</p>
                    <p>Az ájuldozókat korbácsütésekkel serkentette egy barát, magas termetű, rideg
                        és vad külsejű remete; mezítláb volt, ing nélkül, hajadonfőn, a haja és
                        szakálla ijesztően borzas és piszkos a portól és megalvadt vértől. Olyan
                        sovány volt, hogy Csáky azt gondolta: ez maga az életre kelt Julián
                        remete.</p>
                    <p>A szörnyű ember Csáky testén is végigsuhintott a korbácsával. Miklós
                        visszahúzódott, és kitért az őrjöngő útjából.</p>
                    <p>- Éhen pusztulhatok ettől a megveszett baromcsordától - gondolta magában
                        tehetetlen dühé­ben, amikor a menet végéről egy hosszú szakállas, görnyedt
                        ember hirtelen megfogta a karját.</p>
                    <p>- Béke veled, uram! Éhesnek és fáradtnak látszol.</p>
                    <p>- Tegnap dél óta nem ettem - nyögte Csáky, és hálásan nézte a reszkető fejű,
                        vizes szemű, dadogó beszédű idegent.</p>
                    <p>- Most pedig már lehajlott a nap.</p>
                    <p>- Hol vagyok?</p>
                    <p>- A bécsújhelyi országúton.</p>
                    <p>- Hova igyekeztek?</p>
                    <p>- Budára, a magyar király városába.</p>
                    <p>Csáky megörült. Ezek megmutatják az utat hazafelé. Boldogan fogadta el a
                        feléje nyújtott kenyeret, és nagyot húzott a zarándok korsójából.</p>
                    <p>- Kik vagytok, emberek?</p>
                    <p>- Arnstadti menekülők vagyunk.</p>
                    <p>- És ezek a barmok, ott elöl?</p>
                    <p>- Ezek is arról a vidékről valók.</p>
                    <p>A csapat egyre nőtt és sokasodott. Város felé közeledtek, mind sűrűbben
                        találkoztak pászto­rokkal, vándordiákokkal és mesterlegényekkel. Sokan
                        letértek az útról, és az árokban várták meg, míg a zarándokok menete véget
                        ér. Mások megálltak és kenyeret, vizet, sót, száraz halat vagy füstölt húst
                        adtak a nyomorultaknak. De sokan voltak, akik leugráltak szekerükről, és
                        földre vetették magukat.</p>
                    <p>- Misericordia! - jajdultak fel keservesen, és áldását kérték a remetének, a
                        piros keresztes, Krisztus-arcú parasztnak vagy a vértől piszkos
                        koporsóvivőknek.</p>
                    <p>A mezőkön pásztorkodó fiatal bojtárok közül sokan ott hagyták állataikat,
                        nyakuk köré kerí­tették a hámot, és beálltak a menetbe. A gyermekek
                        sikongattak, és beterelték az újoncokat a legdühöngőbb flagellánsok
                        közé.</p>
                    <p>Miklós velük ballagott az országúton. Arnstadti barátai hagymát és zsíros
                        kenyeret hordtak neki, és hazája iránt érdeklődtek. Megmondta, hogy ő
                        magyar. A dadogó, szürke szakállas, hajlott hátú ember sokáig
                        hajlongott.</p>
                    <p>- Tehát Mathias Corvinus alattvalója vagy, és ruhád után úgy ítélem, hogy az
                        úri rendhez tartozol.</p>
                    <p>A másik, egy vörös hajú, csontos, görbe orrú férfi áradozni kezdett.</p>
                    <p>- Mathias Corvinus! Hej, olyan fejedelem ő, mint Apepa, ama hikszosz fáraó,
                        aki Józsefet helytartóvá tette, és feleségül adá neki Heliopolis főpapjának
                        leányát.</p>
                    <p>- Zsidók vagytok, ugye? - kérdezte Csáky barátait.</p>
                    <p>Az idegenek ajkukra tették mutatóujjukat.</p>
                    <p>- Hogy kerültök e zarándokok közé?</p>
                    <p>A vörös hajú ember a vállát vonogatta.</p>
                    <p>- Az ember együtt üvölt a farkasokkal, hogy azok szét ne tépjék dühös
                        éhségükben.</p>
                    <p>- Nekem nyíltan beszélhettek.</p>
                    <p>- Tudjuk. A ti hazátok megtűri a zsidót. Bécsből már fél évszázada kiűzték, a
                        német császár­ságnak alig van városa, ahol még megszívelik, Párizsban
                        üldözés, rablás és fosztogatás tizedeli népünket, Portugáliából
                        Spanyolországba, onnan Itáliába, Korfu szigetére és az afrikai partokra hajt
                        bennünket a gyűlölet és az irigység. Néhány olasz városon kívül Buda az
                        egyet­len tenyérnyi hely a földkerekségen, ahol nem kell viselnünk a sárga
                        foltot és a hatalmasságok korbácsütéseit.</p>
                    <p>- Úgy van - bólintott a másik.</p>
                    <p>Egy harmadik is melléjük furakodott. Megsimogatta Csáky ruháját, és
                        csettintett a nyelvével.</p>
                    <p>- Firenzei posztó. Rőfje egy arany. Kár, hogy így összerongyolta a tüske.</p>
                    <p>- Te hova való vagy? - kérdezte Miklós, aki a zsidók táplálékától
                        visszanyerte erejét és kedvét.</p>
                    <p>- Mendel fia vagyok, a budai zsidók hercegéé. Portugáliából jöttem haza,
                        ahonnan most űzték ki hitsorsosaimat.</p>
                    <p>- A te apád Budán lakik?</p>
                    <p>A fiatal, éjfekete szemű, barna hajú fiú arca felderült.</p>
                    <p>- Az én apám a zsidók hercege. A király bevonulásán huszonnégy paripával,
                        drága fegyver­zet­ben, barna mechelni posztóba öltöztetett csatlósokkal,
                        baldachin alatt, bíbor ruhás heroldok­kal, strucctollas fövegben, tyrusi
                        aranyszőttes palástban, ezüstkarddal és drágakövektől csil­log­va jelent
                        meg, akárcsak az esztergomi érsek vagy az országbíró.</p>
                    <p>- És te itt a menekülők között, e baromi csorda után kullogsz, koldusok és
                        latrok módjára bujkálva az emberek elől...</p>
                    <p>- Az utak bizonytalanok - felelte amaz szárazon.</p>
                    <p>A vörös szakállú, hórihorgas zsidó közbeszólt:</p>
                    <p>- Zsidónak mindig bizonytalanok az utak.</p>
                    <p>- De nálunk, Magyarországban békességben járhatjátok a király
                        országútjait.</p>
                    <p>- A király, a törvények, a főpapok és a bírák felől igen. De a zsoldos
                        katonák, a céhek garázdálkodó legényei, a részeg hajósok és a várak magas
                        tornyaiban fészkelő rablólovagok nem szeretik ám a magunkfajta vándort.</p>
                    <p>A menet elején ismét elterült egynéhány kimerült zarándok. A többiek
                        átgázoltak rajtuk. Egy­szerre egy asszony elsikoltotta magát:</p>
                    <p>- Nézzétek az ördögöt! Fekete szarva van, és ölelgetni akarja a
                        kisleányomat!</p>
                    <p>Egy tízéves gyermekre mutatott, aki habzó szájjal összerogyott.</p>
                    <p>- Ne adjátok oda Belzebubnak! - jajveszékelt az asszony és könyörgött a
                        meztelen testű óriás remetének, hogy inkább oltsa ki a gyermek életét, de
                        mentse meg az incubus ölelésétől.</p>
                    <p>Az óriás végigvert a kisleányka hátán, és ördögűző szavakat mondogatott a
                        vonagló, sikoltozó gyermek fölött.</p>
                    <p>A többiek tovább-bukdácsoltak.</p>
                    <p>A betegek és halottak az országút mentén széttárt végtagokkal szanaszét,
                        hevertek, mint egy véres csata után.</p>
                    <p>- A pestis áldozatai - mutatott a heverőkre Jakab, Mendel fia.</p>
                    <p>- Pestis? - riadt fel Miklós iszonyodva.</p>
                    <p>- Az egész úton dühöng. És ezek a szerencsétlenek városról városra
                        hurcolják.</p>
                    <p>- Budán is garázdálkodik a fekete halál - tette hozzá a dadogó öreg, egy
                        olasz kabalista, aki követségbe igyekezett a zsidók hercegéhez.</p>
                    <p>Miklós megborzongott.</p>
                    <p>Eszébe jutott a badeni udvar.</p>
                    <p>Ott még jobban pusztít a pestis - gondolta keserűen. - Csakhogy a fekete
                        halál ott bíborban és selyemben jár-kél, csörög rajta az arany és a drágakő,
                        illatozik, mint a mérgezett gyökerű damaszkuszi rózsa.</p>
                    <p>A fáradtság, az álmatlanság, az undor és a haláltól való félelem
                        elérzékenyítette. Alig várta, hogy városba érjen, és elszakadhasson az
                        üvöltő, vérző, őrjöngő csordától.</p>
                    <p> Csáky a városban két napig pihent. Itt már véget ért a nyomorult bujdosás
                        mártíromsága. A zsidók is elváltak a zarándokoktól. Corvinus Mathias
                        birodalmában mégis megjött a bátor­ságuk. Csáky Miklós megnevezte magát
                        előttük, és kölcsönt vett tőlük útja folytatására. Lovat és jó erős, vastag
                        posztóból készült ruhát vásárolt, amelyben egyszerű vidéki nemesnek
                        néz­hették. Négynapi lovaglás után Vácra ért, onnan Pestre nyargalt, hogy
                        megpihenje fáradalmait.</p>
                    <p>Este volt, amikor a Kecskeméti kapun belovagolt a magyarok városába. Utána
                        már leeresz­tették a bástya felvonóhídját, és az őrök elhelyezkedtek a
                        tornyokon.</p>
                    <p>Csáky Miklós lova tétovázva botorkált az úton. A fiatal főúr szíve egyszerre
                        tele lett nyugta­lansággal.</p>
                    <p>- Itthon vagyok - gondolta keserűen -, de vajon szabad-e itt emelt fővel a
                        magam rangjával és őseim nevével mutatkoznom?</p>
                    <p>Azon törte a fejét, hogy mi történik most a badeni udvar királynői
                        palotájában. Vajon Beatrix nem küldötte-e utána poroszlóit? Az idegen futár
                        - a nápolyi és ferrarai udvarok küldöttje - mégiscsak az ő kezétől terült el
                        ott a badeni fürdőben, s a futár talán kedvence volt a király­nénak, és ki
                        tudja, nem sikerül-e Beatrixnek az ingerlékeny és beteg királyt ellene
                        bőszítenie?</p>
                    <p>Egészen beesteledett. Csáky kétségbeesve tépelődött, hogy hol töltse el az
                        éjszakát. Ott állt a maga pesti vára előtt: de oda nem mert besurranni. Ki
                        tudja, nem várják-e már ott a királyné vagy az országbíró poroszlói.
                        Barátaihoz, rokonaihoz sem akart bekérezkedni. Azok ellen­séges szemmel
                        nézik őt az öreg Kisfaludy halála óta. Fél vármegye földje, jobbágya, vára
                        felett volt hatalmas, irigyelt úr, de nem volt hol a fejét lehajtania.</p>
                    <p>Hát ezért érdemes élni? Ez az élet? Erre való a nagy név, a gazdagság, a
                        fiatalság, a szépség és erő? Ezért volt ő hét esztendeig Itáliában, a
                        klasszikusoknak, a görög és római filozófiának mindössze ennyit köszönhet ő,
                        a bölcsészeti és jogi tudományok borostyános doktora, a plátói Akadémia
                        tagja, Medici Lőrinc és Leon Battista barátja? Vagy hazugság, ámítás,
                        gyermekes képzelgés az egész? Talán igazuk van a gőgös, kemény, műveletlen
                        katona-rabló és paraszt­vérű Szapolyaiaknak, akik lenézik és kigúnyolják a
                        tudományokat, verseket, képeket és asszonyokat kultiváló olasz és francia
                        műveltséget? Vagy igazuk van azoknak az ország­utakon ténfergő, véres hátú,
                        misericordiát hörgő nyomorultaknak, akik egy túlvilági illúzió szerelmében
                        megvetnek minden földi szépet és földi jót? Vagy talán azoknak a kemény
                        szívű, de hajlós derekú, piszkos zsidóknak van igazságuk, akik nagyurak
                        gőgjét, hóhérok bárdját, utcalányok gúnyját is szívesen viselik, csak
                        halomra gyűjthessék az aranyat, amin majd egykor ők maguk, vagy talán csak
                        az unokáik jólétet, nyugalmat, emberi méltóságot vásárolhatnak?</p>
                    <p>Erről jutott eszébe, hogy egyetlen menedékhelyül, ahol titokban tartanák az ő
                        bujdosó személyét, a zsidó negyed kínálkozik.</p>
                    <p>Megörült ennek a gondolatnak. A zsidók tisztelik az ő fényes nevét, és
                        szívesen menedék­helyet adnak neki abban a reményben, hogy szükség adtán
                        meghálálja barátságukat.</p>
                    <p>- Nekem tetszik az ő józan, tiszta, földhöztapadt, kemény életük. Bennük
                        semmi sincs a katonavérre és dicsőségre szomjas kegyetlenségből, a lovag
                        gőgjéből, a rajongók babonájából, az aszkéták zordságából. Ők okosak, mint a
                        kígyók; mindenen keresztülsiklanak, ami másokat agyonnyom, véresre szorít;
                        nekik nincsenek illúzióik, csak itt ezen a földön. - Néhány zsidó humanista
                        neve jutott eszébe, akik Arisztotelész filozófiáját arabra fordítgatták.</p>
                    <p>Egészen megvigasztalódott. Felkeresi a zsidók hercegét. De az Budán lakik, a
                        németek nagy templomán túl, s oda kanyargós és fárasztó az út. Felnézett a
                        szemben fekvő Buda sötétedő, homályba vesző házaira. Lassankint
                        elfeledkezett magáról, és elmerült az égre rajzolódó kontúrok
                        csodálatában.</p>
                    <p>Eszébe jutott, hogy ott fenn a várban volt az ő eljegyzése Kisfaludy
                        Zsófikával. Felsóhajtott:</p>
                    <p>- Hova jutottam én azóta!</p>
                    <p>Megindult a Duna-parton.</p>
                    <p>A királyi palotával szemben állt a hajóhíd. Még nyitva volt, mert azon
                        ballagtak haza Budára a király építőmunkásai. Csáky hozzájuk csatlakozott.
                        Körülnézett. Budán is, Pesten is minde­nütt félbenhagyott építkezés. Két
                        hatalmas, emeletes, kaszárnyaszerű palota falazata nőtt csak az égbe nyúló
                        fenyőoszlopok mögött. Egy arra baktató halászlegényt megszólított
                        Miklós:</p>
                    <p>- Kié ez az épülő ház, földi?</p>
                    <p>- Váczy Gál főbíróé.</p>
                    <p>- És amaz?</p>
                    <p>- Az a király úré volna, de a fekete halál elvitte a kőművesek felét.</p>
                    <p>Miklós alig győzte bámulni a budai vár épülő új szárnyát. Most egészen
                        Olaszországban képzelte magát. Látta a milánói dómot, a nápolyi Castello
                        Nuovót, a firenzei Pitti-palotát az állványok, fenyőoszlopok erdejében. Az
                        épülő műremeket jobban szerette talán, mint a befeje­zettet. Elmélázott az
                        emberi ész és a munkálkodó kéz serénységén. Szerette ezeket az állvá­nyos
                        házakat, amelyek növekvő, napról napra teljesülő szépsége úgy villogott ki a
                        munká­soktól ellepett, meszes, fehér, kőporos, kalapácsütésektől visszhangzó
                        gerendázat alól, mint sűrű fátyol alól az asszonyok fehér, titokzatos
                        arca.</p>
                    <p>Nagy, sajgó, fájdalmas vágyat érzett ismét Itália után.</p>
                    <p>Gyorsan szedegette fáradt lábait. A híd közepéről ismét felnézett a királyi
                        palotára, amelynek déli szélén a hatalmas, négyszögletes, alacsony, vaskos
                        Csonka-torony szomorkodott. A to­rony közepén állt a királyi várnak, amely
                        itt vált ketté, két nagy, gazdagon beépített átriumban.</p>
                    <p>Annak a háta mögött folyt le a kerti ünnepély.</p>
                    <p>Sokáig bámulta a palotát. A homlokzaton álló hatalmas bástyát most építtette
                        a király. És most folyt az építkezés a körbefutó tornác állványai körül
                        is.</p>
                    <p>...Késő éjjel volt, amikor felvergődött a budai zsidók utcájába.</p>
                    <p>Mendel házának egymás fölé vágott három magányos ablaka sötéten bámult a szűk
                        utcára, amely néma volt és ünnepélyes. Keskeny, omlatag, de dacos és
                        titokzatos volt ez a palota kívülről, ég felé törekvő, de görbe tetejű, mint
                        a gazdái termete, amely szálas, inas, erős, de meggörnyed a bizonytalanság
                        és elhagyatottság aggodalmaitól.</p>
                    <p>A ház előtt egy púpos, gyengeelméjűnek látszó legényke üldögélt. Az vitte be
                        a hírt a zsidó herceg házába, hogy messziről jött utas kér
                        bebocsáttatást.</p>
                    <p>Jakab nyitott ajtót, a zsidó bíró fia, aki együtt jött Csákyval a
                        flagellánsok között. Nyomban bevezette a ház ünnepi termébe.</p>
                    <p>Ha kívül egyszerű, komor és vak volt a gazdag Mendel palotája, belül annál
                        fényesebb volt minden. Üvegből volt a nagyterem gót ívű ablaka; az asszonyok
                        házába olajjal itatott sárga selyemablakon mosolygott be a nap, ha a budai
                        hegyek fölött leáldozott. Arany- és ezüst­edé­nyek, török szőnyegek,
                        velencei kristály és indiai selymek fénye vakított a falakon, a tölgyfa
                        bútorok lapján, a csillárok bronzkarjain. Herceghez illendő volt ez a
                        titkos, mély pitvarba nyúló épület, Mendel feleségének, leányainak, fiainak
                        és menyeinek hajléka. Olyan volt ez a ház, mint egy meleg, puha fészek,
                        magasan fenn a fának sudarán, mely szélrázta, esőverte, fenevadaktól hangos,
                        félelmetes erdőben meredez az égnek. Az egész világ egy sötét, zúgó, ezer
                        veszedelemmel félelmetes erdő volt a zsidónak, aki sohasem tudta, ha egyszer
                        kimerész­kedik, vajon visszatér-e abba.</p>
                    <p>A zsidók prefektusánál együtt lelte Csáky a portugáliai menekülőket, az olasz
                        kabalistát, a hosszú vörös hajú humanistát, a dadogó beszédű arnstadti
                        zsidót. Leültették és borral kínálták. Megvendégelték, és tiszteletére
                        felgyújtották a bronz kandeláberek gyertyáit. De nem hagyták abba megkezdett
                        beszélgetésüket.</p>
                    <p>Eleazár, a kabalista, akit a nagy Don Abrabanel Izsák, a saragossai zsidó
                        bíró küldött Mendel­hez, a maga utazásairól beszélgetett. Mellette ült a
                        humanista, a firenzei Eliah del Medigo tanítványa, a fiatal Kalonymos ben
                        Dávid.</p>
                    <p>Csáky és a zsidó bölcsész hamar összebarátkoztak. Testvérekké tette őket az
                        isteni Plató és az egyetlen, a hasonlíthatatlan Arisztotelész szelleme. Ők
                        ketten, majdnem gyermekek, az egyik ázsiai, romlatlan, tiszta vérű magyar, a
                        másik a bibliai kiválasztott nép aszkéta gyermeke, ők ketten voltak talán a
                        legutolsó humanisták, akik még hittek a plátói eszmék üdvözítő voltában.
                        Másban semmiben sem hittek, s ez volt talán az oka, hogy az egyik az
                        elasszonyosodott erkölcsök, a vér zabolátlan kéje, a harag és elérzékenyedés
                        ingoványos mocsarába süppedt, a másik pedig a szemlélődés aszkétikus
                        mártírjává sápadt. A humanizmus üres metafizikájának útján ez a két utas
                        ellenkező irányba indult el, de ugyanazon a ponton: az élet unalmának és
                        hiábavalóságának tragikus keresztútján találkozott.</p>
                    <p>A szobában jó szagú füstölőket gyújtottak meg, és illatos ágakkal
                        szellőztették a levegőt. Behívták az asszonyokat, és édes arcukban
                        szerelmesen elgyönyörködtek. Kívülről semmi zaj nem hatolt be a vastag
                        kőfalakon. Az olajmécsek és viaszgyertyák rózsaszínű fénybe mártot­ták a
                        szőnyegeken pihenő asszonyok lágyan vonagló, hullámosan hajladozó
                        körvonalait. Békesség, meleg és csend, illatokkal keveredett ételszag feküdt
                        a szobára. Mendel és családja és az idegenek vidáman beszélgettek. És
                        énekeltek. Görög bort ittak, és kovásztalan kenyeret ropogtattak hozzá.
                        Szívükben megbékéltek, és a lelkük összesimult. Úgy érezték, hogy jó itt
                        élni, ebben a puha fészekben. Mindegy, ha künn sűrűsödnek is a viharok és
                        záporesők fellegei.</p>
                    <p>De a kabalista keserűen panaszkodott:</p>
                    <p>- Sírnom kell, hogy soha sincsen vége az egyiptomi sanyargatásoknak.
                        Minduntalan pedig nem támad Mózesünk, aki az ígéret földjére kivezessen.</p>
                    <p>Mendel vigasztalta:</p>
                    <p>- Itt békességben él a mi népünk.</p>
                    <p>Mendel Budán, a Zsigmond téren egy sorban mérte a Róbert Károly-féle
                        aranyakat, a firenzei forintot, a kölni márkát a Cavalcanti, Buontempi,
                        Volterra és Simonetti bankárokkal. Barát­ság­ban élt a főpapokkal, a
                        várispánokkal, és aranyaival a királyt is sokszor kisegítette. Ő bátran és
                        nyugodtan élt a hatalom árnyékában.</p>
                    <p>- Matthias Corvinus szelleme lebeg a mi fejünk felett, és ez a szellem bölcs
                        és béketűrő.</p>
                    <p>- Én félek... - hebegte a kabalista -, hogy utána annál borzasztóbb lesz a
                        visszafojtott gyűlölet áradása. A pestis miatt is minket okoz majd a
                        csőcselék.</p>
                    <p>- Én nyugodtan nézek Mátyás utódai elé... Corvin János herceg az apja
                        nyomdokain halad.</p>
                    <p>A kabalista szomorúan csóválta a fejét:</p>
                    <p>- Mendel, Mendel, te könnyen hiszel Edom gyermekeinek. Pedig azok hozzák
                        fejedre a pestist.</p>
                    <p>A fiatal humanista közbeszólt:</p>
                    <p>- Mi mindnyájan Isten gyermekei vagyunk; Ábrahám gyermekei és Edom gyermekei
                        között ne tegyetek különbséget. A csőcselék minket okoz a pestis miatt, te
                        pedig a zarándokokat. Mi a különbség köztetek?</p>
                    <p>A humanista egyik szemével a vendég felé intett, mintha azt mondaná, hogy ne
                        sértsétek meg az ő érzékenységét.</p>
                    <p>A kabalista azután hevesen visszavágott:</p>
                    <p>- Azért beszélsz így, Dávid fia, Kalonymos, mert te gazdag vagy, aranyaid a
                        fejedelmeknél és főuraknál kamatoznak. Mert szép házad van, valamilyent
                        Salamon király épített a fáraó leányának Hiram tirusi király
                        építőmestereivel és munkásaival. Mert te utánozni akarod Edom gyermekeinek
                        hiú pompáját és a gőgös szadduceusok példájára, görög és római írásokkal,
                        Arisztotelész filozófiájával, Dante verseivel, olasz muzsikusok hegedűjével,
                        színházzal és a vadászat kegyetlen örömeivel szennyezed be őseid
                        erkölcseit.</p>
                    <p>Az olasz humanista haragos arccal nézte a vakmerő kabalistát. Jakab, Mendel
                        fia, aki Pico della Mirandola közelében szabad és elgörögösödött erkölcsöket
                        szívott fiatal lelkébe, meg­vetőleg mérte végig a rajongót.</p>
                    <p>- Megzavarja a ház békéjét, az ünnep örömét, az Úr áhítatát - fakadt ki
                        fiatalos megbotrán­kozásában.</p>
                    <p>Eleazár, a kabalista, neki is megfelelt:</p>
                    <p>- Mendel fia, Jakab, belőled is a hitehagyott beszél. Te itt akarod
                        megereszteni gyökereidet, hogy el ne szakadj e földtől, mint a nílusi szent
                        szikomorfa, amelynek árnya alatt őseid kor­bács­­ütések alatt véreztek el.
                        Mendel, Mendel, te inkább szolgája vagy a királynak, mint az el­ső Sephira,
                        dicsértessék az ő neve, a legöregebb Titok, az ismeretlen Aggastyán, a fehér
                        ru­há­­zatú, sziklatrónuson ülő Egyetlen szellemének. Te picenumi fügét,
                        ferrarai angolnát, milá­nói pulykát, forlii hagymát és malváziai bort
                        lakmározol, és elfelejted, hogy egyetlen táplá­lé­kunk az ő (áldassék szent
                        neve) fejéről permetező harmat, a manna, a fehér és gyémánt­ragyo­gású fény
                        harmatja, amely a jámboroknak a jövendő életre készül. Látszik, hogy
                        elfelejted: mi min­denhol csak vándorok vagyunk, mint Egyiptomban, a
                        terméketlen Gósen földjén, s minde­nütt úgy tekintenek ránk, mint a
                        juhpásztorokra, akik Amon isten szent állatját, a kost meg­ölték.</p>
                    <p>- Miért korholsz engem, jámbor Eleazár? - kérdezte szelíden a házigazda. -
                        Nem azért teszem-e, hogy félelmet és tiszteletet keltsek Istenünk hatalma és
                        lelkünk gazdagsága iránt?</p>
                    <p>- Irigységet keltesz, nem tisztességet.</p>
                    <p>- Nem érdemli-e a király, hogy kedvében járjunk, és megsegítsük őt pénzbeli
                        szükségeiben?</p>
                    <p>- El fogja felejteni, és korbáccsal fizet, mint a császár és a portugálok
                        fejedelme.</p>
                    <p>Mendel szelíden elmosolyodott:</p>
                    <p>- Eleazár, ne ítéld el az embereket, inkább ejts könnyet az ő nyomorúságaik
                        fölött. Néha megszállja őket a gyűlölet és irigység démona, de nem
                        sajnálatra méltóbb-e, aki tombol, mint az, kinek a gyűlölet tajtékja a
                        fejére szakad? Én sajnálom őket, akik egyszer a pénz, másszor a nyomorúság
                        mámorától megrészegednek. És szeretnék itt köztük megpihenni. Fáradt vagyok,
                        és csak sírni tudok magamon, és féltem gyermekeimet és unokáimat. Elég volt
                        a pusztában való barangolásból, s én itt az ostorcsapást is jobb szívvel
                        veszem, mint álnok csókját a kép­mutató nyugatiaknak.</p>
                    <p>A kabalista oda sem hallgatott a zsidó herceg beszédére. Szemét, amelyből
                        zöld fény villám­lott, merően a szoba gerendázatára függesztette. Egyszerre
                        csak szívetrázó hangon, ujjongva és sírva, elragadtatott önkívületben
                        felkiáltott:</p>
                    <p>- Nézzétek, ott fenn, a sokágú gyertyatartó felett, ott lebeg Ő, az első
                        Sephira, a fehér fény szülte világ Atyja, a titkok titka, az igazak öröké...
                        áldott legyen az ő neve... az Övé, aki ki­hozott bennünket a terméketlen
                        Gósen földjéből az Úr mannával telehintett hegységére... Ő fogja
                        felmagasztalni a zarándokot, aki görcsös botjánál, imaszíjánál, durva
                        posztóköntösénél és sárga foltjánál egyebet nem hord, de dalolva megy az Úr
                        hegyére, Izrael erőséhez. Béke legyen veletek!</p>
                    <p>Így szólt a kabalista, és csendesen kiosont a teremből.</p>
                    <p>A többiek hosszan utánanéztek, és némán csóválták a fejüket.</p>
                    <p>Csáky is ott hagyta a házbelieket, és felmászott a palota legfelső emeletén
                        elkészített háló­szobájába.</p>
                    <p>Sokáig feküdt az ágyában álmatlanul.</p>
                    <p>- Ezek sem boldogok. Ezeket is űzi valami eszeveszett illúzió, imbolygó
                        lidércfény vagy földöntúli átok. Ezek is úgy rohannak valami örök tűzoszlop
                        és szent vér után, mint az arn­stadti zarándokok. Az ember minden bőrben
                        egyformán szomorú, üldözött, véres kereszt alatt lihegő flagelláns...</p>
                    <p>És a maga nehéz, végzetes keresztjére gondolt.</p>
                    <p>- Én Uram, én Istenem, hol fogok én megpihenni?</p>
                    <p> </p>
                </div>
              <div type="chapter">
                    <head>IX</head>
                    <p>Az ájult királynét az udvarral Badenben nyaraló Teschler Miklósné és kísérete
                        lelték meg a bencés kolostor alatt vágott mélyúton. A gazdag kereskedő
                        felesége hordágyat hozatott a madonnának, s nyomban izent Tichtel doktor
                        után, aki az utóbbi időben állandóan a királyné mellett teljesített
                        szolgálatot.</p>
                    <p>Az udvari orvos méltóságteljes komolysággal látott a beteg megvizsgálásához.
                        Rálehelt a betegre, és mindenekelőtt elsuttogta a nagy Cato által ajánlott
                        bűvös igéket:</p>
                    <p>- Daries, dardaries, astaturies, huat huat ista sista, domiabo, damna ustra
                        és luxato.</p>
                    <p>Ezt azért tartotta szükségesnek, hogy ha esetleg az ájult királyné, esés
                        közben valami belső sérü­léseket szenvedett volna, a római orvosok e
                        kipróbált kabalájával elejét vegye a komo­lyabb veszedelemnek.</p>
                    <p>Beatrix fölnyitotta a szemét.</p>
                    <p>- Mi történt velem? - kérdezte szenvedőn és elmondta, hogy magányos sétára
                        indult, elszédült, megfordult előtte és sötét lett a világ... egyébre nem
                        emlékszik.</p>
                    <p>Az orvos meleg fürdőt ajánlott a királynőnek a badeni gyógyforrásból.
                        Egyúttal elrendelte, hogy a forrásban levő fürdővízbe jegenye, fagyalfa és
                        gólyafű szárított levelét főzzék bele.</p>
                    <p>- De a leveleket csak a kelet felé nyúló ágakról szabad leszaggatni - tette
                        hozzá gondos figyel­meztetéssel -, mert különben teljesen hatástalan
                        marad.</p>
                    <p>Az orvos megnyugtatta a királynét, hogy az ájulás nem jelent veszedelmet.
                        Sok-sok esetben, különösen fiatal asszonyoknál, akik az Ég áldását várják -
                        egyenesen örvendetes tünet. Tichtel doktor évek óta kezelte Beatrixot, hogy
                        képessé tegye az Ég kegyelmének befogadására. Most határozottan remélte,
                        hogy a tudomány végre mégis győzedelmeskedik a természet makacs­ságán.</p>
                    <p>Beatrix gyenge mosollyal bocsátotta el az orvosát. Kedves udvarhölgye,
                        Antonetta grófnő után kérdezősködött.</p>
                    <p>- A grófnő itt aggódik felséged előszobájában - jelentették neki.</p>
                    <p>Beatrix behívatta. Egy pillanatra összevillant a két olasz asszony
                        tekintete.</p>
                    <p>- Leányom, miért nem, siettél hozzám betegségemben? - tett gyengéd
                        szemrehányást udvar­hölgyének a királyné.</p>
                    <p>A grófnő leborult az ágy elé, és megcsókolta a lehanyatlott, hófehér,
                        gyönyörű, illatos kezecskét.</p>
                    <p>- Pedig, de reszkettem felséged életéért!</p>
                    <p>- Nagyon beteg voltam?</p>
                    <p>- Kimondhatatlanul aggódtunk a madonna egészségéért.</p>
                    <p>- Most már semmi bajom. Erős és vidám vagyok... de téged nagyon
                        nélkülöztelek.</p>
                    <p>A grófnő újból csókkal halmozta el Beatrix kezét.</p>
                    <p>Egy ideig mind a ketten némán viaskodtak indulataikkal, olykor-olykor lopva
                        egymásra pillan­tottak, mert egyformán féltek önmaguktól és egymástól. A
                        királyné törte meg a csendet.</p>
                    <p>- Hallom, hogy szegény Cattivello szerencsétlenségnek lett az áldozata.</p>
                    <p>A grófnő tágra meresztette szemét.</p>
                    <p>- A derék lovag meghalt...</p>
                    <p>- Orvtámadás áldozata lett...</p>
                    <p>- Reggel találták meg, a bencés hegyi kolostor árkádjai alatt. A szívéből még
                        ott meredezett a gyilkos kard.</p>
                    <p>- Én úgy hallottam, hogy a koponyáját hasította szét a támadó.</p>
                    <p>- Lehet - szepegett a grófnő, és csodálattal és félelemmel nézett a
                        királynéra.</p>
                    <p>- Sajnálom derék futáromat. Sok hasznát vettem fürge szolgálatainak. A
                        ferrarai udvar is nélkülözni fogja. Eleonora húgom egész szomorú lesz, ha
                        meghallja.</p>
                    <p>- Ritka nemes, finom és daliás levente volt - jegyezte meg bizonyos éllel
                        Antonetta.</p>
                    <p>- Csak kissé léha, kalandos és túlságosan vakmerő - válaszolt Beatrix. -
                        Ennek lett most az áldozata. Majdnem olyan könnyelmű volt, mint a
                        testőrségem kapitánya.</p>
                    <p>- Csáky? - kérdezte Antonetta és gyilkos tekintetével majdnem keresztülszúrta
                        a bágyadt hangon, vontatottan és édes, éneklő hangon beszélő királynét.</p>
                    <p>- Ő. Félek, hogy vele is történt valami.</p>
                    <p>- Eltűnt...</p>
                    <p>- Nekem nem tetszik a dolog. Ez a két kedves, de komolytalan, könnyűvérű fiú
                        valószínűleg ugyanazon egy hálóban akadt meg. Talán valami közös kaland...
                        Nem lehetetlen, hogy együtt voltak, együtt mulatoztak, részeg fővel
                        fölmentek a kolostorhoz, ott érhette őket a támadás... Cattivellót megölték,
                        Csákyt elrabolták... ki tudja.</p>
                    <p>Antonetta lesütötte a szemét. Nem állta ki a szégyenében és fájdalmában is
                        félelmes színlelő démoni tekintetét.</p>
                    <p>- Nem gondolod, hogy így történhetett?</p>
                    <p>- Lehetséges - suttogta amaz reszketően.</p>
                    <p>- Vagy talán valami lovagi összekülönbözés... Párbaj... Ki tudja?... Ezek a
                        forróvérű fiatalok... Ha így volna, még menteni tudnám mindkettőjüket! Nem
                        gondolod, Antonetta?</p>
                    <p>- Ha felséged így gondolja...</p>
                    <p>- Így gondolom - vágott közbe erélyesen, hidegen, fenyegetve, fölcsattanó
                        hangon a királyné. - Így gondolom, és így fogja a király őfelsége is
                        gondolni - tette hozzá szinte parancsolólag.</p>
                    <p>Antonetta mélyen meghajolt, és tudomásul vette, hogy mit szabad hinni és
                        beszélni Cattivello lovag haláláról és Csáky Miklós eltűnéséről.</p>
                    <p> Beatrix másnap kiadta a parancsot, hogy az udvar visszamegy Bécsbe, ahol az
                        átépített, gazdagon földíszített, királynéi rezidenciává berendezett
                        Cillyerhof már készen várta úrnőjét.</p>
                    <p>Bécsben a király fényes kísérettel fogadta a hazatérő Beatrixot. Valóságos
                        diadalmenetben vonult be a felséges madonna a római császárok székhelyére,
                        mintha újra meghódította volna Ausztria fővárosát és annak világszerte
                        rettegett imperátorát: Matthias Corvinust, a leghatal­masabb európai
                        fejedelmet.</p>
                    <p> Beatrix másnap magához rendelte hűséges íródeákját, Fodor Crispus
                        Istvánt.</p>
                    <p>- A ferrarai hercegnő, szeretett nővéremnek írunk - szólt kegyesen a
                        paphoz.</p>
                    <p>Az apát előszedte írószerszámait. Beatrix vidáman kérdezősködött a
                        bécsiekről. Szép volt, sugárzó és fiatal. Az apát hódolatteljesen
                        bókolt.</p>
                    <p>- Felséges madonna mint egy sugárzó Aphrodité, úgy szállt ki a badeni fürdők
                        habjaiból.</p>
                    <p>- Nagyon kellemes volt a nyár, messere... Csendes, békés, egyszerű élet a
                        természet ölén. Ez a legjobb orvosság.</p>
                    <p>Azután tollba mondta levelét:</p>
                    <p>“Főméltóságú hercegasszony, szeretett nővérünk, anyai szívünk ujjongó
                        örömével értesítünk, hogy dédelgetett kis kedvencünk, Hyppolit herceg
                        őfőméltósága sokáig gyengélkedett, de immár az Ég különös kegyelméből
                        teljesen felgyógyult. Betegsége alatt megnőtt, ágyban ki­nyújtózkodva már
                        egész nagy legényke. Felséges férjünk is együtt örvendezik velünk, hogy az
                        érsek úr őeminenciája már ismét vidáman eljátszik a derék Camicia, első
                        építőmesterünk által készített gépezetes játékokkal. A kis herceg
                        udvartartását most a felgyógyulás örömére meg­bőví­tettük, kanonokokat és
                        prelátusokat osztottunk be szolgálattevő kamarásokul, és dajkája mellé
                        francia nevelőkisasszonyt is szegődtetünk, mert már ideje, hogy a barbár
                        nyelveket is elsajátítsa. Most nagyon boldog volnék, ha az Isten
                        kifürkészhetetlen akarata más oldalról nem okozna mérhetetlen aggodalmakat.
                        Dicsőséges urunk és királyunk, az imperátor egész­sége napról napra
                        ijesztőbb mértékben hanyatlik. Most már olyan állapotban van, hogy soha sem
                        fekszem le reszketés és balsejtelem nélkül, vajon megéri-e a hajnal
                        hasadását. Ez pedig, ha bekövetkeznék, az egész országnak s nekünk magunknak
                        is elképzelhetetlen sorscsapása volna. A király őfelsége kétségbeesésbe dönt
                        valamennyiünket azzal, hogy nem akarja belátni betegsége gyógyíthatatlan és
                        vésszel fenyegető voltát. Úgy él, intézkedik, olyan terveket sző, mintha
                        élete virágjában volna, és elmulaszt mindent, ami a magunk helyzetét
                        biztosíthatná. Az most már bizonyosnak látszik, hogy a trónörökösödés
                        kérdését nem meri, vagy nem akarja elrendezni, ámbár maga is látja, hogy nem
                        lehet a beteges és nyomorék Corvin herceget a rendekre és az ország népére
                        ráerőszakolni. Mindenki tudja, hogy a birodalom minden népe engem akar
                        uralkodójának. Ezt óhajtja Ferrante őfelsége, dicsőséges atyánk, a te
                        főméltóságú férjed, az ország minden püspöke és apátja s maga a római pápa
                        őszentsége is, amint azt követei által tudtul is adta királyunknak. Mátyás
                        utóda nem lehet más, csak én: ezt követeli a jog és a méltányosság és a
                        hála, amellyel őfelsége és a magyar birodalom nekünk tartozik; az okosság,
                        amely az európai politikai helyzetet tisztán látja, és el akarja kerülni a
                        trónkövetelők véres versengését; a tiszta erkölcs, amely nem tűrheti meg
                        Szent István trónján egy boroszlói céda asszony fattyúját... Mindenki érzi
                        ezt, csak Mátyás király őfelsége ragaszkodik makacsul a Corvin herceg
                        trónutódlásához. Ez, meglásd, olyan katasztrófát zúdít mindnyájunkra, amely
                        a birodalom összeomlását idézi elő. Mi pedig saját személyünkben a
                        legrettenetesebb bizony­talanságnak megyünk elébe, védtelenül. A fiatal
                        herceg és ingyenélő hívei máris kihívó módon játsszák az ifjabb király és a
                        Corvin-kancellária hetyke és hatalmaskodó szerepét. Hidd el, szeretett
                        nővérünk, a puszta életünkért kell aggódnunk a napnak minden órájában.
                        Őfelsége teljes védtelenségben hagyott bennünket egy garázda, részeg,
                        fennhéjázó és barbár hordával szemben. Még néhány olasz is, akit én hívtam
                        az udvarhoz - Ugoletti, Fontana -, még ezek a hitehagyott árulók is ellenem
                        esküdtek a vidám és korhely jövendő reményében. Velük tart Várady Péter
                        érsek, aki börtönből támogatja a hűtlen rabszolgákat. Kimondom, ami a
                        szíve­met szorongatja: félek, és féltem a kis érsekünket e falánk és
                        vérengző haramiáktól. Hűséges embereimet egymás után teszik el láb alól. A
                        derék és önfeláldozó Cattivello lovagot orvul legyilkolták, Sanctus da
                        Aversa eltűnt; vértes katonáim ezrede szétzüllött, mert a javát besorozták a
                        fekete sereg századaiba. Most új testőrkapitányt veszek magam mellé: Monelli
                        kamaragrófot, régi hívemet és hűséges alattvalómat. Értsd meg, szeretett
                        Eleonorám, az életem nincs biztonságban. Őfelsége, a király elhanyagol;
                        ellenségeimmel cimborál, engem is ellenfelének tart, mert tudja, hogy soha
                        nem egyezem bele törvénytelen fia megkoronázásába. A szégyen elsorvasztja
                        erőimet. Éjjel-nappal reszketek és imádkozom. Ó, bár sohasem jöttem volna
                        ide, e kegyetlen és durva barbárok földjére! Már az ég, a föld, a víz, a
                        levegő is ellen­ségem. Hó és fagy, vad északi szelek velőkig hasítják a
                        csontjaimat. Olyan beteg és árva vagyok, édes Eleonorám. Olyan egyedül
                        vagyok ebben a vadonban, ahol minden fa mögött egy éhes ordas csattogtatja
                        rám a fogait. Elvesztem, Eleonora, és kétségbeesve kiáltok felétek, ne
                        hagyjatok elpusztulni ebben a rideg rengetegben. Imádkozzatok értem...”</p>
                    <p>A királyné keservesen sírt.</p>
                    <p>Fodor apát halotthalvány arca megvonaglott, amint erejét megfeszítve követte
                        a királyné szapo­ra diktálását. A pergamenen sebesen siklott a lúdtoll, és
                        haragosan sercegett, ahogy bele­szántott a fehér, sima bőrbe.</p>
                    <p>- Ugye, szerencsétlen vagyok, messere? - sóhajtotta Beatrix.</p>
                    <p>- Felséged túlságosan sötéten lát, és elfeledkezik a király őfelsége atyai
                        gyengédségéről.</p>
                    <p>- A királyt félrevezették.</p>
                    <p>- Felségednek módjában van őt felvilágosítani.</p>
                    <p>- De a herceget nem tűröm a trónon! - jajdult fel szikrázó szemmel a
                        királyné. - Nem tűröm a fattyút...</p>
                    <p>Fodor apát szíve összeszorult. Látta a királynői hiúság égig csapó
                        hullámzását, és nem csodálkozott. Tudta, hogy sokan éreznek így, és csak a
                        királytól való rettegés és a mérhetetlen tisztelet fojtja vissza
                        lázongásukat. Megértette az aragóniai királyleány haragját és félelmét, de
                        mélységes szomorúsággal nézte azt az ádáz harcot, amely Mátyás és Beatrix
                        között dúl a kölcsönös tisztelet és gyengédség álarca mögött.</p>
                    <p>Lehorgasztotta fejét, és némán javítgatta írásában a klasszikus latinság
                        ellen vétett hibákat.</p>
                    <p> </p>
                </div>
              <div type="chapter">
                    <head>X</head>
                    <p>Ezernégyszáznyolcvannyolcat írtak...</p>
                    <p>Mátyás a Cillyerhof kisebb lovagtermében költötte el vacsoráját Beatrix,
                        néhány udvari tudós és főpap társaságában. Szép, csendes, nyár végi est
                        volt, a kitárt ablakokon a kert illatos fái belehelték lélegzetüket. Az égen
                        csillagok ragyogtak. Künn a városban forrott, zúgott, örvény­lett az emberek
                        lelke. Friedrich császárnak az utóbbi időben sikerült néhány kémet és
                        lázadót becsempészni a székvárosba.</p>
                    <p>Pünkösd után való kedden valóságos forradalom tört ki a Schottenthor körül.
                        Itt a skót barátok zárdájának dús legelői voltak. Mátyás mindjárt a
                        bevonulása után megerősítette a szerzetesek kiváltságait, többek között azt
                        is, hogy legelőiket háborítatlanul használhassák, s ha azon idegen
                        pásztorokat találnak, nyájukat, még a királyét is, megtizedelhetik. Ezen a
                        napon pedig, csakugyan királyi pásztorok jelentek meg a Schottenthor előtt.
                        A magyarok ellenálltak: a szer­zetesek jobbágyai fegyverrel rohanták meg
                        őket; egy magyart agyonütöttek. Már valóságos csata fejlődött ki. A bécsiek
                        kaszával, villákkal és az ostrom alatt elrejtett harci fegyverekkel intéztek
                        rohamot az idegenek ellen. Mátyásnak ijedt zsoldosok újságolták:</p>
                    <p>- Fellázadt a nép!</p>
                    <p>- Le akarja rázni nyakáról a magyarok igáját!</p>
                    <p>- A barátok keresztes háborút hirdetnek a barbárok ellen! </p>
                    <p>A király a székely íjászok egy száza­dát parancsolta ki, rendet teremteni.
                        Aztán pedig kedé­lye­sen fordult a tudósaihoz. Nyájasan és érdeklődve
                        tudakolta tőlük; hogy milyen munkán dol­goz­nak. Mintha ott künn, a skót
                        barátok kapuja körül, a legédesebb megelégedésben enyeleg­ne a bécsi nép a
                        megszálló csapatokkal. Az ő jókedve a környezete lelkét is felvillanyozta.
                        Néha eldördült egy lövés, az est szelíd csendjét felverte a robogó paripák
                        patkójának csatto­gása. De az ég nyájas volt, itt-ott apró bárányfelhők
                        foszlánya csüngött a sötétkék, csillagos ég boltozatáról.</p>
                    <p>A tudósok között volt egy, aki csak nemrég került udvarához. Egy ijesztően
                        hosszú, vékony, horgas orrú, kopasz, öreg historikus; hatalmas ádámcsutkája
                        minden nyelésnél kiugrott, és gyér, fekete fogai csattogtak, ha beszélt, és
                        minden mondat után, időnyerés és hatás vizsgál­gatása céljából, nagyot
                        nyelt. A lába még magas termetéhez viszonyítva is hosszú volt, mint egy
                        vízimadáré; olyan volt a csőre is, és a két hosszú kezével, amelyen lapát
                        alakú, széles te­nye­rei lógtak, mintha le akarnának foszlani gyenge
                        vállairól, a madarak szárnyához hasonlóan csapdosott. Antonio Bonfininak
                        hívták, híres tanár volt az olasz Recanati városából. Csendes, szorgalmas,
                        komoly és rátartós ember; a királyné fölolvasója: ez volt a címe, s Retzben,
                        a király táborozása alatt szegődött Beatrix környezetébe.</p>
                    <p>Alighogy megjelent az udvarnál, összeakadt Galeottival. Bonfini hosszú,
                        száraz, kopasz volt, és két foga szüntelenül csattogott. Vallásos volt és
                        szertartásos. Gondos családapa és tisztes­ség­tudó, alázatos és félénk.
                        Galeotti rengeteg hasa és zsíros tokája, villogó, sárgás, sűrű fog­sora,
                        szuszogása, istentelensége és szemérmetlen fecsegése, hetyke, verekedő,
                        részeges legény­kedése mindjárt nem tetszett neki. Megvetette és
                        lekicsinyelte. De azért mégis hozzá fordult tanácsért és támogatásért.</p>
                    <p>Galeotti öreg, kimustrált bakkecskének nevezte a jövevényt. Kételkedett
                        görögtudományában, s azt híresztelte, hogy három könyvét, amelyet a
                        királynőnek és Corvin János hercegnek ajánlott, régi és korabeli íróktól
                        plagizálta. De azért nem tágított mellőle, és megosztotta vele pompás éjjeli
                        prémtakaróját. Bonfini már a táborban nagy érdeklődést keltett maga és
                        munkái körül. Rengeteg munkabírása bámulatba ejtette Mátyást is, aki pedig
                        egymaga többet dolgo­zott, mint két kancellárja és összes titkárjai. Amikor
                        ott Retzben, a csaták zajában három hónap alatt lefordította
                        Philosztratosznak a nápolyi életről és a szofistákról szóló munkáját,
                        valamint leveleit, egyszerre megszerette. Galeotti ellenben ezért szerfölött
                        lenézte.</p>
                    <p>- Úgy dolgozik, mint egy tehetségtelen szamár. A lángész rest és tétova.</p>
                    <p>És ezzel azt hitte, hogy végleg igazolta magát. Mátyás nyomban megbízta őt a
                        magyarok történetének megírásával. Galeotti melegen gratulált a
                        barátjának.</p>
                    <p>- Nagy dolog ez, signor Antonio. Engem ezért már tíz éve ostromolnak.
                        Szerencséd, hogy én nem egykönnyen ugrom bele a munkába.</p>
                    <p>Mátyás meg is becsülte a tudóst. Már a táborban elolvasta könyvét, s Galeotti
                        is bele-bele­pillantott a jövevény munkáiba, de csak a Symposion Trimeron,
                        vagyis a hitvesi szemérem dicsőítése című könyvecske nyerte meg a
                        tetszését.</p>
                    <p>A Symposion Trimeron olyan meztelenül tárgyalta a hitvesi élet titkait, ahogy
                        csak egy naiv és klasszikusan mosdatlan szájú vén tudóstól telik.</p>
                    <p>- Ebben legalább van szellem és erkölcsi emelkedettség - jegyezte meg őszinte
                        meggyőző­dés­sel Galeotti.</p>
                    <p>Mátyás a bécsi udvarban is elbüszkélkedett új olaszával. Udvara és a külföldi
                        követek jelen­létében avatta fel történetíróvá, beszédet mondatott vele, és
                        hosszú vitát rendezett a tudós eszméi felett. Most is ott ült Bonfini az
                        asztal végén, Ugoletti Tádé és Galeotti Marzio között, és fogait
                        csattogtatta.</p>
                    <p>A ciprusi bor felizgatta az emberek kedélyét, s ott benn, az erős kőfalaktól
                        védett várban, a nyitott ablakok mellett, nagy rózsacsokrok árnyékában,
                        arábiai füstölők illatos felhőjében a király kedvtelve hallgatta az udvari
                        emberek fecsegését. Beatrix aranyfonállal finom, fehér selyem zsebkendőt
                        hímezett.</p>
                    <p>A király megszólította Bonfinit:</p>
                    <p>- Jó volna, ha magyar székvárosunknak, Budának történeti múltját kiásnád a
                        feledés és a nemtörődömség romjaiból. Mi volt Buda a rómaiak korában s azt
                        megelőzőleg, a bibliai időkben? Lám, a németek ebben sokkal többre vitték.
                        Ők Augsburg helyett Augustát, Köln helyett Colonia Agrippát írnak, s nálunk
                        a hitvány Sisciát kivéve, egy helységnek sem maradt fenn a római neve.
                        Nagyon félek, hogy a külföld ezért lekicsinyel minket, és valóságos gyer­mek
                        népnek gondolja a magyart.</p>
                    <p>Bonfini mosolyogva simogatta meg őszes, hosszú, selyemsimára fésült
                        kecskeszakállát. Mélyen meghajtotta magát a király előtt, és roppant
                        önelégültséggel válaszolt:</p>
                    <p>- Felséges Augustus, az ön Bonfiniusa már meg is oldotta azt a feladatot,
                        amellyel most meg­bízni kegyeskedett.</p>
                    <p>És bő talárja redőiből gondosan összefűzött, papirosból készült, fehér bőrbe
                        kötött könyvecs­két vett elő, amelybe divatos, gömbölyű kézírással
                        jegyzeteit írta.</p>
                    <p>- Ebben a kis könyvben összegyűjtöttem néhány, Pannóniában talált föliratot.
                        Nemrég, mikor Magyarországon keresztül Retzbe igyekeztem, a felséges madonna
                        Beatrice óbudai építkezé­sénél magam is találtam egy feliratos követ. Erről
                        a kőről ezt olvastam le: Az Ide Őrségül Elhelyezett Sicamberek Légiója
                        Várost Épített, Melyet Nevéről Sicambriának Nevezett.</p>
                    <p>Galeotti Marzio odasúgta a mellette ülő Fodor István fülébe:</p>
                    <p>- Hazudik a vén szatír. A követ ő maga faragtatta huncut lombardiai
                        fickókkal. Átkozottul furfan­gos, öreg kecskebak.</p>
                    <p>Az apát elpirult, és csendre intette Galeottit.</p>
                    <p>- Óbuda fölött - folytatta áhítatos csendben Bonfini - a Duna ugyanazon
                        partján látni is a régi város nyomait, Sicambria eső, szél, por és idő
                        porlasztotta romjait, ahol a germániai sicamber légió tanyázott, amelynek
                        adjutrix volt a mellékneve. Tehát felséged gyönyörű Budavárát Sicambriának
                        kell nevezni a humanisták klasszikus anyanyelvén.</p>
                    <p>- Engedelmet kérek - jelentkezett szólásra Galeotti. - Szép és klasszikus név
                        a Sicambria, illik is egy oly dicső és nagy hírű uralkodóhoz, mint az isteni
                        Matthias Corvinus. De én úgy tudom, hogy Buda egy ókori szent embertől,
                        Buddhától nyerte a nevét, Buddha a pannóniai születésű nagytudományú Szent
                        Jeromosnak tanúsága szerint az indiai bölcselők - a gymnobrahmanok vagy
                        brahminok - tanainak szerzője volt és a hagyomány szerint egy szűz oldalából
                        született. Hogy ez a születés való-e vagy költött dolog, annak vitatásával
                        nincs kedvem sokat vesződni; de annyi bizonyos, hogy Buddha egy igen bölcs
                        embernek a neve, aki az indusok vallását alapította. Ezt meg akartam
                        jegyezni, már csak azért is, mert Magyarország sok híres ember nevét
                        örökítette meg városában. Példa rá Szerém városa, amely Sirmustól, a
                        triballok régi királyától kölcsönzött nevét mindmáig megtartotta. Hogy
                        egytől egyig mindent fel ne soroljak, Strigoniumot - Esztergomot -
                        Magyarországon kívül másutt is találunk, valamint Pestet is megtaláljuk
                        Paestum név alatt Dél-Itáliában, és erről már Vergilius is ír: “Láttam pesti
                        módra gondozott rózsakerteket.”</p>
                    <p>- Ez semmi! - ugrott fel ültéből Bonfini, aki félteni kezdte a maga
                        tudományos hírnevét a gúnyolódó, léha és iszákos Galeottitól. - Én rájöttem
                        arra, hogy Krakkó valami Gracco nevű római polgártól, Kassa Cassiótól,
                        Pozsony Pisótól, Sopron Semproniustól veszi elnevezését.</p>
                    <p>Galeotti húsos, kövér kezével kicsinylőleg legyintett:</p>
                    <p>- Ez csak olyan utánzása annak, amit én XI. Lajos király udvarában a
                        franciáknak kifejtettem.</p>
                    <p>Erre a királyné is érdeklődve nézett felolvasójára:</p>
                    <p>- Mondja el, messer Galeotti.</p>
                    <p>- Napnál is világosabban bebizonyítottam nekik, hogy Párizs Priamosz fiáról,
                        a gyönyörű és hűtlen Heléna szeretőjéről, Troyes pedig a trójaiakról kapta a
                        nevét.</p>
                    <p>- Régi dolgok - vágott közbe Bonfini. - Éppoly régi, mint hogy Nürnberget
                        Néró császártól, Poroszországot pedig Augustusnak egy Prussus nevű fiától
                        származtatjuk le mi, történet­tudó­sok.</p>
                    <p>Galeotti arca széles mosolyra húzódott.</p>
                    <p>- Én többet mondok, felségtek engedelmével. Kétségtelen, hogy a Dunát, az
                        isteni Mátyás király leghatalmasabb folyóját, a régiek Isternek hívták,
                        mégpedig Elorus és Actaeus trójai hősök derék apjáról, Ister
                        fejedelemről.</p>
                    <p>A tudósok, főpapok s maga Beatrix is csodálattal néztek Galeottira, s úgy
                        látszik, hogy ez a duhaj, leánycsábító, naplopó kalandor most a saját
                        területén verte le a komoly, aszkéta életű, kerek szemüvegén át hunyorgató
                        Bonfinit.</p>
                    <p>Mátyást módfelett mulattatta tudósainak páros viaskodása. Gúnyos mosollyal
                        kísérte merész szómagyarázataikat, nyakatekert következtetéseiket, és
                        átlátott az igazság és szándékos ferdí­tés tudományos színűre festett sűrű
                        hálózatán. De a szellem játéka, sziporkázó tüze és pompás erőlködése
                        lebilincselte és mindennél jobban gyönyörködtette. Annál is inkább
                        elkedvetle­ní­tet­te, amikor Szapolyai, a városparancsnok belépett a
                        terembe, és fontoskodva jelentette, hogy ő veszedelmes összeesküvést gyanít,
                        amelyet a skót barátok irányítanak a császár és a trón­örökös pénzén.</p>
                    <p>Beatrix arca eltorzult a dühtől. Az ő olasz királyi vére felforrt az
                        összeesküvés szó hallatára.</p>
                    <p>- Ki kell pusztítani a gazfickókat! - lihegte eszeveszett dühvel.</p>
                    <p>Mátyás türelmetlenül megkérdezte:</p>
                    <p>- A skót barátok lázítják a népet?</p>
                    <p>Majd Beatrixre tekintve, bosszúsan hozzátette:</p>
                    <p>- Példásan megbüntetjük őket. Bilincsbe verni az apátot, hozzákötözni a többi
                        szerzetest.</p>
                    <p>Szapolyai komoran jelentette:</p>
                    <p>- Már elrendeltem. De mi történjék velük?</p>
                    <p>- Be kell terelni őket a Dunába.</p>
                    <p>Mátyás ezt olyan hidegen mondta, hogy a környezetében álló urak
                        megborzongtak. Beatrix szeme felcsillant, és rajongva nézett királyi
                        férjére. Ellenállhatatlanul kíváncsi volt borzalmas halálukra a
                        szerzeteseknek. Most valóságos Nérót látott a királyban, aki vérfagyasztó
                        látvá­nyossággal kedveskedik neki. Félt Mátyástól, és szerelmes lett
                        bele.</p>
                    <p>Aztán intett Bonfininek, hogy feleljen meg Galeottinak.</p>
                    <p>A történetíró arca sárga volt a dühtől. Emelt hangon fordult Mátyás király
                        felé. Látszott rajta, hogy utolsó nagy ütőkártyáját fogja kijátszani.</p>
                    <p>- Felséges Augustus! Talán elérkezett az idő, amikor felolvashatom legújabb
                        munkámnak azt a fejezetét, amelyben az isteni Corvinus-család, felséged
                        házának őstörténetét szedtem rendbe a legnagyobb odaadással, a
                        legtudományosabb szempontok szerint, megdönthetetlen igazság fényével
                        világítva rá a Corvin név eredetére.</p>
                    <p>- Halljuk, halljuk! - zúgott a tudósok, főpapok és udvari főméltóságok
                        kórusa.</p>
                    <p>Mátyás elnézően mosolygott. A történetíró lesimította szakállát,
                        megköszörülte torkát, jobb lábát előrenyújtva, szónoki állásban, reszkető
                        hangon olvasta:</p>
                    <p>- Az első ember, aki a Corvin nevet viselte, Valerius Volusius volt, még Róma
                        építése előtt. Ez a Valerius, mint ahogy Plutarkhosz igazolja, az achivok
                        közül gyarmatosokat hozott be Itáliába. Ezek voltak a szabinok, akik a
                        Héraklidáktól, mégpedig Lakedaimóntól, Jupiter fiától eredtek.</p>
                    <p>- Jupiter fiától! - sóhajtott hangosan Naldus Naldius, az ifjú könyvtáros, és
                        égre emelte a szemét.</p>
                    <p>- Matthias Corvinus, Jupiter fia. Dicsőség Matthiasnak! - kiáltott
                        lelkesülten az öreg Ugoletti.</p>
                    <p>- Krónosz és Rhea unokája - tette hozzá Bonfini, aki megelégedéssel hordta
                        körül tekintetét a megilletődött társaságon.</p>
                    <p>- Matthias őse a legfőbb lény, az istenek és emberek atyja, a királyok
                        királya a dörgő fellegek­ben! - szónokolt az ifjú Naldius.</p>
                    <p>Mindegyik mondott valami magasztalót az istenek ivadékára.</p>
                    <p>- Akinek a tenger, a szelek, a mezők, az ég és a föld és az alvilág
                        engedelmeskedik.</p>
                    <p>- A becsület és hűség, a jog és jámborság, az igazság és kegyelem őre.</p>
                    <p>- A szegények és elhagyottak gyámja.</p>
                    <p>- Akinek léptei alatt az egek legörnyednek.</p>
                    <p>- A villámok ura.</p>
                    <p>- Zeusz!</p>
                    <p>Beatrix arca vonaglott. Mátyás legörbített ajka körül könnyű mosoly
                        játszadozott.</p>
                    <p>A magyar főpapok lesütötték tekintetüket. Bakócz Tamás arcát átfutotta a vér.
                        Egészen kék volt a kidagadt erektől. Bonfini hatásos szünet után
                        folytatta:</p>
                    <p>- Róma városának felépítése után a szabin nők elrablásával megvetették a
                        római birodalom népességének alapját. Tatius szabin királlyal három előkelő
                        család telepedett meg Rómában. Ezek voltak a Valerius, Volosus és Tatus
                        családok. Tullus Hostilius király korában ezek közül kitűnt Marcus Valerius,
                        későbben pedig, az utolsó király alatt Publius Valerius.</p>
                    <p>- Aki Collatinus melléknévvel Brutus consultársa volt? - kérdezte
                        Ugoletti.</p>
                    <p>- Ugyanaz. Ez a Valerius család nagyon előkelő és vitéz família volt.
                        Legkiválóbb tagját Valerius, Messalának hívták, aki a Corvin név dicsőségét
                        Pannóniában és Dáciában megala­pította, elnevezvén egy tartományt Valeriának
                        és egy várost Corvatiának. Ez a jeles férfiú női ágon magukkal a római
                        császárokkal is rokonságban állott. Severus császár alatt hatalmuk oly
                        magasra hágott, hogy az Augustus féltékennyé lett rájuk, és a család két
                        legkitűnőbb tagját, Valerius Catulinust és Valerianust megölette.</p>
                    <p>- Gazság! - tört ki Ugolettiből a méltatlankodás.</p>
                    <p>- De azért a család fenntartotta magát - jelentette ki vigasztalólag Bonfini.
                        - Az ő ivadékaiból valók az erdélyi Corvin, azaz Hollós nevű faluban
                        letelepedett Hunyadiak.</p>
                    <p>- Éljenek a Hunyadiak! - zúgott a tudósok társasága.</p>
                    <p>Bonfini meghajtotta magát.</p>
                    <p>- Ez pedig Zeusznak, az istenek és emberek atyjának egyenes akaratára
                        történt. Mert valamint hajdanában a Corvinok által szabadult meg a római nép
                        a barbároktól, azonképpen most is a Corvinok szabadítják meg a
                        kereszténységet a török hódítás veszedelmétől.</p>
                    <p>Mindenki tapsolt és helyeselt a tudósnak, aki előbb a királyi pár arcáról
                        leste a megelégedés és elismerés mosolygó jutalmát, azután pedig lopva
                        odavágott tekintetével az irigyen pislogó, zavart és megszégyenített
                        Galeotti felé, mintha gyilkos gúnnyal azt kérdezné tőle: - No, agyafúrt,
                        tolakodó, hízelgő Marzio öcsém, tudnál-e te ilyent produkálni?</p>
                    <p>Mátyás király felemelte ujját. A társaság elnémult, a szemek kimeredtek, és
                        lesték a szót az isteni Augustus, Jupiter fiának ajkáról. A király
                        mosolyogva integetett Bonfini felé:</p>
                    <p>- Köszönöm, magister. Jó lesz, ha ezt a genealógiát elterjeszted a német,
                        francia és olasz tudósok között. Hadd lássák, hogy mi is vagyunk olyan
                        legények, mint II. Pius, aki a Picco­lomini-családot a Juliusoktól
                        származtatja, vagy II. Pál, akit német eredete dacára a római Ahenobarbusok
                        utódjának mondtak. A te genealógiád van olyan hiteles, mint a Massimiaké,
                        akik Quintus Fabius Maximust, a milánói Plato családé, amely az isteni
                        Platónt vallja ősatyjának.</p>
                    <p>- Ezt a gézengúz Filelfo fogta rá a halhatatlan Platónra - súgta Fodor István
                        fülébe Galeotti, Filelfo engesztelhetetlen ellensége.</p>
                    <p>A tudósok hódolattal bólogattak, Bonfini azonban zavartan nézett a királyra,
                        akiről hamar­jában nem tudta megállapítani, hogy dicséri-e vagy gúnyolja az
                        ő genealógiai remekművét.</p>
                    <p>Beatrix gyönyörű, piros, duzzadt ajka szétnyílt, és mélyet sóhajtott, hogy az
                        ásítást elpalás­tolja.</p>
                    <p>Aztán hirtelen eszébe jutott a skót barátok fölött elhangzott királyi ítélet.
                        Kigyulladt a szeme, Mátyás füléhez hajolt, duzzadt, rózsás illatos ajkával
                        megcsiklandozta a király arcát, és izga­lomtól remegve súgta a fülébe:</p>
                    <p>- Mikor lesz a kivégzés?</p>
                    <p>A kérdést senki sem hallotta. Mátyás ránézett a királynéra, és csendesen
                        bólintott. Aztán a mellette álló János püspök főkancellárhoz fordult:</p>
                    <p>- Domine, úgy látszik, nem helyesli a skót barátok megöletését.</p>
                    <p>A nagyváradi püspök diplomataarcán alázatos mosoly suhant végig.</p>
                    <p>- Felség... szerény véleményem szerint nem volna felesleges az ügyet
                        büntetőjogi és politikai szempontból rendes bírói vizsgálat tárgyává
                        tenni.</p>
                    <p>- Gondolod? - kérdezte szórakozottan a király. - Legyen úgy, ahogy te jónak
                        látod, fiam... de elvárom, hogy még napnyugta előtt csendes lesz a
                        város...</p>
                    <p>- Mint a királyi nyájak az akolban - folytatta alázatosan a főkancellár.</p>
                    <p>A városból már csak halk morajlás, lódobogás, harsány vezényszavak
                        hallatszottak fel a palotába. Az égen kigyúlt az esti csillag, és meghűsült
                        a levegő... A főkancellár a mellette álló sötét arcú, dacos és elégedetlen
                        Szapolyaira pillantott. A király tekintete is rátévedt daliás
                        hadvezérére:</p>
                    <p>- Szapolyai uram, üzend meg a skót barátoknak, hogy én halálra ítéltem őket,
                        de felséges hitvesünk áldott jó szíve megkönyörült rajtuk. Íme, előbb
                        láttátok, súgva kérte számukra kegyelmemet. Térjenek észre a barátok,
                        csillapítsák le a népet, és áldják a felséges Beatrix nevét.</p>
                    <p>Mindenki a királynéra nézett. Beatrix arca bíboros lángban égett, és ajkait
                        harapdálva lesütötte a szemét. Most éppoly erősen gyűlölte Mátyást, mint
                        ahogy előbb csodálta és félte...</p>
                    <p>Az olaszok magasztalták a madonna jó szívét, Szapolyai halkan dörmögött, a
                        főkancellár diplomatikusan mosolygott.</p>
                    <p>Mátyás keserves örömet érzett, hogy a nápolyi asszonyt az emberek szemében
                        felmagasz­talhatta, maguk között pedig mélyre alázhatta.</p>
                    <p> </p>
                </div>
              <div type="chapter">
                    <head>XI</head>
                    <p>Ezalatt a Judenturm mellett, a skót barátok kolostora mögött levő városi
                        puskaporos torony­ban három tudós férfiú kísérletezett a robbanóanyagok,
                        tűzszerszámok, görögfény előállítására szolgáló készítmények között. Az
                        egyik Ilkusch Márton volt, a király főcsillagásza, jövendő­mondója,
                        asztrológusa és alkimistája. Nagy tudományú, öreg, tiszteletreméltó pap; a
                        budai vár plébánosa. Gazdag ember, Krakkóból való, többszörös magiszter,
                        szikár, szent életű, valósá­gos remete, aszkéta, majdnem átlátszó testében
                        már csak a lélek lángja tartotta az életet. Ko­pasz volt, és nagy, vastag
                        üveg alatt kicsiny volt a szeme, áttetsző és hideg, mint a potykáé.</p>
                    <p>A másik Tichtel János, a bécsi orvos, a királyné kedvelt orvosa volt, aki
                        szent esküvel fogadta, hogy az általa készített szer használata után Beatrix
                        megfogan, és fiúgyermeket szül a Hunyadi- és Aragóniai-házak
                        dicsőségére.</p>
                    <p>A harmadik csak nemrég jött Párizsból. Német ember, Heinrich Agrippa von
                        Nettesheimnak hívták, és Kölnben született. Harminckét esztendős
                        mindösszevissza, de máris világhíres asztrológus és a mágia naturális
                        doktora.</p>
                    <p>- Én nem vagyok varázsló - mondta szerény öntudatossággal -; nem hiszek a
                        fekete mágiában, az egyiptomiak varázslatában, a kabalában és a
                        halottidézésben. Én jogi tanulmányokon kezd­tem. Beszélek nyolc nyelvet;
                        ismerem a klasszikus irodalmat. Én természettudós vagyok, el fogom oszlatni
                        a régiek babonáit, és úgy magyarázom a természet titkait, hogy azt minden
                        gyermek megértheti.</p>
                    <p>Agrippa eközben serpenyőbe ként és higanyt öntött. A két alkimista
                        gyanakvással, de érdek­lődéssel fogadta a jövevényt. Ők már évek óta
                        foglalkoztak aranycsinálás mesterségével. Ilkusch Márton az auripigmentum
                        segítségével akarta a nem nemes fémet arannyá változtatni. A kénarzén kellő
                        melegítés után elillant, és nyomában egy kevéske arany maradt a csészén.
                        Ilkusch azt állította, hogy fémátalakulás történt.</p>
                    <p>Agrippa ezt megcáfolta.</p>
                    <p>- A kénarzén néha egy kevéske aranyat tartalmaz. Ez maradt a tálca fenekén.
                        Az egyetlen biztos mód, ha aranyat összeolvasztunk ezüsttel és rézzel, és a
                        keveréket egészen vékony lapokká kalapáljuk.</p>
                    <p>És már össze is kalapálta a pehelykönnyű lapokat, amelyeket cementporral
                        rétegenkint a tégelyre helyezett. Aztán tűz fölé tette, és hevíteni kezdte.
                        Közben tudományos magyarázatát adta az aranycsinálásnak.</p>
                    <p>- Empedoklész fedezte fel, hogy a világ anyaga négy elemből, földből, vízből,
                        levegőből és tűzből tevődik össze. Plátón jött rá, hogy ez a négy elem
                        egyetlen ősanyag átalakulásaiból különült így el, tehát világos, hogy minden
                        anyag, főleg pedig minden fém valamennyi elemet magában rejt, mint ahogy a
                        kisded makk magában rejti a hatalmas tölgyfa sudarát, ágait, leveleit,
                        gyümölcsét. Ha tehát valamely fémet át akarunk alakítani, csak egyes elemek
                        bizonyos részét kell eltávolítanunk, s néhány más elem részét kell
                        hozzáadnunk.</p>
                    <p>Az olvasztótégelyben zuhogott, sistergett, sírt az összeforrasztott arany,
                        ezüst és réz. A három tudós komoly, aggodalmas arccal nézett a lángba,
                        amelynek erejét kis fújtatóval szította egy ifjú alkimistainas.</p>
                    <p>A sarokban Agrippa bozontos fekete uszkárkutyája lustán kapkodott a rajzó
                        legyek felé.</p>
                    <p>Ilkusch Márton közbeszólt:</p>
                    <p>- A fémek átalakítása kétségen felül álló tudományos lehetőség. Csak az a
                        kérdés: hogyan?</p>
                    <p>- Higannyal - adta meg a feleletet Tichtel. - Mert a higany sem nem tűz, sem
                        víz, sem levegő, sem föld. A higany az ősanyag: a materia prima. A higany
                        minden alakot felvesz, miként a viasz minden színt. A nem nemes fémet is
                        arannyá változtatja, ha eltaláljuk a helyes adagolást. Egy alkimista, aki a
                        nevét nem árulta el, Bécsben járt a császárnál, és egy csekély mennyiségű
                        vörös port ajándékozott neki. Én a port viaszba burkolva higanyra öntöttem,
                        és a higany azon­nal arannyá változott. Mégpedig egy rész por
                        tizenkilencezer-kétszáz rész higanyt változtatott át.</p>
                    <p>Az idegen kételkedve csóválta a fejét.</p>
                    <p>- Bebizonyult, hogy nem a higanyban kell keresni az ősanyagot. Én nem hiszek
                        a mágikus tudo­mányokban. Én természettudós vagyok. A fémátalakító
                        eszközöket három csoportba osz­tom. Első rendbeli medicinának nevezem azt,
                        amely csak rövid időre és nem teljesen, második rendbelinek, amely egészen,
                        de még mindig csak ideiglenesen, harmad rendbeli medicinának mondom végül a
                        nagy elixírt, amely a nem nemes fém összes tulajdonságát úgy
                        megváltoz­tatja, hogy abból egészen és örök időkre arany vagy ezüst
                        lesz.</p>
                    <p>- Mily óriási haladása a tudománynak! - sóhajtott fel Tichtel.</p>
                    <p>Agrippa alázatosan lehajtotta a fejét.</p>
                    <p>- Rengeteg kutatás, kísérlet és munka eredménye. A természeti dolgok
                        szimpátiái és antipátiái azonban kétségtelenek. Ez végérvényesen megoldja az
                        alkímiának még fennálló problémáit is, s ezen az alapon meg fogjuk találni a
                        nagy elixírt, amely bármilyen anyagból bármilyen más anyag előállítását
                        gyermekjátékká teszi. Most munkálkodom azon, hogy összeállítsam a
                        szimpatikus és antipatikus dolgok táblázatát.</p>
                    <p>- De mi van az arannyá változtató nagy elixírrel? - kérdezte szorongva a
                        bécsi alkimista, és fölébe hajolt a bugyborékoló, sustorgó arany-, ezüst- és
                        rézöntvénynek, amely ragyogó sárga színű, puffadt, hólyagos masszában
                        olvadozott a tégely fenekén.</p>
                    <p>- Ez az ötödik elem kérdése; azaz a kvintesszenciáé, amely szétterjed minden
                        fölött, s csak érteni kell a módját, hogy például az aranyból kivonjuk, és
                        beoltsuk a nem nemes fémekbe.</p>
                    <p>- És hogyan vonjuk ki a kvintesszenciát?</p>
                    <p>- Ez az asztrológia feladata. A nap, a tűz s a világító láng és az élőlények
                        meleg vére sugároz­za magából az életet, a Világszellem erejét, a természeti
                        energiákat, amelyek a szimpatikus dolgokat egymásba olvasztják, az
                        ellentéteseket szétválasztják. Az arany a nap, a tűz, a vilá­gí­tó láng és
                        az eleven vér közvetítője vagy médiuma. Benne tömörült össze a Nap tüze, a
                        topáz, rubin és az auripigment fénye, az oroszlán és a bika ereje, vagyis az
                        arany a szoláris fém, amely tele van a Nap tulajdonságainak feleslegével, és
                        a saját lényegét úgy árasztja magából, mint ahogy a Nap árasztja a
                        melegséget és a világosságot.</p>
                    <p>- De hát mi van a kvintesszenciával? - kérdezte makacs együgyűséggel a német
                        csillagász.</p>
                    <p>Agrippa bánatosan legyintett a kezével.</p>
                    <p>- Sokan vannak a hivatalosak, de kevesen a választottak. Domine magister, úgy
                        látszik, avatat­lan kézzel nyúl a természettudományok titkaihoz.</p>
                    <p>- De nagytudományú doktor...</p>
                    <p>- Elég, elég - szakította félbe szenvedően az idegen. - Ön még a régi
                        világból való, kedves magister. Ön, úgy látszik, még az egyiptomiak, Hermész
                        Triszmegisztosz és Démokritosz alkímiájánál tart, tehát nekünk egymással nem
                        lehet vitatkoznunk.</p>
                    <p>Tichtel megszégyenülve lehorgasztotta fejét és hallgatott, Ilkusch Márton
                        sajnálkozva nézett a német csillagászra, majd Agrippára pillantva,
                        helyeslőleg bólongatta a fejét. Agrippa odalépett a tégelyhez, megkavarta a
                        folyadékot, amelynek perzselő lángja megpörkölte a szemöldökét.</p>
                    <p>A tudós hirtelen hátraugrott, s eközben lábával véletlenül meglökte a triposz
                        lábát, amely fel­borult, s a rajta levő tégely tartalma kiömlött a földre.
                        Az izzó folyadék végigfutott a mozai­kon, belekapott az egymásra rakott
                        ládák gyúlékony anyagába, s egy szempillantás alatt lángba borult minden. A
                        három tudós kiugrott az ablakon a torony erkélyére. Eszeveszett félelem
                        rázta őket, és egymást gázolva, hanyatt-homlok rohantak le a torony falához
                        kívülről épített csigalépcsőn. Tichtelnek, akinek még sajgott a szíve a
                        megszégyenítéstől, még menekülésében is eszébe jutott, hogy a szoláris fém,
                        az arany s a világosság és melegség anyja, a Nap, meg­bosszulták magukat a
                        velük packázó gyermekekkel.</p>
                    <p>Mire leértek, borzasztó robbanások reszkettették meg a levegőt. A toronyban
                        felhalmozott puskapor, a görögtüzes szerszámok felrobbantak, és égre csapó
                        füstös lángok lövelltek ki az épület minden nyílásán. A három tudós a
                        Schottenthor felé szaladt. Homlokukról szakadt a verejték, szívük majdnem
                        kiugrott mellükből a rémülettől. Mind a háromnak egyszerre jutott eszébe,
                        hogy a kis alkimistainast, aki oly buzgón szította a fújtatójával a lángot,
                        bent felejtették a poklok égő katlanában. Tichtel összecsapta a kezét, és
                        feljajdult fájdalmában. Ilkusch Márton megszaggatta talárját, kezeit
                        tördelte, sírt és az ég felé rimánkodott:</p>
                    <p>- Úristen, tégy csodát a szegény gyermek érdekében!</p>
                    <p>Agrippa megfordult, mellén összefonta karjait, és átható, vizsgálódó szemmel
                        bámulta a lángban álló tornyot.</p>
                    <p>- A tudomány vértanúja - mondta száraz, rekedt, sajnálkozó hangon.</p>
                    <p>És a vállát vonogatta.</p>
                    <p> A tűz száguldó gyorsasággal terjedt szét a puskaporos torony környékén. Az
                        egész város összeszaladt, a polgárok őrjöngve száguldtak föl és alá az
                        utcákon, és víz után kiabáltak. A júliusi forróságban szárazak voltak a
                        kutak, a Duna messze volt, s amíg befogták a lovakat, vizeshordókat
                        kerítettek, kocsira rakták, megindultak, s a döcögő szekerekkel embert,
                        asszonyt, gyermeket elgázolva, a Zsidó téren, a Hohebrückén, a
                        Zeughausgassén a bástyákig s a bástyákon túl a nagy hőségtől visszavonult
                        Duna süppedékes, homokos holtágán átvergőd­tek, azalatt az Am Hof környéke,
                        a Tiefergraben házsorai végig lángba borultak, egészen a Schottenthorig.</p>
                    <p>Leszállt az est, de a város nappali világosságban fényeskedett. A lángok az
                        egész égboltozatot vörösre festették és bekormozták. Mátyás eleinte a Burg
                        ablakából nézte a borzalmas tűzi­játékot. Már előbb kiparancsolta az oltás
                        munkájához az egész várnépséget. Maga pedig az erkélyre állt, és figyelte a
                        lángokat. A humanisták a király körül tolongtak, és egymást múlták fölül a
                        klasszikus visszaemlékezésekben.</p>
                    <p>- Trója lángokban áll, Ilion falai összeomlanak - szavalta Naldus
                        Naldius.</p>
                    <p>- Az isteni Augustusnak való látvány, Róma égése. Néró Rómája! - lelkendezett
                        Camicia, az építész, aki arra gondolt, hogy az összeomlott utcák helyén
                        olyan városrész terveit fogja megrajzolni, amely felülmúlja Firenze, Nápoly
                        és Róma legújabb negyedeit. A középen, az Am Hof helyén nagy, kör alakú tér,
                        amelyből sugarasan indulnak ki a főútvonalak. Árkádos lesz a fórum, szilárd,
                        tömör, büszke római oszlopokkal, tatai márványból, aranyos kupolájú panteon
                        a középen, istenek szobra a templom fülkéiben... Apollón, Keresztelő Szent
                        János, Illés próféta, Diana...</p>
                    <p>Beatrix égő szemmel bámult az égre lángoló tűzcsóvákba. Leszorította a
                        szívét, amely vadul zakatolt a gyönyörűségtől és félelemtől. Testi kéjt
                        érzett a vörös fény, a felhőkkel egybe­ölel­kező füst, a sziporkázó
                        zsarátnok, az összeomló házak láttára, de sírva fakadt arra a gondo­latra,
                        hogy az anyák hogy mentik ki apró gyermekeiket a lobogó pokolból.</p>
                    <p>Mátyás harsány hangon felkiáltott:</p>
                    <p>- Oltsuk a tüzet, signori! Talpra, mentsük meg a várost.</p>
                    <p>Néhány perc múlva az egész udvar az oltás körül szorgoskodott. Az olasz
                        lovagok selyem- és bársonykabátkái, az öreg Bonfini rozsdaszínű talárja,
                        Galeotti finom fekete posztó felöltője csurom vizesen, ronggyá
                        foszladoztak.</p>
                    <p>Galeotti rettentő karjával egész hordókat cipelt fel a létrán, a tüzet
                        locsoló magyar vitézek keze alá. A király vezette az oltást, hangosan
                        parancsolt, rendelkezett, és hatalmas vállával maga is nekifeszült a súlyos
                        csöbrök emelgetésének.</p>
                    <p>A bécsiek elfelejtették a forradalmat. Nézték a királyt, és megszerették.</p>
                    <p>Az eszelős Thomas, aki két fiát veszítette el a háborúban, a király közelébe
                        furakodott. Leült egy üres hordó tetejére, ott gubbasztott, és a szeméből
                        potyogtak a könnyek.</p>
                    <p>- Drága a kenyér és olcsó az emberélet - mondogatta egyhangú, végtelen, sírós
                        jajveszé­ke­léssel.</p>
                    <p>Reggel felé megfékezték a dühöngő veszedelmet. A lángok lelohadtak, sötétség
                        feküdt a városra, csak a földre zuhant gerendákon piroslott a szunnyadó
                        zsarátnok. A levegő tele volt hamu, nedvesen senyvedő fa, füst és korom
                        kesernyés szagával.</p>
                    <p>Beatrix boldogan borult a hazatérő király karjaiba.</p>
                    <p>- Úgy féltettelek, drága jó atyám - súgta Mátyás fülébe, és megcsókolta a
                        nyakát.</p>
                    <p>A szíve megáradt és teste vonaglott az elérzékenyedés, kiállott izgalom, a
                        büszkeség és a lángokban való gyönyörködés kéjében. Meleg hullámok ömlöttek
                        végig a testén s a jóság, a szánalom, a segítés vágya, a könyörületesség
                        áradata hömpölygött keresztül egzaltált, szenve­dé­lyes lelkén. Most
                        szeretett volna lerohanni a nép közé, mint egy Szent Erzsébet, hogy
                        pa­lást­jával betakargassa a hajléktalan, ruhátalan és éhező kárvallottakat.
                        Szerette volna szét­osztani köztük minden királyi gazdagságát, és gyermekévé
                        fogadni minden anyátlan, didergő, síró-rívó árvát. Szerette volna keblére
                        ölelni a föld minden nyomorúságát és nyavalyáját. Lelkében egy hatalmas
                        vágy, a kiengesztelés sóvárgó ösztöne égő szerelemmé tornyosult: leborulni
                        Mátyás előtt, és ott halni meg jóságban és szentségben.</p>
                    <p>Másnap végigjárta a leégett városrészt, és szétteregette könyörületességét és
                        bőkezűségét, mint Szent Erzsébet hímes palástját a város minden
                        nyomorultjára.</p>
                    <p>Egész Bécs Beatrixért imádkozott.</p>
                    <p>Mátyás kedvetlenül tért a hálószobájába. Az éjjeli hűvös levegő, az oltás
                        fáradalmai, az izgal­mak romboló hatása csaknem leverte a lábáról. Két napig
                        nem tudott felkelni ágyából. Nem tudta, mi baja, orvosait türelmetlenül
                        hallgatta, rendeléseit visszautasította, a királynét sem engedte magához.
                        Csak azt érezte, hogy hazavágyakozik Budára. Magyar föld szagát, magyar ég
                        színét, magyar levegő éltető erejét sóvárogta. Hiába volt a legnagyobb ember
                        és a leghatal­masabb király: most, betegen és félelmek közepette Buda után
                        kívánkozott, mint az ijedt gyermek az édesanyja ölébe.</p>
                    <p> </p>
                </div>
              <div type="chapter">
                    <head>XII</head>
                    <p>Északról délre vonuló kalandos zarándokcsapatok hurcolták magukkal a fekete
                        halál borzal­mait. Budán még csak szórványosan ütötte fel a fejét; de a
                        gazdagok, az olasz bankárok, a főurak és főpapok nyomban elmenekültek vidéki
                        birtokaikra, Bécsbe vagy távoli hazájukba. Csak a szegénység maradt otthon,
                        meg a céhek, a mesteremberek, a hajósok, a szőlőmunkások és a parasztok,
                        akik körmenetekben, éjjeli istentiszteleteken, vezeklések között sírva-ríva
                        kérték az Urat, hogy távoztassa el fejük fölé sűrűsödő fellegeit a Halálnak.
                        Árva volt ez a Buda már két esztendő óta. Az udvar állandóan Bécsben élt.
                        Beatrix ott ragyogott romlott pompájában, és Mátyás onnan irányította
                        emberfeletti terveinek végrehajtását. Itthon minden­ki arról beszélt, hogy
                        az egész ausztriai hadjárat, a római királyság és császári korona után való
                        hajsza Beatrix hiúsága miatt van, s ezalatt mind közelebb férkőzik az
                        országhoz a török. A pestist az Isten büntetésének gondolták, s azzal
                        ijesztették egymást, hogy ez csak bevezetése a város felé nyargaló Végzet,
                        az isteni bosszú teljességének. Aztán jön a török, és eltörli ezt a népet a
                        földkerekség színéről.</p>
                    <p>Mikor Csáky Miklós kilépett Mendel Zsidó utcai házából, és végignézett a
                        néptelen utcákon, nem ismerte meg Mátyás király híres székvárosát. Úgy
                        látszott, hogy megszűnt minden tevé­keny élet, minden öröm, s a város az
                        élettől búcsúzkodik. Olyan volt a várhegy, mint egy nagy siralomháza. Csak a
                        templomok voltak tele, meg a felhévízi kocsmák. Az emberek imád­koz­tak,
                        vagy részegre itták magukat a haláltól való félelmükben. Az orvosok
                        megszöktek. Tudták, hogy nincsen orvosságuk a betegség ellen, s a nép végül
                        őket teszi felelőssé a pusztulásért. Helyüket átvették a kuruzslóasszonyok,
                        ráolvasók, varázslók, csavargó kolduló barátok, része­ges diákok és
                        cigányok.</p>
                    <p>Az emberek talizmánokban bíztak. A város bírája, a gazdag Gregorius Ádám,
                        nyerges és szerszámkészítő, céhnagymester és a kalandos társulatok elnöke,
                        megállította a parasztos ruhájában búsan baktató főurat:</p>
                    <p>- No, komám, hoztál-e valami orvosságot a fekete dögvész ellenében?</p>
                    <p>- Maradj otthon, a házad küszöbét ne lépd át, és nem ragad rád a pusztító
                        nyavalya - felelt neki Miklós.</p>
                    <p>A bíró szigorúan mérte végig az idegent:</p>
                    <p>- Én vagyok a bíró. Nekem nem szabad elbújnom, mint a gyáva patkánynak az ő
                        odújában. De megsegít az Isten.</p>
                    <p>Felgombolta kemény, német posztóból készült kabádionját, és a mellén lógó
                        papírlapra mutatott. A papírlapon titkos jegyek közt az Isten bárányának
                        durva rajza volt látható.</p>
                    <p>- Pelbárt atya ugyan jobbnak tartja - magyarázta a bíró -, ha a pestis ellen
                        keresztvetéssel s a Miatyánknak, valamint az Ave Máriának hétszer való
                        elmondásával védekezünk, de ez a talizmán egyenesen Rómából való, a pápa
                        megszentelte, és rajta a pokol minden erőlködése megtörik.</p>
                    <p>Ezalatt a bíró körül nagy csődület támadt.</p>
                    <p>- Ma megint hét koporsót visznek ki a temetőbe - újságolta Literátus István,
                        a város magyar jegyzője.</p>
                    <p>- Kipusztul ez a város mind egy szálig - siránkozott egy öreg kofaasszony,
                        aki elhagyta a Vízi kapunál levő sátrát és idejött a Szent János temploma
                        elé, meggyónni a Ferenc-rendi barátok­nak.</p>
                    <p>- Árvák vagyunk, nem segít rajtunk a mennybeli Úristenen kívül senki -
                        sóhajtott az öreg Czudar Jakab, akinek nagy háza van a Mindenszentek
                        utcájában.</p>
                    <p>Halottas menet közeledett a Zsidó utca felől.</p>
                    <p>- Pusztulnak a zsidók is, lám, Jakab koma - jegyezte meg némi elégtétellel a
                        bíró.</p>
                    <p>- Nem igaz a’ komám. Nem hal meg a zsidó döghalálban. Ők rontották meg a
                        várost, az Isten engem úgy segítsen.</p>
                    <p>- Pedig ihol ni, a menet... hogy rínak a férfiak. A ruhájuk csupa cafat,
                        asszony meg egy sincs a siratók között.</p>
                    <p>A halottat mégis mindenki megtisztelte, s a jajveszékelő, hadonászó, szomorú
                        menet eltűnt a Mindszent utca kanyarulatánál.</p>
                    <p>Sasadi, nyéki, kiscelli parasztok, hévízi révészek, óbudai diákok,
                        várvitézek, cselédek, udvari könyvtári scriptorok, iparosok, papok és
                        mesteremberek lézengtek a Szent György téren. So­kan a nyílt utcán térdeltek
                        le a papok előtt, és hangosan vallották bűneiket. Részeg mészáros­legények
                        durva röhögéssel hallgatták a szegényt. Egyszerre a nagy piac felől, az
                        Olasz utcán keresztül vezeklősereg özönlött a ferenciek zárdája felé. Százak
                        és százak jöttek Szent Jakabról, a Vízivárosból, Szentmiklósról, Óbudáról.
                        Ajkukon panaszos és könyörgő ének sírt, némelyek kegyetlenül ostorozták
                        magukat. Németek voltak, s a magyarok értetlenül, sőt ellenségesen bámulták
                        a vezeklőket. A Szent György téren aztán összeverődtek, a szomszédos
                        utcákból előjöttek az emberek, zászlókat lobogtattak, énekeltek, magyar,
                        német, olasz és latin jeremiádok töltötték be a levegőt, és egyszerre egy
                        magyar könyvkötőmester elkiáltotta magát:</p>
                    <p>- Pelbárt atya, magyarok prófétája, jöjj ki, és prédikálj a te
                        bárányaidnak!</p>
                    <p>A magyarok zúgva, harsogva követelték a szentség hírében álló szerzetest.</p>
                    <p>- Pelbárt atya, jöjj!</p>
                    <p>- Pelbártot akarjuk!</p>
                    <p>- Menjünk érte a kolostorba!</p>
                    <p>- Mit beszéltek? - rikoltott egy félig részeg vén korcsmáros, Patkány Márton,
                        a Bécsi út környékéről. - Pelbárt atya meghalt, csak a barátok
                        eltitkolják.</p>
                    <p>Annyi volt igaz a félkegyelmű korcsmáros szavaiból, hogy Temesvári Pelbártot
                        napok óta szörnyű láz gyötörte, nem evett, nem tudott ágyáról felkelni, s
                        már felvette a halotti szentsé­geket.</p>
                    <p>Elbúcsúzott testvéreitől, könyveitől, amelyekben hátrahagyta prédikációit,
                        Szent Katalin verses legendájától, amelyben megmutatta, hogy magyarul is
                        lehet szépen csobogó patak folyamatos ritmusával versbe szedni a
                        krónikákat.</p>
                    <p>- Ha Dante olaszul mert énekelni, nekem is többre kell becsülnöm az anyám
                        édes, darabos, csiszolatlan, becsületes nyelvét a latinok beszédénél.</p>
                    <p>És intette testvéreit, különösen szeretett növendékeit és barátját, Laskói
                        Osvátot, hogy magyar nyelven dicsérjék az Urat, és tanítsák az ő együgyű
                        báránykáit.</p>
                    <p>Amikor Pelbártnak hírül vitték, hogy a pestis veszedelmétől megriadt nép az ő
                        szavai után szomjúhozik, még egyszer kigyulladt benne az apostolok tüze.</p>
                    <p>- Vigyetek ki az emberek közé! Éheznek, és ételt akarok nekik adni.
                        Szomjaznak, és meg akarom itatni őket a mennyei kegyelem forrásából.</p>
                    <p>Pelbárt atya alig pihegett. Mozdulni való ereje nem volt, a keze bágyadtan
                        lógott le ágyáról. Csak két szúrós, mélyen ülő fekete szeme ragyogott
                        földöntúli fényben a lázzal és a halállal való tusakodásban. Felöltözve,
                        durva csuhájában úgy feküdt ott, hogy inkább halottnak, mint eleven embernek
                        gondolhatták.</p>
                    <p>Négy fiatal novícius megragadta ágyát, és a magasba emelte. Levitte a szűk
                        kőlépcsőn az első emeletre, s ott kitette a félkörben domborodó vasrácsos
                        keskeny erkélyre...</p>
                    <p>A tömeg, mintha lekaszálták volna, térdre hullott, ahogy az ágyat és a benne
                        fekvő szent em­bert megpillantotta. Olyan csend lett a Szent György téren,
                        hogy a keresztülrepülő galambok szárnya suhogását is meg lehetett
                        hallani.</p>
                    <p>Pelbárt atya az Égre fohászkodott.</p>
                    <p>- Tégy csodát most, Magasságbeli, hogy beszélni tudjak ez árva, nyomorult
                        gyermekeknek!</p>
                    <p>A láz vörös lánggal égett a szent ember orcáján. Úgy érezte, hogy
                        emberfölötti erő járja át tagjait. Megpróbálta, tud-e megmozdulni. A teste
                        fürgén engedelmeskedett. Fölemelkedett, kiugrott az ágyából, s kitárta
                        karjait.</p>
                    <p>- Jöjjetek hozzám, én édes magyar testvéreim! Az Úr vagyon veletek, aki
                        megkönyörült az én nyomorúságomon.</p>
                    <p>A tömeg sírva fakadt és hangosan áldotta az Istennek nevét. A szerzetes pedig
                        fölemelte szavát.</p>
                    <p>- Búcsúzni akarok tőletek, én hűséges népem, árva, jó magyarok. A halál
                        megsuhintotta fejem fölött a kaszáját: csak hálni jár belém a lélek. Az
                        Isten irgalmazzon mindnyájunknak.</p>
                    <p>- Ó, te boldog, százszor boldog öreg! - sóhajtott a nép között Csáky Miklós,
                        aki szomorú, hideg szemével a haldokló szerzetes arcát fürkészte. - Milyen
                        gyönyörű a te hited lobogása!</p>
                    <p>Pelbárt erős hangon folytatta:</p>
                    <p>- Az éjjel látomásom volt, kedves atyámfiai. Láttam kijönni a budai hegyek
                        bozótjából Isten szent, öreg prófétáját, Ezékielt.</p>
                    <p>- Isten irgalmazz! - kiáltotta az öreg kofaasszony.</p>
                    <p>- Ne féljetek! Az Úr küldötte őt. És ha számat megnyitom, az ő szavát
                        beszélem. Jókor jött az Isten vén hírnöke. Mert ha egy napot késik, nincs,
                        aki az ő hangját tolmácsolja. És a próféta szólt nekem. Te ember, embernek
                        fia, meg akarod-e ítélni ezt a dögvészes, halálszagú, rothadó várost? Akkor
                        add tudtára ő minden utálosságát. Mondd meg neki, hogy te vagy az a föld,
                        amely meg nem tisztult. Amelynek latrok az ő prófétái; olyanok, mint az
                        ordító oroszlán, amely ragadványt ragad; papjai erőszakot tettek
                        törvényeimen, különbséget nem tettek aközött, ami szent, s ami tisztátalan;
                        a fejedelmek ragadozó farkasok lettek közöttetek; és hamis próféták csalják
                        a népet, hogy így lesz meg úgy lesz, holott az Úr nem szólt ezekről néktek
                        semmit. Ó, én Istenem! Mily sokan vannak a mi időnkben az olyan fejedelmek,
                        akik az egyházakat fosztogatják, birtokaikat elszedik, elragadozzák az
                        apátságok és püspökségek javait, melyeket régi szent királyok és fejedelmek
                        fundálának! Ó, ha most élne Szent István, Szent László király, bizonnyal
                        meglakoltatnák az egyház e prédálóit!... Ezekről mondja Szent Hieronymus,
                        hogy gazdag ruhákba öltözködnek, a fagyban, hidegben mezítelenül haldokló
                        szegényekkel pedig nem gondolnak. Magoknak nagy palotákat rakatnak, hogy
                        bámulják az emberek, s ügyet sem vetnek arra, hogy a szegények az utcán
                        haldokolnak...</p>
                    <p>A nép sírt, jajgatott és sóhajtozott. Ott állott az emberek között Hess
                        András, a budai könyv­nyomtató. Szót sem értett a szerzetes beszédéből, de
                        látta a lángoló, lázas, vonagló arcot, az égre csengő szavakat és az emberek
                        keserves könyörgését. Az ő szeme is megtelt. Odaszólt a mellette szorongó
                        Csákynak:</p>
                    <p>- Domine, miért nem sír?</p>
                    <p>- Nekem már nincsenek könnyeim.</p>
                    <p>Miklós szíve önmagáért is fájt, de azért is, hogy ez a szent ember úgy tudja
                        gyűlölni a királyt.</p>
                    <p>- Ezek sohasem fogják egymást megérteni - gondolta bánatosan. - Mert mind a
                        ketten ember­fölöttiek.</p>
                    <p>Pelbárt följajdult:</p>
                    <p>- Jaj neked, Jeruzsálem! Eljött az idő, elközelgett a nap: a vevő ne örüljön,
                        az eladó ne szomorkodjék, mert harag jön minden sokaságra. A fegyver kívül,
                        a döghalál és éhség belül; aki a mezőn van, az fegyver miatt hal meg, és aki
                        a városban, azt éhség és döghalál emészti meg. Mert csak kis baj ám az a
                        nyavalya, amely most köztetek pusztít. Mert míg a fejedelmek testi
                        gyönyörűségekre, színészekre, síposokra, énekesekre és hízelgőkre pazarolják
                        idejüket és pénzüket, azalatt keletről nagy, erős ellenség fenekedik rátok.
                        És én mondom nektek a török felől azt, amit Ezékiel mondott az éjszakai
                        látogatáson nekem: és elhozom a pogányok leg­gonoszabbjait, hadd foglalják
                        el házaitokat, s véget vetek a hatalmasok kevélységének... mert közeleg a
                        nap, amikor bejön a fegyver az országba, és lészen reszketés, és rommá
                        teszem e várost, és teszem e földet pusztasággá.</p>
                    <p>- Jaj, a török veszedelem! - nyögött keservesen a budai bíró, akinek apja és
                        bátyja elveszett a nagy Hunyadi harcaiban.</p>
                    <p>Csáky Miklós megértette, hogy miért oly erős azoknak a magyaroknak a pártja,
                        akik erőnek erejével ellenzik az osztrák hódításokat és sürgetik a nagy
                        támadó háborút a török ellen.</p>
                    <p>A szerzetes halkabban beszélt már, mintha vére kihűlőben volna, és a lélek
                        már egy lábával kilépett volna roskatag templomából.</p>
                    <p>- Ó, királyok és fejedelemasszonyok, nyissátok föl szemeteket és lássatok!
                        Lássátok az Úristen igazságosságát! Az Úr kinek-kinek érdeme szerint méri
                        áldását vagy büntetését. Gyermekkel is megáldja az Úr az igazat. A farkas
                        csakúgy szaporít, mint a juh, ezt amaz fölfalja, az emberek is öldösik és
                        eszik: mégis több juh van a világon, mint farkas. Honnan van ez? A
                        természetes okokon kívül azért, mert az Isten úgy akarja. A hitetlenek sem
                        mély gyökeret, sem állandó fundamentumot nem vernek. Ennek bizonyságául
                        rendelte az Isten, hogy amint a ragadozó állatok nem szaporodnak, azonképpen
                        az istentelen embereknek sincsenek gyer­mekeik. Csak fattyaik vannak,
                        szégyenökre és nem dicsőségökre.</p>
                    <p>A megdöbbenés moraja zúgott végig a tömegen. Ez erős beszéd volt, így senki
                        sem mert a királyi pár magtalanságára és Mátyás törvénytelen fiára célozni.
                        Mindenki reszketve nézett a szomszédjára, hogy az hátha kitalálja
                        gondolatait.</p>
                    <p>Csáky szíve tele volt fájdalommal és keserűséggel, ő Beatrixre gondolt, és
                        elszörnyedve hallotta a beszéd folytatását.</p>
                    <p>- És eszembe jut János apostol írása: “És láték egy asszonyt ülni a vörös
                        fenevadon... öltözött vala pedig az asszony bíborba és skarlátba, és
                        megékesíttetett vala arannyal és drágakövekkel. Kezében egy aranypohár
                        vala... És az ő homlokára egy név vala írva: Titok.”</p>
                    <p>- Titok - zúgta a nép, amely nem értette a példázatot, de megrázta a beszéd
                        sejtelmes jelentése.</p>
                    <p>- Nem titok többé! - kiáltott föl ismét lelket megrázó, égi harsonához
                        hasonló fájdalmas erővel a szerzetes. - Megismertelek téged parázna
                        bűneidről. Te vagy a házasságtörő asszony, aki férje helyett idegeneket
                        fogadtál ágyasházadba. A házasságtörőnek bért adnak, de te magad adtad
                        ajándékaidat minden szeretődnek, megvásárlád őket. Éppen azért halljad
                        büntetésedet! Ezek okáért egybegyűjtöm minden szeretődet, akiknek kedves
                        voltál, együtt azokkal, akiket gyűlöltél, és ők megítélnek téged. És adlak
                        téged az ő kezökbe és azok összehoznak gyűlést te ellened és megköveznek és
                        összevagdalnak fegyvereikkel. Anyád leánya vagy, aki megutálta férjét és
                        fiait, és öcséidnek nénje vagy, akik megutálták férjeiket és fiaikat... és
                        nem az ő utaikon jártál, de csak kevés ideig: de aztán gonoszabb voltál
                        azoknál minden utaidon... Átok, átok rád, Babilon veres fenevadon ülő
                        asszonya...</p>
                    <p>Csáky Miklós két könyökével szétütött maga körül, és futva futott el e
                        borzalmak hallása elől. Arcát elfödte karjával, és keservesen sírt.</p>
                    <p>A szerzetes hangja megcsuklott. Kitárta karjait az égre, és iszonyú
                        erőlködéssel szólni akart a Magasságbelinek. De a nyelvét nem tudta
                        megmozdítani. Minden ereje elhagyta. Karjait lassan száradni érezte. Csak
                        annyira tudta magát összeszedni, hogy a kereszt jelével némán megáldotta az
                        előtte térdeplő tömeget.</p>
                    <p>Aztán visszaroskadt az ágyára, és elterült. Meghalt.</p>
                    <p>A szerzetesek ott hagyták egy ideig az erkélyen. Gyertyákat gyújtottak, és
                        belefogtak a Libera komor, sötét és mégis vigasztaló dallamába. Az égen
                        kigyúlt egy csillag.</p>
                    <p>- A Mária csillaga... - tört ki a nép egyszerű szívéből a boldog
                        vigasztalódás... - az ő édes­anyja, a csillagok királynője letekint haldokló
                        magzatára.</p>
                    <p>- Stella Mariae... - dörmögte nedves szemét törölgetve Hess, a könyvnyomtató.
                        És öntu­datlanul ismételte a szerzetes gyönyörű zsoltárkönyvének
                        címiratát:</p>
                    <p>- Stellarium corone Benedicte Mariae.</p>
                    <p>A barátok közül egyik, az ő kedves tanítványa, Laskói Osvát halkan
                        dörmögte:</p>
                    <p>- A lelke elszállt a Boldogságos Anya aranyos rózsakertjébe. Ámen.</p>
                    <p> Mintha Temesvári Pelbárt halála megváltotta volna az embereket, Budán
                        megszűnt a pestis. A nagy rettegést és nyomorúságot, a sok temetést és
                        halotti misét egyszerre mértéktelen öröm és ujjongás meg hálaadó
                        istentisztelet követte. Bécsből hazajött a király.</p>
                    <p> </p>
                </div>
              <div type="chapter">
                    <head>XIII</head>
                    <p>Beatrix királyné valamivel napnyugta előtt elhagyta lakosztályát, és a budai
                        palota Duna felé eső szárnyába sietett. Egyedül volt, hosszú, barna, bő
                        redőkben egyenesen leomló ruhában, ékszer nélkül, csak drága hattyúprém
                        szegte alul és nyaka körül az öltözékét. Dús, aranyos haját gyémántokkal
                        kirakott fésű szorította le, de a kiszabadult szálak úgy libegtek halántéka
                        körül, mint valami reszkető aureola. Szinte szaladt az első emelet hátsó
                        folyosóján.</p>
                    <p>Először Alamizsnás Szent János kápolnájába surrant be: az aranyos
                        mozaikmennyezet alatt hűvös szellő csapta meg a testét. Megborzongott.
                        Odasietett az oltár elé, amelyen Szent János szobra állott. Meghintette
                        homlokát szentelt vízzel, és leborult. Zokogott. A kápolna déli faláról
                        szánalommal nézte őt Leonardo da Vinci Madonnája.</p>
                    <p>A kápolnából keskeny titkos folyosó vezetett a könyvtárterembe. Ezt az utat
                        csak a király használta. Beatrix selyemköpenye alól kulcsot vett elő.
                        Kinyitotta az ajtót, és halkan betette maga után. A király nem volt Budán.
                        Nem tőle félt, hanem a csendtől, a miséről ott maradt töm­jénfüst szagától,
                        Leonardo da Vinci Madonnájának tekintetétől és a saját szíve
                        dobogá­sától.</p>
                    <p>A könyvtárteremben megállt, és kezét melléhez szorítva körülnézett. Mintha
                        még sohasem látta volna, úgy érdekelte minden. Szeretett volna itt maradni
                        és megpihenni. Valójában azért vert gyökeret a lába, mert nem mert
                        továbbhaladni azon az úton, amelyen megindult.</p>
                    <p>Örült, hogy ürügye van a meggondolásra és habozásra; tekintetét végigjáratta
                        a fülkékre osztott boltozatos terem falain; megnézte a király márvány
                        képmását és a sajátját, amint egy­más felé tekintenek. Lekapta róluk a
                        szemét. Odalépett a kettős kristályablakhoz, amelyen fer­de sugarakban
                        özönlött be a lehunyó nap lilás-sárgás-vöröses bágyadt fénye. A
                        sugár­kévében finom por rezgett: mint összetört drágakövek parányi
                        részecskéi. Az ablak alatt - máshonnan nem is kapott világosságot a terem -
                        ott állott a királynak gyönggyel és arannyal átszőtt takaróval leterített
                        római nyugágya.</p>
                    <p>Beatrix leült a szőnyegre. Elgondolta, hogy hányszor ült itt a heverő Mátyás
                        lábainál. A király hanyatt feküdt, és nézte a mennyezetet. A kezét az övére
                        tette, megsimogatta az ujjait, a csuklóját, a karját. Szótlanul ültek így
                        sokáig; érezte, hogy Mátyásnak minden érzése, minden gondolata rajta jár, a
                        feje körül röpköd, a lelkét simogatja, kutatja, kísérti, becézgeti... és az
                        ő gondolatai ugyanakkor messze kalandoznak. Most bánta és szerette volna
                        jóvátenni. Mert most igyekszik ellene a legnagyobb bűnt elkövetni.</p>
                    <p>Ott ült a nyugágyon, és szemeivel a mennyezetet és a falak aranyos
                        faragványait fürkészte. Felkelt; odaugrott az állványokhoz, amelyeket tömör
                        fából művészi kezek alkottak a drága mívű könyvek számára. Néhány könyvet
                        megsimogatott. Ó is szerette ezeket a remekműveket, amelyek címlapjukra
                        fektetve, leláncolva ragyogtak a vörös bársony és a préselt nemes bőr
                        fényében, arannyal, paszomántos fonadék alkotta keresztezéssel, vaknyomással
                        díszítve, vagy kék és zöld selyemkötésben, cizellált, ezüstcsatos, recés
                        aranymetszéssel pompázó gazdagság­ban. Eszébe jutott, hogy Mátyás milyen
                        büszke arra, hogy a bőrkötést mind itthon, budai magyar művészkezek
                        készítették.</p>
                    <p>- Hogy remeg az ajka, ha magyar mesteremberek munkájával dicsekedhetik.</p>
                    <p>Az állványok némelyikét egészen újszerű művészettel készült kockás függönyök
                        zárták el, hogy a könyvek drágaköves selyem- és bársonyfödeleit a por és
                        piszok veszedelmétől megol­tal­mazzák. Beatrix egy ilyen függönyt
                        félrehajtott, és apró üvegcsét dugott a könyvek háta mögé. A keze
                        reszketett, az üveget kétszer is visszahúzta. Kissé megtántorodott. Kezében
                        szorongatva az üveget, leroskadt egy gyöngyhímes takarójú háromlábú székre,
                        amely a tudó­sokat a delphibeli fényes Apollónra emlékeztette. Neki most a
                        Delphi szentélyében triposzon jósoló Püthia jutott eszébe.</p>
                    <p>Néhány percig mozdulatlanul bámulta a tudományszakok szerint rendezett
                        könyvek polcait. A szája öntudatlanul rebegte, amit a szeme elolvasott:
                        Szentírás... Egyházatyák... Medici... Juris consulti... Cosmographia...
                        Szent Jeromos.. Leon Battisti Alberti: De re aedificatoria...</p>
                    <p>Nem gondolt az értelmükre, de valamennyi megijesztette. Mintha ő maga volna a
                        háromlábú széken ülő Püthia - mintha kivájt barlangban ülne... a szűk
                        mélyedésből kéngőz emelkedik fel... ő beleheli a kábító levegőt -, feje zúg,
                        a barlang bejáratánál a moirák, a nemeszisz, a démo­nok, a bosszúálló
                        erünniszek és a gorgók árnyai imbolyognak... s neki jósolni kell a szeme
                        előtt káprázó feliratokból: De re aedificatoria... Vajon sikerül-e szörnyű
                        szándéka? Vajon hogyan határoztak felőle a sors irigy, hideg, közömbös
                        istenségei?</p>
                    <p>Felugrott, odasuhant a függöny elé, és Leon Battista könyve mögött elrejtette
                        az üvegcsét. Aztán kifutott a könyvtárteremből, át a szomszédos apszisba: a
                        csillagvizsgálók torony­szobájába.</p>
                    <p>Még nem volt ottan senki. A félkör alakú terem félkupolája nyitva volt. Azon
                        át betódult a derült, sötétkék ég végtelensége. A kupola másik felét nem
                        akarta feltárni. Azon a csillagos ég és a bolygók pályája mutatta azt a
                        konstellációt, amelyet Mátyásnak cseh királlyá történt választása alkalmával
                        Ilkusch Márton és Galeotti Marzio lejegyeztek. Két egymással szemben álló
                        horoszkóp állt a csillagos ég alatt felírással.</p>
                    <p>Cum Rex Mathias suscepit scaeptra Boemae Gentis</p>
                    <p> talis erat lucida forma poli</p>
                    <p>Ez volt az egyik horoszkóp felirata. A másik Corvin János születését
                        magyarázta. Amikor erre esett Beatrix tekintete, hirtelen vérvörös lett az
                        arca, szeme lángba borult, és az ajkait össze­harapva, emberfeletti
                        gyűlölettel sziszegte:</p>
                    <p>- A nyomorult fattyú...</p>
                    <p>E pillanatban megnyílt az ajtó, és óvatosan belopódzott a toronyba Galeotti
                        Marzio. Majdnem a földig borult le a királyné előtt való hódolatában.</p>
                    <p>- Messer Marzio, készen vagy?</p>
                    <p>- Ihletett vagyok. A csillagok konjunktúrája kedvező. A szellemek felséged
                        rendelkezésére állanak.</p>
                    <p>- Félsz? - kérdezte Beatrix, hogy a maga félelmét elpalástolja.</p>
                    <p>A humanista gőgösen kifeszítette a mellét.</p>
                    <p>- Felséges madonnáért a poklok minden hatalmával viadalra szállok.</p>
                    <p>- De nem vagy biztos a sikerben...</p>
                    <p>- Azt most mondják meg a csillagok.</p>
                    <p>- Helyesled szándékomat?</p>
                    <p>- Az én ajkamon keresztül majd a hideg, tiszta, szűzi Hold fog
                        megnyilatkozni.</p>
                    <p>Beatrix lerogyott egy székre, Galeotti a csillagászati műszereket rakta el az
                        útból. A királyné lihegve beszélt:</p>
                    <p>- Minden attól függ, hűséges hívem vagy-e, Marzio! Egy bizonyos: ameddig
                        Corvin János él, addig én senki sem vagyok. Egy királyi játékszer. Törvényes
                        szerető. Hitves!</p>
                    <p>A királyné keserűen nevetett.</p>
                    <p>- Hitves. Feleség, akinek szabad bebújni a király ágyába. Cifra báb,
                        felöltöztetett maskara, királyi cseléd a hálószobában. Egy aragóniai
                        Beatrice a Hollós Mátyás hálószobájában. Nem gondolod, signor Marzio?</p>
                    <p>A humanista úgy tett, mintha nem hallaná. Egy égtekével bajlódott, amelyet
                        Ilkusch Márton Krakkóban csináltatott. A gömböt övező rézlap egyik sarkában
                        ott is volt a budai pap címere: kétbojtos, zsinórokkal ellátott kalap. Alul
                        kerekded pajzs, amelynek mezejében egy jobbfelé nyilazó Hyppokentaurus
                        ágaskodik. Ezzel vesződött nagy igyekezettel, meg egy asztro­lábiummal,
                        amelyen sugaras felhőben ötágú csillag, alatta egy stilizált ötszirmú rózsa
                        volt látható ezzel a felírással: Martini plebani.</p>
                    <p>A királyné magamagának beszélt:</p>
                    <p>- Sem az olasz orvosok, sem Tichtel János nem tudnak rajtam segíteni.</p>
                    <p>- Talán el is rontják felségedet ostoba kotyvalékaikkal.</p>
                    <p>- Agyonkínoztak. Egész gyulladt a belsőm. Most már sehogy sem tudom magamba
                        fogadni az Ég áldását. Egészen képtelen vagyok a szülésre. Nem gondolod,
                        Marzio?</p>
                    <p>A humanista lázasan rakosgatott.</p>
                    <p>- Bizonyos, hogy rontás áldozata vagyok.</p>
                    <p>- Az orvosok.</p>
                    <p>- Nem, Marzio. Az orvosok mindent elkövetnek. Én bízom bennük. De a rossz
                        szellemek nem engedik, hogy orvosságuknak sikere legyen. A rossz
                        szellemek... eh, csak egyetlen rossz szellemről van szó... az, az átkozott
                        boszorkány az oka mindennek. Nem gondolod, Marzio?</p>
                    <p>Galeotti bűvös varázsigéket mormolt húsos ajkai között.</p>
                    <p>- Heten vannak, heten vannak. Heten vannak az óceán feneketlen mélységeiben.
                        Heten vannak az ég megzavarói: a tenger legmélyebb fenekéről, rejtett
                        búvóhelyről nőttek ki. Nem hímek, sem nem nők. Szétterülnek, mint a
                        bilincsek. Életpárjuk nincsen, gyermekeket nem nemzenek, tisztelet, jó tett
                        ismeretlen előttük, az imádságot és fohászt meg nem hallgatják. Férgek,
                        ame­lyek a hegyekből keltek ki, az Ea ellenségei. Elállják az országutat, és
                        terméketlenné teszik az asszonyok méhét. Az ellenségek! Heten vannak, heten
                        vannak.</p>
                    <p>A királyné lázasan pihegett. Tekintete e pillanatban János hercegnek a falra
                        rajzolt horoszkóp­jára esett. Egyszerre megrándult az arca, szinte őrült
                        vonaglásban reszketett meg minden arcidege, szeméből ibolyakék láng csapott
                        ki. Egészen közel hajolt a humanistához:</p>
                    <p>- Marzio, gyűlölöd a herceget? Ő az oka az én minden nyomorúságomnak.</p>
                    <p>A humanista égnek emelte a szemét.</p>
                    <p>- Az én emberem vagy?</p>
                    <p>- Utolsó leheletemig.</p>
                    <p>- Akkor hallgass ide!</p>
                    <p>A királyné körülnézett. Majd Galeotti füléhez hajolt:</p>
                    <p>- Első dolog, hogy János herceg ne legyen az élők sorában. </p>
                    <p>A humanista arcán egyetlen izom sem rándult meg.</p>
                    <p>- A herceg máris együtt iszik apja barbár barátaival... Egyetlen csepp abból
                        a folyadékból, amelyet Nápolyban használnak a felesleges emberek
                        eltüntetésére...</p>
                    <p>- Itt nincs olyan csepp - sóhajtotta lemondóan Galeotti.</p>
                    <p>- Van! - suttogta a királyné.</p>
                    <p>Galeotti tágra meresztette a szemét.</p>
                    <p>- Hol?</p>
                    <p>- Itt... a szomszéd szobában... a könyvespolcon... Alberti munkája mögött.
                        Cattivello hozta Nápolyból. Marzio, ne feledd, hogy egész Európa sorsa attól
                        függ, ki lesz Matthias Corvinus utódja. És János herceg a pokol jelöltje. Ő
                        a fegyver Belzebub és Lucifer kezében.</p>
                    <p>A humanista megértőleg bólintott.</p>
                    <p>- Számíthatok reád?</p>
                    <p>Galeotti felmutatott a mennyezetre. Oda, ahol a kupola fele nyitva volt, s
                        amelyen szelíden benézett az ég.</p>
                    <p>- Mindjárt megkérdezzük a felettünk levő hatalmasságokat.</p>
                    <p>- Ne feledd, Marzio, hogy királyoknak, népeknek, az egész világnak jótevője
                        volna, aki az ördög kezéből kicsavarná ezt a fegyvert, Marzio. Az Istennek
                        is tetszenék ez a vállalkozás. Marzio... Marzio...</p>
                    <p>A humanista figyelt.</p>
                    <p>- Marzio... aki ezt véghez vinné, az jótevője volna az emberiségnek... Az, az
                        ég jutalmára számíthatna... Az jótevőm volna nekem.</p>
                    <p>- Felség... - rebegte a humanista.</p>
                    <p>A királyné nem engedte szóhoz:</p>
                    <p>- Az megérdemelné, hogy nagy és híres legyen az emberek előtt. Hogy neve
                        fennmaradjon a történelem lapjain... hogy az egész világ elhalmozza őt
                        hálájával és kitüntetéseivel. Hogy térdig járjon dicsőségben, emberek
                        bámulatában, nők szerelmében és fényben és pompában és aranyban.</p>
                    <p>A humanista tiszta, ragyogó, de kissé hűvös tekintettel nézett a királyné
                        szemébe. Beatrix egész magánkívül volt az eksztázistól.</p>
                    <p>- Beatrice és Aragóniai Ferrante, a ferrarai d’Esték, a magyar, olasz és
                        spanyol uralkodóházak kincstára félig kiürülne annak az embernek a
                        megjutalmazására.</p>
                    <p>Galeotti mozdulatlanul állt a királyné előtt.</p>
                    <p>- A Corvin Jánosnak szánt méreg... ott van az Alberti könyve mögött...</p>
                    <p>A humanista erélyesen közbeszólt:</p>
                    <p>- Kérdezzük meg a csillagokat.</p>
                    <p>Beatrix a terem sarkába vonult. Leült egy régi római templomból idehozott,
                        elefántcsont díszű karosszékbe és meggörnyedt háttal, összekulcsolt kézzel,
                        öklére támasztott állával olyan volt, mint egy aggodalmas, figyelő antik
                        istennőszobor. Szemét a sürgölődő asztrológusra függesz­tette.</p>
                    <p>Galeotti felöltötte magára a keleti mágusok csillagokkal kihímezett hosszú
                        selyemköpenyét. Odalépett a nyitott boltozat alá, eltakarított a márvány
                        mozaikpadlóról mindent. Kört rajzolt maga körül, amelybe beleírta a
                        pentákulumot, azaz a szent jeleket, melyek megfékezik a kártékony démonokat.
                        Aztán a legmagasabb rendű jó szellemek neveit és szigillumait és Isten
                        különféle neveinek variációit rajzolta a pentákulumba. Eközben harsány
                        szóval kiabálta:</p>
                    <p>- Rossz szellem, gaz dögvész, a föld szelleme elűzött a testből. A nyájas
                        nemtő, a hatalmas kolosszus, a jóságos szellem a föld szellemével együtt
                        szívjon be téged! A hatalmas, hatalmas, hatalmas istennek varázsigézése.
                        Ámen.</p>
                    <p>Beatrix halálsápadtan, belső izgalomtól és félelemtől reszketve leste a
                        szertartást. Babonás lelke kétség és remény között hánykolódott, és halkan,
                        magában, ájtatosan imádkozott. Csak azt nem tudta, az Isten vagy az ördög
                        segítségét kérje-e szörnyű szorongattatásában.</p>
                    <p>Felcsillant az ég boltján a Hold.</p>
                    <p>Galeotti megrázta fejét, mint egy felhördülő oroszlán. Kitárta karjait és
                        hosszú, jajos kiáltás­ban üdvözölte a hatalmas csillagzatot. Könnyei
                        csurogtak, szeme égett, mint a parázs, és hangja túlharsogta a vizek
                        loccsanásait és az északi szél füttyeit.</p>
                    <p>Ünnepélyes, éneklő, csukló hangon - mint ahogy a keleti papok imádkozni
                        szoktak - meg­szólalt a túlvilági szellemek tolmácsa:</p>
                    <p>- Felséges madonna, az egek határoztak. Látod az éj szelíd nemtőjét, a
                        kívánatos, sápadt arcú Lunát?</p>
                    <p>- Látom - suttogta Beatrix, és a fogai összeverődtek a félelemtől.</p>
                    <p>- Ő izeni neked: semmi szükség sincsen Corvin János herceg pusztulására.
                        Ezzel a te sorsod, a birodalomé és az emberiségé nem fordulna jobbra. Ezzel
                        még nem csavartuk ki az ördög kezéből a fegyvert.</p>
                    <p>A királyné sírva fakadt keserves vergődésében.</p>
                    <p>Galeotti felemelte hangját.</p>
                    <p>- Úgy van. Felséges madonna! Gyermek, aragóniai vér, törvényes trónörökös,
                        kiskorú király kell felségednek, akinek diva Beatrice lesz a gyámja.</p>
                    <p>- Tehát hagyjuk most János herceget? - kérdezte majdnem sírva a
                        megkönnyebbüléstől a királyné.</p>
                    <p>- Hagyjuk. Ha felségednek gyermeke születik, akkor János herceg úgysem számít
                        semmit.</p>
                    <p>- Igen, gyermek, gyermek - ujjongott lázas elragadtatásban a királyasszony. -
                        Igazad van, Marzio. Nem János az én ellenségem, hanem a boroszlói
                        boszorkány...</p>
                    <p>- Az sem árthat semmit, ha megszületik a trónörökös...</p>
                    <p>- Hiábavaló itt minden, ameddig az a boroszlói céda boszorkánykodik felettem.
                        Tichtel János is mondja.</p>
                    <p>- Pert kell ellene indítani.</p>
                    <p>- Ha Itáliában volnánk! - sóhajtott Beatrix keserűen. - Ott művelt emberek
                        vannak; ott tiszteletben tartják a pápa bulláját; ott ismerik a pokol
                        fajzatainak hatalmát; ott máglyára dobják a Finicella-féle boszorkányokat,
                        akik megölik a magzatot a méhben... hej, ha a barbár magyarok meg tudnák
                        érteni az északi boszorkány, az incubus, a varázsló veszedelmét, akkor nem
                        búsulnék, magister Marzio... De itt pogányok élnek és főpogány a király, aki
                        nem engedi üldözni ezeket a szörnyetegeket...</p>
                    <p>- Még nem elég műveltek a magyarok.</p>
                    <p>- Barbárok.</p>
                    <p>- Sok húst esznek. Zabálnak.</p>
                    <p>- Részegek mindig.</p>
                    <p>A királyné most már tisztába jött önmagával. Boldog volt, hogy ürügyet
                        talált, amellyel meg­mentse önmagát a János herceg ellen tervezett
                        gyilkosság bűnétől. De annál nyugodtabb lelkiismerettel gondolt Borbála
                        halálára.</p>
                    <p>- Borbála az egész ország, nem, az egész világ átka.</p>
                    <p>A humanista bólongatott.</p>
                    <p>- Ő az Antikrisztus leánya. Eszköz a pokol kezében. Ő az oka, hogy Mátyás
                        birodalmának nincsen trónörököse, ő a Hunyadi- és Aragóniai-házak felett
                        lebegő gonosz démon választott követe.</p>
                    <p>Beatrix magánkívül volt az izgalomtól.</p>
                    <p>- Tehát a méreg, amely Leon Battista könyve mögött van, Borbálát küldje a
                        másvilágra.</p>
                    <p>- Ez új kérdés - válaszolt a humanista zordonan -, amelyet a csillagok elé
                        kell terjesztenem.</p>
                    <p>És nyakig dugta fejét a keleti szabású, kúp alakú, gyöngyös süvegbe. Alig
                        látszott belőle más, mint húsos orra, kettős tokája és vastag ajka, amely
                        halkan mormolta a titkos szertartások szavait:</p>
                    <p>- Balzsamból és tiszta kenetből van a bárány, amely a forrásból született és
                        titokzatosan megszenteltetett. Elűzi a villámokat, és megtör és elfed minden
                        vétket, miként Krisztus vére. Megóvja az áldott állapotban levőt, és
                        biztossá teszi a szülést...</p>
                    <p>- Galeotti, siess! - könyörgött a királyné, aki már ájuldozni kezdett a
                        borzalomtól.</p>
                    <p>Az olasz leejtette két kiterjesztett karját, és kétségbeesve tekintett
                        Beatrixra.</p>
                    <p>- Felséges madonna, a szellemek válasza borzasztó.</p>
                    <p>- Galeotti, beszélj!</p>
                    <p>- Nem merem kimondani.</p>
                    <p>- Marzio!</p>
                    <p>A tudós föléje hajolt a királynénak, és beszélni kezdett. Hangja most a
                        túlvilági titokza­tosságtól vibrált.</p>
                    <p>- Írva vagyon: a boroszlói asszony meghal.</p>
                    <p>- Mikor? - kérdezte szívdobogva a királyné.</p>
                    <p>- Nem tudom... De másnap, mielőtt ugyanaz az óra elkövetkeznék, még valaki
                        itt hagyja az élők világát...</p>
                    <p>- Corvin herceg is? - sikoltotta Beatrix mámorosan.</p>
                    <p>- Nem.</p>
                    <p>- A király? - lihegett a királyné ájuldozva.</p>
                    <p>- Nem. Hanem Aragóniai Beatrice őfelsége.</p>
                    <p>- Én?</p>
                    <p>- Felséged... - suttogta a humanista, és egész testében lezuhant a királyné
                        lábai elé. - Felség, donna diva Beatrice, az Isten szerelmére kérlek, ujjal
                        se nyúlj a boroszlói boszorkányhoz!</p>
                    <p>Beatrix halálsápadt arccal nézett a levegőbe.</p>
                    <p>- Mit tegyek, Marzio?</p>
                    <p>A humanista felemelkedett.</p>
                    <p>- Szülj fiút Matthias Corvinusnak. Ezt parancsolja Luna, az ég mindenható
                        királynéja.</p>
                    <p>- De van-e erre reménységem, Galeotti? - kérdezte Beatrix hangtalanul, csak
                        az ajkai mozgá­sával.</p>
                    <p>- Van - jajdult fel a tudós. - Látod az éj királynőjét? Ő ígéri neked, hogy
                        fiút szülsz, és ő lesz az emberiség második megváltója.</p>
                    <p>Beatrix leborult és sírt.</p>
                    <p>Galeotti kitárta karjait az égre.</p>
                    <p>- Üdvözlégy, Éjnek hideg, hiú és szűz királynője, bolygók érintetlen
                        szeretője. Titokzatos Asszony, Örök Szerelem és Fogantatás Nemtője, Kék
                        Fény, Tűzgalamb, Éjjeli Csók, Álmat­lan Éjszaka, Le Nem Zárt Szempilla,
                        Hajnali Harangszó, Örök Élet Titka. Hozd nekem ide a föld és az ég összes
                        szellemeit, és parancsold, hogy engedelmeskedjenek nekem! Evoé, alleluja,
                        hozsanna neked, mindenható Luna!</p>
                    <p>Azután elővette tarisznyáját, kibontotta, előszedegette a benne hozott
                        sáfránt, ámbrát, mó­suszt, balzsamot, babért, szegfűszeget, mirhát és
                        tömjént. Mindezt megfőzte, megkeverte, és orrával kéjesen szippantgatta fel
                        a keverék földöntúli szagát. Mikor a víz elpárolgott, kis golyócs­kát
                        csinált a maradékból, s hozzákevert egy csipet sasvelőből készített
                        tinktúrát. Az egészet megszárította tűzön, aztán a füstölőre dobta, és
                        meglóbálta az ég kegyes istennője felé. Az illatos füst vékony csigákban
                        kúszott a sötétkék, felhőtlen, hideg égboltozat felé. A büszke és hiú szűz
                        kegyesen fogadta az áldozatot.</p>
                    <p>Ekkor Beatrix csodálatos zajt, enyhe sürgés-forgást, zúgást és cirpelést
                        hallott, az éji levegő zizegni, zúgni, forrni, bugyborékolni kezdett, mintha
                        hárfát halkan pengetve hangolnának.</p>
                    <p>- A szellemek - sóhajtotta kimondhatatlan félelemmel. E pillanatban szeretett
                        volna felugrani, és elszaladni a túlvilági harmóniák elől. De moccanni sem
                        tudott.</p>
                    <p>Tagjai megmerevedtek, szédült, a szíve haragosan kalapált, a gyomra
                        felémelyedett. Ájulás környékezte újra.</p>
                    <p>A humanista hangja diadalmas ujjongással csendült.</p>
                    <p>- Holdkirálynő nevében kényszerítlek benneteket, hogy ezentúl bármikor,
                        bármely évszakban, bármely bolygó és bármely csillagkép konjunktúrájában,
                        éjjel és nappal, az Isten engedel­mé­vel, Azaziel hatalmával, Marduk
                        irgalmával megjelenjetek előttem, és teljesítsétek parancsai­mat. A
                        legmagasabb Név, a Világszellem, az Örök Élet és Ötödik Elem, a
                        Kvintesszencia nevében. Ámen.</p>
                    <p>A füstölőből émelyítő, elszédítő, elviselhetetlenül kéjes, meleg illat szállt
                        fel szüntelen. A kupola nyitott fele kevés volt ahhoz, hogy az erős füstöt
                        és illatot idejében felszívja a véghetetlen éjszaka.</p>
                    <p>Beatrix lebukott a székről, arca előreesett, és mozdulatlanul heverve a
                        márványpadozaton, olyan volt, mint a halott.</p>
                    <p>Galeotti hirtelen ledobta magáról a mágusok ruháját, és a királynőt hatalmas
                        karjaiba kapva, átvitte a szomszéd könyvtárterembe. Lefektette a király
                        nyugágyára az ablak alá, amelynek mind a két szárnyát kinyitotta.</p>
                    <p> </p>
                </div>
              <div type="chapter">
                    <head>XIV</head>
                    <p>Galeotti a királynéval való találkozás után egész rengeteg testében kimerült
                        és elbágyadt, mint egy nagy lelki küzdelem után. Éhes volt és megszomjazott.
                        A szakácsokhoz kívánkozott, és egy pohár szerémi bor után vágyott az ínye. A
                        királynét magára hagyta, és elosont a palota északi szárnyába. A királyi
                        konyhák felé igyekezett. A homályos, hűvös folyosón, amelyen egy árva
                        olajmécses világított, Bonfini Antal lakosztálya előtt meggondolta magát.
                        Benyitott az öreg történetíróhoz, akivel még mindig hideg és gúnyos volt a
                        viszonya.</p>
                    <p>Bonfini nagy, tömör tölgyfa asztal előtt ült, és régi okleveleket, krónikákat
                        és kancellári jegyző­könyveket lapozgatott. Magyarország történetén
                        dolgozott, amelynek megírásához a király parancsolatából püspökök, apáturak,
                        mindenféle deákok összehordták neki a káptalani libráriákat, klastromok
                        okleveleit, nemes családok levelesládáját. Szanaszét hevert asztalán a
                        temérdek történelmi forrás: Szent István, Szent Imre és Szent László
                        legendája, Rogerius kanonoknak a tatárjárásról szóló írása, Jordanis hun-gót
                        krónikája, Luitprandnak a magyarok kalandozásairól szóló feljegyzései,
                        Freisingeni Ottó világkrónikája. A sovány, kicsi, kecske­szakállas öreg
                        tudós egészen elveszett a könyvek és írások halmazában.</p>
                    <p>Galeotti tréfás köszöntéssel állított be öreg barátjához:</p>
                    <p>- Messere úgy kandikál ki a fóliánsok közül, mint a veréb a
                        szalmakazalból.</p>
                    <p>Bonfini savanyúan mosolygott. A másik azonban hirtelen elkomolyodott.</p>
                    <p>- Messer Antonio, ne bolondozzék, hej. Béküljön ki velem, domine
                        magister.</p>
                    <p>- Nem szokásom a haragtartás - felelte amaz szárazon.</p>
                    <p>- De én fölötte restellem, hogy az egyetemes szellemű nagy tudós, aki a görög
                        Philosztratoszt éppoly tökéletes hűséggel fordította, mint amily mesteri
                        kézzel írta meg szülővárosának, Arcolinak történetét, a páratlan rhetor, a
                        latin remekírók legalaposabb ismerője, a költészet, zene és tánc avatott
                        tanítómestere...</p>
                    <p>- Régen volt az, öcsém, amikor én még a zenéhez és tánchoz is konyítottam -
                        vágott szavába kissé elfogódottan, de már sokkal nyájasabban a
                        történetíró.</p>
                    <p>- Hja, az idő eljár - sóhajtott Galeotti -, de Messere karcsú maradt és
                        ruganyos, és elméje bizonyára friss és üde, míg én úgy szétterültem, mint
                        egy hízott disznó. A szellemem is elzsírosodott, és nem mérkőzhetik domine
                        ragyogó ötletességével.</p>
                    <p>- Nono... - csitította Bonfini jókedvre derülve. - Én meg olyan vagyok, mint
                        egy girhes öreg bakkecske.</p>
                    <p>- Én inkább volnék kecskebak a boszorkányok szombatján, mint hízott sertés az
                        ólban - tréfálkozott Galeotti, és szemével jelentőségteljesen hunyorított a
                        kecskebakra való csintalan utalással.</p>
                    <p>- Üljön le, kedves Marzio - nyájaskodott a történetíró. - Nemrég olvastam
                        doktorságodnak a király tréfás és bölcs mondásairól írott feljegyzéseit.
                        Élvezetes, szellemes és elegáns a munka.</p>
                    <p>- Mi ez az ön építészeti remekművéhez, amelyben megszégyeníti Leon Battistát
                        is!</p>
                    <p>- Csak fordítás, szerény átültetés. Filarete érdeme.</p>
                    <p>- De a sok egyéni hozzátétel, a klasszikus stílus, az emelkedett felfogás -
                        kedveskedett Galeotti.</p>
                    <p>- Akárcsak önnek a De homine című pompás alkotása. Nem győztem bámulni a
                        temérdek tudást, amely az emberek neve, az asztrológia, a mérgek természete,
                        a nők szerelmi szeszé­lyei, az erotikum helyes módja, a nemi betegségek
                        gyógyítása körül sugárzik az ön könyvecs­kéjéből.</p>
                    <p>Galeotti elégedetten nevetett. Leült, és egy darab olasz sajtot kért a
                        történetírótól. Bonfini nemcsak sajtot, de besózott halat, angolnát és
                        gyümölcsöt tálalt a vendége elé.</p>
                    <p>- Ma Venus napja van, azaz péntek, e napon fehér húsú menyhal mellett
                        böjtölnek a magya­rok.</p>
                    <p>- Ezt a magyar szokást magam is helyeslem - nevetett Galeotti, és néhány perc
                        alatt tengernyi böjtös eledelt takarított el a fénymázas cseréptálakról.</p>
                    <p>Közben körülnézett a történetíró szobájában.</p>
                    <p>- Szép, nagy és világos illustrissime stúdiója - jegyezte meg, miközben egy
                        csontból a velőt szopogatta -, a bútorzat kényelmes, sőt fényűző, télen
                        meleg, nyáron hűvös az ölnyi széles falak és roppant boltívek alatt, igazi
                        tudósnak való menedékhely, ahova sem az őrváltás, sem a parádék, sem a
                        sürgő-forgó élet, sem a viharok zúgása nem hallatszik be.</p>
                    <p>Bonfini elégedetten bólintott.</p>
                    <p>- És itt nem kell tűzifáért, kenyérért, új ruháért koldulni, mint Firenzében,
                        Ferrarában vagy Milánóban. Mátyás bőkezűsége messze túljár az Esték, Sforzák
                        és a Mediciek hivalkodó, de fukar mecénásságán. A pápai udvarban sincs a
                        humanistáknak különb ellátásuk.</p>
                    <p>- Igaz, hogy itt bőviben is van minden Magyarországon - felelt Galeotti. -
                        Liszt, só, vágó­marha, disznóhús, bor és gyümölcs annyi terem, hogy
                        kétakkora országot el tudnának látni. Könnyű itt vendégeskedni.</p>
                    <p>- De a pénz, az szűkiben vagyon errefelé - sóhajtott a másik.</p>
                    <p>- Kell is ide arany! Tejben-vajban fürdik itt még az igavonó barom is. Hej,
                        ha ilyen bőség volna Itáliában!</p>
                    <p>- Barbár bőség - fitymálta Bonfini. - Tele vályúk, meleg istállók, csapra
                        ütött hordók népe - mit tudnak ezek a finom és drága olasz örömökhöz! Egy
                        pohár szerémit?</p>
                    <p>- Csak önnel együtt, kedves Antonio mester.</p>
                    <p>Kihörpintettek egy öblös ónkupát.</p>
                    <p>- Tehát szent a béke.</p>
                    <p>- Szent.</p>
                    <p>Ismét iddogáltak. Egyszer csak megszólalt az asztrológus:</p>
                    <p>- Messer Ugoletti beteg?</p>
                    <p>- Nyavalyás öreg csont. Nem bírja már sokáig.</p>
                    <p>- János herceg őkegyelmessége, még az ő felügyelete alatt nevelkedik?</p>
                    <p>- Őt már régen az én gondoskodásom alá helyezte a király - válaszolt büszkén
                        Bonfini.</p>
                    <p>- Akkor jó helyen járok, messer Antonio.</p>
                    <p>- A herceg szépen fejlődik testben és lelkiekben.</p>
                    <p>- Vézna kissé, és erélytelen.</p>
                    <p>- Csak az apja mellett látszik olyannak, messer Marzio. Mátyás király mellett
                        mindenki eltörpül és eljelentéktelenedik.</p>
                    <p>- Kivéve diva donna Beatricét.</p>
                    <p>- Ő csakugyan a legragyogóbb csillag a sugárzó naphoz viszonyítva.</p>
                    <p>- Kár, hogy a királyné úgy gyűlöli az ifjú trónörököst.</p>
                    <p>- Trónörököst? - nézett nagyot a történetíró.</p>
                    <p>- Hát persze hogy trónörököst. Azért gyűlöli őt az isteni Beatrice.</p>
                    <p>- Majd csak megbékélnek.</p>
                    <p>- Soha! - mondta nyomatékkal Galeotti. - A királyné engesztelhetetlen.</p>
                    <p>- Eh, ez a felségek dolga. Igyunk! - indítványozta most már a
                        történetíró.</p>
                    <p>Ittak.</p>
                    <p>Aztán Galeotti beszélt:</p>
                    <p>- Messer Bonfini, azt mondom, jól vigyázzon a herceg életére!</p>
                    <p>- No! - morogta a tudós.</p>
                    <p>- Mert könnyen kerülhet ám méreg a királyfi poharába...</p>
                    <p>- No, no... - csendesítette az öreg. - Nem kell rémeket látni, Galeotti
                        öcsém. Igyunk!</p>
                    <p>Ismét kiürült egy ónkupa.</p>
                    <p>- Márpedig én azt mondom, hogy nagyon közel leselkedik a veszedelem.</p>
                    <p>- Igaz ez? - csattant fel ijedten a herceg nevelője. - Beszélj hát
                        értelmesen, Marzio...</p>
                    <p>Galeotti felállt. Bonfini is önkéntelen felemelkedett.</p>
                    <p>- Messer Bonfini. Esküdjék meg, hogy örök titok lesz, amit most
                        elmesélek.</p>
                    <p>- Esküszöm.</p>
                    <p>- A keresztre feszített Úr Jézus testére...</p>
                    <p>- És a boldogságos Madonnára.</p>
                    <p>- És Isten minden szentjeire.</p>
                    <p>- És a mennyei boldogságomra.</p>
                    <p>- Jó, hát hallgasson ide. A felséges donna Beatrice mérget szánt János
                        hercegnek és anyjának, donna Barbarának.</p>
                    <p>Bonfini hirtelen visszaroskadt a székébe. Bő talárjának ujjával
                        végigsimogatta gyöngyöző homlokát.</p>
                    <p>- És ön ezt nem jelenti azonnal a királynak, messer Marzio?</p>
                    <p>Galeotti megbotránkozva csóválta a fejét.</p>
                    <p>- Miért? Hogy a felséges úr amúgy is gyenge egészségét tönkretegyem? Hogy
                        meggyűlöltes­sem vele diva Beatricét, hogy siettessem a botrányt, a
                        felfordulást, a palotaforradalmat, a testvérháborút? Hogy a király, aki
                        úgyis folyton szédül, és vértódulások ellen küszködik, belepusztuljon ebbe a
                        szörnyűségbe?</p>
                    <p>- Hát akkor mit tegyünk, édes Galeotti? - rimánkodott a megrendült öreg
                        történetíró.</p>
                    <p>- Igyunk - felelte cinikusan amaz.</p>
                    <p>- Nem megy le a torkomon egy cseppje sem ennek a...</p>
                    <p>- No, ebben még nincsen méreg, messer Antonio -, nevetett a humanista. -
                        Igyunk!</p>
                    <p>Galeotti csak egyedül hörpintett a borból.</p>
                    <p>- Egyelőre elodáztam a veszedelmet. Most jövök éppen a királynétól. A
                        királyné a csillagok véleményét tudakolta.</p>
                    <p>- S a csillagok?</p>
                    <p>Marzio mester kicsinylőleg legyintett:</p>
                    <p>- A csillagok és én, mi jól ismerjük egymást. Régi kenyeres pajtások vagyunk,
                        öreg cimborák, akik el nem hagyják egymást a szorongattatásokban. Volt már
                        velük hasonló ügyben nem egy eszmecserém.</p>
                    <p>Bonfini szeméből kicsordult a könny.</p>
                    <p>- Most már iszom, Marzio öcsém.</p>
                    <p>És utolsó cseppig kiitták az ónkupa tartalmát. Bonfini letette a poharat,
                        megtörölte ajkát, odahajolt Galeottihoz, és megcsókolta a humanista duzzadt,
                        piros, lelógó száját.</p>
                    <p>- Derék fiú vagy, Galeotti Marzio Narniensis.</p>
                    <p>A humanista elégülten mosolygott.</p>
                    <p>- De azért jó lesz ám vigyázni a herceg úr őfenségére.</p>
                    <p>- Bízd rám, Galeotti.</p>
                    <p>- Minden ételét megkóstoltatni. Ki tudja, meddig tart a nápolyi asszony
                        lelkében a csillag­jóslás hatalma?</p>
                    <p>- Bízd rám, Galeotti.</p>
                    <p>- És éjjel-nappal őriztetni. Van itt az udvari katonák között egy ifjú
                        Herkules. Valami Matyi vitéz Transsylvániából.</p>
                    <p>- Hallottam a hírét. Egy kézzel felemeli a lovát nyergestől, szerszámostól,
                        fegyverestől.</p>
                    <p>- És eltöri a patkót a két kisujjával.</p>
                    <p>- És leüti a bikát a bal kezével.</p>
                    <p>- Erősebb, mint Kinizsi, a várkapitány.</p>
                    <p>- Herkules. Leterítené a dühöngő krétai bikát, elhajtaná Diomedész vérszomjas
                        lovait, és egy csapásra lesújtaná Gerüónt, a háromtestű erüthiai óriást -
                        kéjelgett mitológiai elképzeléseiben Galeotti. - Rá fogod bízni János herceg
                        éjjeli nyugalmát, nappali járás-kelését, testi épségét és biztonságát.</p>
                    <p>- Bízd rám Galeotti - ismételgette az öreg tudós elérzékenyedetten és
                        meg-megráncigálta hosszú, szürke, kócos kecskeszakállát. - Derék fiú vagy,
                        Galeotti!</p>
                    <p>Mind a ketten boldogok voltak, és egymást becézgették. Még két ónkupával
                        kiürítettek, és úgy ruhástól dőlve az ágyra, elaludtak, nyugodtan, hanyatt
                        fekve, nyitott szájjal, mint két derék, vén gyermek.</p>
                    <p> </p>
                </div>
              <div type="chapter">
                    <head>XV</head>
                    <p>1489-ben nagyon korán köszöntött be a tél. Már novemberben leesett a hó; a
                        budai hegyek járhatatlanok voltak. Mátyás egész nap a könyvtárteremben
                        hevert a nagy kristályablak alatt levő aranyhímzéses nyugágyon. Folytonos
                        lázak gyötörték, s köszvénye olykor elviselhetetlen fájdalmakkal
                        kínozta.</p>
                    <p>- Milio, Milio! - kiáltozott ilyenkor régi kedves háziorvosa után. - Milio,
                        segíts!</p>
                    <p>Julius Aemilianus szorongva, némán és tehetetlenül állott a beteg király
                        mellett.</p>
                    <p>- Felség, nem én rendelkezem - panaszolta szomorúan és elfojtott
                        haraggal.</p>
                    <p>- De te mindig segítettél rajtam.</p>
                    <p>- Madonna diva Beatrice azonban nem bízik az én tudományomban. Most magister
                        Philippus parancsol.</p>
                    <p>- A nápolyi suhanc? Az a piperkőc, kenőcsszagú, kappanhangú kuruzsló? Nem
                        akarom látni.</p>
                    <p>Mátyás nem engedte gyógyíttatni magát.</p>
                    <p>Az utóbbi időben halálsejtelmek gyötörték. Babonássá lett. Megrémült, amikor
                        december közepén, tiszta, havas téli időben, a befagyott Duna fölött
                        egyszerre csak megdördült az ég. Csillagászait hívatta. Ilkusch Márton és
                        Galeotti sokáig tanácskoztak, mielőtt megjelentek.</p>
                    <p>- Martin mester - szólt szigorúan a király -, a császár csillagászai
                        megjósolták, hogy nem sokáig élek.</p>
                    <p>Márton összegörnyedt és nem jött ki szó a torkán. Galeotti közbevágott.</p>
                    <p>- Felséges úr! A német csillagászok szemenszedett, együgyű fickók. Ostoba
                        kalandorok, haszonleső szélhámosok, éhes, kapzsi, szemtelen tolvajok.</p>
                    <p>- Honnan tudod, Marzio?</p>
                    <p>- Magamról tudom, felséges Augustus. Én már nemegyszer jósoltam királyoknak,
                        királynék­nak és főpapoknak.</p>
                    <p>Mátyás nagyon szerette a vidám, léha, de becsületes és szellemes humanistát.
                        El-elmeséltette vele külföldi kalandozásait, mert ő maga fejedelmi gondjai
                        miatt nem járhatott idegen országokba.</p>
                    <p>- Sajnálom, Marzio, hogy nem lettem csavargó humanista.</p>
                    <p>A kövér, gyermekarcú olasz bizalmasan mosolygott:</p>
                    <p>- Azok között is király lett volna felséged. De miért irigyli az isteni
                        Augustus a maga nyomo­rult rabszolgáit?</p>
                    <p>- A világot szeretném járni oly könnyedén és gondtalanul, ahogy ők. De én
                        csak a saját biro­dal­mam határai között mozoghatok, mint egy ketrecbe zárt
                        vad.</p>
                    <p>A humanista mély bókkal felelt:</p>
                    <p>- Foglalja el felséged mindazokat az országokat, amelyeket látni óhajtana,
                        felségednek hatal­mában van.</p>
                    <p>Mátyás kedve felderült.</p>
                    <p>- Mondasz valamit, Galeotti. De félek, hogy elkéstem a világhódítástól.</p>
                    <p>- Az istenek gyermekei örökké ifjak, és semmi sem késő az ő örökkévalóságuk
                        számára.</p>
                    <p>- De az asztrológusok...</p>
                    <p>- Felséged maga is otthon van az asztrológia tudományában. Én is asztrológus
                        vagyok: XI. Lajos francia király első asztrológusa. Mi ketten tehát úgy
                        állunk egymással szemben, mint egyik haruspex a másik haruspexszel.
                        Nevessünk tehát a laikusok együgyűségén.</p>
                    <p>- Vigasztalni akarsz, Marzio?</p>
                    <p>- Ha megengedi felséged, leleplezem egy kicsit Galeotti Marzio Narniensis,
                        XI. Lajos őfelsége asztrológusának jövendőmondó tudományát.</p>
                    <p>- A magadét? - nevetett a király.</p>
                    <p>- És az enyémmel együtt a többiét is, isteni imperátor.</p>
                    <p>- Mesélj, Marzio fiam, öreg, agyafúrt mágus, ördög cimborája.</p>
                    <p>- A francia királyi udvarban történt. Első csillagásza voltam az uralkodónak,
                        bár, engedel­mével legyen mondva, felséges Augustus, soha életemben nem
                        láttam olyan fukar vén disznót, mint amilyen boldogult XI. Lajos francia
                        király őfelsége volt, az Isten nyugosztalja. Két évig könyörgött, kért,
                        fenyegetett, míg rászántam magamat, hogy udvarába menjek. Nem is szán­tam
                        rá, mert jól éreztem magamat Budán, a királyi udvarban, az esztergomi
                        érseknél, Janus Pannoniusnál meg Báthory Miklós váci püspöknél, akik közül a
                        legkisebb is derekabb, jobb, okosabb és bőkezűbb legény, mint a
                        szerencsétlen, gyáva, nyavalyatörős, amboisse-i kényúr. Nem is akartam
                        elmenni hozzá, de éppen felséged beszélt rá, hogy nézzek körül a frank
                        király udvarában.</p>
                    <p>A király helybenhagyólag bólintott.</p>
                    <p>- Eleinte a klasszikusokat magyaráztam, de a király eszeveszettül hitt a
                        csillagok hatalmában, hát áttértem az asztrológiára. Nem egy horoszkópot
                        készítettem udvari dámák újszülöttjeinek, és hadvezérek, papok, udvari
                        csőcselék úgy hallgatták jóslataimat, mint a kinyilatkoztatást. Egyszer
                        behívat a király. “Mi lesz velem?” - kérdezi minden bevezetés és magyarázat
                        nélkül. Meghökkentem. “Hogy Felségeddel mi lesz, azt nem tudom - feleltem
                        elszántan -, de hogy az Úristen nagyon haragszik az országra, azt tudom.
                        Olyan szárazság, aszály, tikkasztó nyár, éhség, betegség és döghalál
                        várakozik ránk, hogy nem lesz elég fa a temérdek koporsónak.” “Honnan tudod,
                        magister?” - kérdezte a fejedelem. “Két hosszú farkú üstököst látok az égen,
                        szembenézve egymással, mint két gigantikus kígyó, élethalálharcra készülve
                        egymás ellen. Jó lesz, ha gondoskodik felséged önmagáról és népéről, mert az
                        idén nem terem gyümölcs, a fán nem zöldül ki a fű, és nem érik meg a mag a
                        kalászokon.” “Úgy beszélsz, mint a bibliai József - jegyezte meg a király,
                        és elrendelte, hogy mindent vegyenek el a parasztoktól, és hal­mozzanak
                        össze élelmiszereket a városokban, mert a városok úgy zabálnak, mint a
                        patkányok, de a parasztok kevéssel beérik, mint a mezei egerek. Erre a
                        parasztok megdühödtek, tavasszal nem vetettek semmit, komisz, tikkasztó nyár
                        következett, és az én jóslatom beteljesedett.”</p>
                    <p>A király nevetett. Galeotti boldog volt, hogy a felséges úrral elfelejtette
                        kínzó fájdalmait. Nagy élvezettel és igyekezettel beszélte tovább
                        kalandjait.</p>
                    <p>- Később azonban rosszra fordult sorsom a franciák között. A király két
                        régebbi asztrológusa, az alávaló, hazug alkimista Angelo Cattho és a
                        nyavalyatörős Pierre de St. Valerienne notre-dame-i kanonok beárultak, hogy
                        ellene konspirálok. Folyton kémek jártak körülöttem, még asszonyok
                        hálószobáiban is. Hej, pedig Toinette, a kedves, gyengéd leányka kedvéért
                        ott maradtam volna még sokáig. De nem lehetett.</p>
                    <p>- Száműztek?</p>
                    <p>- Annál is rosszabb. Az eszelős XI. Lajos, aki egykor maïtre d’hôteljét, Jean
                        de Aulbus-t személyesen küldte értem Budára, a notre-dame-i kanonok egy
                        álomlátásán úgy megrémült, hogy menten halálra ítélte...</p>
                    <p>- A kanonokot?</p>
                    <p>- Ellenkezőleg. Az ön alázatos szolgáját, dr. Marzio Galeotti
                        Narniensist.</p>
                    <p>- S hogy menekültél el a bitófa alól?</p>
                    <p>- Megfejtem a minden bölcsek jámbor, kövér tőgyű, odaadó tehenét: az emberi
                        butaságot. Azt mondtam a királynak, hogy megcsináltam az ő és a magam
                        életének kabalisztikus mérlegét. A csillagképek megmutatták életünk
                        tartamát, s láttam, hogy én húzom a rövidebbet. Kiolvastam belőlük: egy
                        nappal előbb halok meg, mint XI. Lajos, Franciaország dicsőséges uralkodója.
                        Az öreg király megijedt, és behunyta szemét, hogy ne lássa szökésemet.</p>
                    <p>Mátyás hálásan mosolygott. De aztán újra eszébe jutott valami.</p>
                    <p>- Te, Marzio! Mikor Bécsből Budára jöttünk, és megállapodtunk Komáromnál, a
                        várkapu felett emelkedő torony csúcsán egy gólyafészket láttunk, amelyből
                        négy más gólya kizavarta a fészek lakóját.</p>
                    <p>- Megtörténik néha.</p>
                    <p>- Igen ám, de én úgy gondolom, hogy a fészek lakója az én fiam vala.</p>
                    <p>- És a négy másik?</p>
                    <p>- A német császár, a cseh király, a lengyel király és... - Nem merte tovább.
                        Azt akarta monda­ni, hogy Beatrix.</p>
                    <p>Galeotti maga is meghökkent. Hirtelen ki kellett valamit találni a király
                        megnyugtatására.</p>
                    <p>- A négy gólya nem ezeket jelentette, hanem felségedet, az orosz
                        nagyfejedelmet, a perzsák fejedelmét és a török császárt, akik kiverik III.
                        Frigyest a császári bíborból... Ilkusch Márton apát, tiszteletreméltó
                        magister, nem így van-e ez betű szerint?</p>
                    <p>A budai pap kínosan helyeselt, a királyt egészen felvidámította az olasz
                        jókedvű leleményes­sége.</p>
                    <p>- Ne bántsátok a császárt és fiát. Most jó szívvel közelednek hozzám, és
                        békességért esedez­nek.</p>
                    <p>- De én, ha megengedi felség - tette hozzá tréfásan Galeotti -, három
                        dologtól félek: a megbékélt ellenségtől, a felmelegített levestől és a
                        szakállas asszonytól.</p>
                    <p>A király felvetette lecsukott szempilláját.</p>
                    <p>- Mert a megengesztelődött ellenségben mindig marad valami keserű érzés, a
                        melegített levesben valami avas íz és a szakállas asszonyban valami
                        férfiasság.</p>
                    <p>- Nem szereted a férfias asszonyokat?</p>
                    <p>- Nem. Mert azok a bűnhöz is férfias bátorsággal fognak.</p>
                    <p>Mátyás Beatrix nőies, sőt gyermekded arcának égi bájára gondolt.</p>
                    <p>- Nincs igazad, Galeotti. Az asszonyok szelídek, mint a galambok, és okosak,
                        mint a kígyók.</p>
                    <p>Belépett az orvos, Philippus mester, akit Beatrix Nápolyból hozatott a beteg
                        király mellé. A doktor hosszú, szőke, kopasz legény volt, lelógó ajkát
                        szüntelen harapdálta széles, sárga fogaival. A szemén csiszolt
                        kristályüveget hordott.</p>
                    <p>Őfelsége egészsége felől kérdezősködött.</p>
                    <p>- Jól vagyok, Philippus! Nincs szükségem rád.</p>
                    <p>A doktor kételkedve nézte a királyt. Homlokára tolta pápaszemét, és kis
                        üvegcsét vett ki hosszú, fekete talárja zsebéből.</p>
                    <p>- Itt hagyom felséged számára. Ha Isten kifürkészhetetlen akaratából
                        fájdalmai megújulnának, arccal keletnek fordulva, behunyt szemmel, az
                        arkangyalok neveit sorolva gondolatban, egy kanálnyit ebből a
                        folyadékból.</p>
                    <p>Mátyás mosolyogva kérdezte a tudóst:</p>
                    <p>- Magister Philippus, csakugyan bízol te az orvosságod gyógyító erejében?</p>
                    <p>Az olasz hátravetette fejét, és pápaszemét feltolta a homlokára:</p>
                    <p>- Isteni Augustus, tréfálni kegyeskedik? Vagy sohasem méltatta legmagasabb
                        figyelmére az orvosi tudományok legújabb vívmányait? Bizonyos, hogy a
                        természeti dolgok barátság vagy ellenségesség alakjában kölcsönhatással
                        vannak egymásra. Így például az elemek között a tűz a víznek, a levegő a
                        földnek ellensége. A mágnes különös hatást gyakorol a vasra, a smaragd a
                        vagyonra és egészségre, a jáspis a születésre, az achát az ékesszólásra.
                        Hasonlóképpen vonzza a nafta a tüzet, amely rögtön átszökik reá, ha
                        valamiképpen összetalálkoznak. Hasonló hajlam van a hím és a női pálma
                        között; átkarolják egymást, és a női pálma nem hoz termést a hím nélkül. A
                        mandulafa kevésbé termékeny, ha egyedül áll.</p>
                    <p>- Ez igaz - jegyezte meg Galeotti gúnyosan. - A fogantatáshoz rendesen hím és
                        nő szükséges. Így van ez az embereknél is.</p>
                    <p>Az olasz gőgösen végignézte a humanistát, és tovább magyarázta a királynak: -
                        A macskának nagy öröme telik a mályvában. Hozzádörgölődzik, és ily módon
                        magában is képes szaporodni. Ha az oroszlán lázas, úgy gyógyítja magát, hogy
                        majomhúst eszik. A zafír, taszító hatást gya­korol a pestises kelevényekre
                        és a szembetegségekre, a smaragd a buja vágyakra, az achát a mérgekre, a
                        korall a szemfényvesztésre és gyomorbajokra, a topáz a zsugoriságra,
                        falánkságra és a szerelmi kicsapongásra. Az ugorka annyira gyűlöli az
                        olajat, hogy kampóként görbül meg, csak hogy ne érintkezzék vele. Az egér és
                        a menyét is gyűlölik egymást, ennél fogva az olyan sajthoz, amelynek
                        készítéséhez menyétvelőt használnak, az egér inkább éhen döglik, de nem
                        képes hozzányúlni. A párduc annyira retteg a hiénától, hogy a párducbőr
                        szőre kihull, ha a hiéna bőrével szemközt függesztjük fel.</p>
                    <p>Aztán gőgösen eltávozott.</p>
                    <p>Galeotti megragadta az orvosságot.</p>
                    <p>- Isteni Augustus! Engedje meg alázatos rabszolgájának, hogy ezt a
                        kotyvalékot kihajítsam az ablakon!</p>
                    <p>- Nem bízol az orvosságban?</p>
                    <p>- A doktorban nem bízom, felség... Nekem gyanús ez a fickó. Kikent-kifent és
                        kopasz és pápaszemes: ez a méregkeverők és magzatelhajtók fajtájából való.
                        Őrizkedjék felség a nápolyi magisztertől...</p>
                    <p>- Galeotti fiam, én nem félek a haruspexektől. Lásd, be merem venni az
                        orvosságot.</p>
                    <p>Mátyás szájához emelte a poharat, és félig kiitta a keserű folyadékot.</p>
                    <p>- Látod? - nevetett gúnyosan -, én bízom a nápolyiakban... Nem gonosztevők
                        azok, csak ostobák.</p>
                    <p>Galeottit elbocsátotta, s aztán felsóhajtott.</p>
                    <p>- Nem tűrhetem, hogy udvaroncaim méregkeveréssel gyanúsítsák Beatricét! -
                        gondolta magá­ban hiú, gőgös királyi gyengeséggel.</p>
                    <p> A beteg oroszlán szégyellte a gyengeségét, és félt, hogy a bozótok vadjai
                        észreveszik királyuk elerőtlenedését. Összeszorította fogait, és tüntetőleg
                        nagy terveket hangoztatott. Megszokta, hogy a földi hatalmasságok
                        megrezzennek az ő kezének mozdulatára; hátha megretten az alvilág is, hogyha
                        megzörgeti fegyverét.</p>
                    <p>De a betegség nem engedelmeskedett a király akaratának. Mátyás hiába rendelte
                        el a fekete sereg, a dunai hajóhad, a nemesi bandériumok, a várvédelmi
                        seregek létszámának fölemelését, a köszvény nem tágított. Béke volt a nagy
                        Corvin minden birodalmában; Mátyás mégis háborús rendet parancsolt az egész
                        hadsereg fölött, öntette az ágyúkat, gyártatta a puskaport, építtette a nagy
                        hadigépeket országaiban, és az idegen hatalmasságok rettegve találgatták a
                        király terveit.</p>
                    <p>Mátyás a várhegy és a királyné háza között terülő síkságon titokzatos
                        földmunkálatokat végez­tetett. Egy részen feltöltette a Dunát, a másikon
                        lehordatta a dombokat, vízszintesre igazíttatta a folyó partját, árkokat
                        húzatott, és az egész nagy fundamentum közepén óriás kőhidat kezdett
                        építtetni, amely a folyam két partját összekötné.</p>
                    <p>Senki sem tudta, hogy mire készül a roppant vállalkozás. Némelyek úgy
                        gondolták, hogy Má­tyás itt akarja felépíteni a világ legnagyobb egyetemét.
                        Negyvenezer diáknak való iskolákat, boltokat, szobákat, kamarákat és
                        kórházakat emlegettek, amelyek közül egyikben az orvos­dok­to­rok laknának,
                        a másikban a patikáriusok és a borbélyok, a harmadikban volnának a betegek.
                        Nagy piacokról beszéltek, ahol bort és söröket, kenyeret és húst árulnának
                        az évnek minden napjaiban, még éjszakának idején is, mert a téren
                        körös-körül oszlopok állanának, és minden oszlopon felül nagy kristályos
                        lámpás éjten-éjszaka is világoskodnék. Mátyás nem cáfolta meg ezeket a
                        híreszteléseket, de ő nem egyetemet, hanem egy római mintára berende­zett
                        katonai tábort tervezett a királyi vár és Óbuda között. Mátyás nemcsak a
                        maga, hanem egész Európa sorsán okulva tudta, hogy akié a legjobb európai
                        hadsereg, az tartja kezében az emberiség sorsát. Otthon kell erősnek lenni,
                        nem pedig kalandra éhes, idejét múlt lovagi ábrándozásokban megkergült
                        farsangi meneteket vezetni a Szentföld meghódítására. Amikor a török
                        szövetségre gondolt, tudta, hogy ennek csak úgy veheti hasznát, ha Buda
                        erősebb, mint Konstantinápoly. Ezért kezdte el a budai castrum építését egy
                        olyan állandó zsoldos hadsereg fészkéül, amelynek puszta létezése is
                        megfagyasztja a vért ellenségnek és jó barátnak ereiben.</p>
                    <p>Közben azonban fiának jogairól is gondoskodnia kellett.</p>
                    <p>- Meg kell koronáztatni - tanácsolták neki Maffeo, a milánói követ, Fontana,
                        Ugoletti, Fodor István, Galeotti, akik hűségesek voltak a lenyugvó és
                        felkelő naphoz. Ezt sürgette a magyar urak közül Ráskai Balázs, a budai
                        várnagy, Tárnok Péter, az ifjú herceg kapitánya, Székely Jakab és a
                        köznemesség néhány rendíthetetlen hűségű tagja, akik azt sem titkolták, hogy
                        János főkancellár, Bakócz Tamás, a Gerébek, a Thuzok Beatrixnek párthívei,
                        nem is szólva a Szapolyaiakról, Báthoryakról, Szentgyörgyi grófokról, akik
                        bárkit is szívesebben támogatnak, mint a király törvénytelen fiát.</p>
                    <p>Mátyás halogatta a koronázást.</p>
                    <p>- Még nem vagyok ám fél lábbal a sírban. Ha megkoronáztatom a herceget, ez a
                        sok éhes, dühös, vérszomjas fenevad egyszerre étvágyat kap elevenen felfalni
                        a döglődő oroszlánt.</p>
                    <p>Azt azonban szükségesnek látta, hogy a budai várat minden kincsével,
                        fegyverével együtt átadja a trónörökösnek. Ráskai Balázs ebben boldogan
                        segédkezett. Aztán maga köré gyűjtötte a főurakat.</p>
                    <p>Bakócz Tamás, Ernuszt Zsigmond pécsi püspök, Nagylucsei Dóczi Orbán és István
                        püspökök, Szapolyai István, Kinizsi Pál, Báthory István, Drágfi Bertalan,
                        Újlaki Lőrinc herceg, a váro­sok, várak, káptalanok képviselői állottak
                        egymás mellett a Boldogasszony budai főtemplo­mában, Alamizsnás Szent János
                        vértanú ereklyéi felett, s az oltáriszentségre tett kézzel meg­fogadták,
                        hogy ha arra kerülne a sor, senki mást, hanem János herceget választják meg
                        magyarok királyává.</p>
                    <p>Az esküvők közül egy ember hiányzott, Váradi Péter, a fogoly kalocsai
                        érsek.</p>
                    <p>- Péternek, aki egykor jobb szemem volt, és mindenkiénél inkább tisztelt volt
                        előttem az ő személye, becsületessége és tudományossága, fiam, János herceg
                        úr őfensége viszi meg királyi kegyelmem és jóindulatom hírét.</p>
                    <p>A király tudta, hogy az így megengesztelt és kitüntetett kalocsai érsek lesz
                        Corvin János leghívebb embere.</p>
                    <p>Mátyás visszatért a palotába. Maga mellé vette Corvin herceget, és
                        végigvitette magát az egész rezidencián. Szomorúan és különös melegséggel
                        nézett végig az aranyos mennyezetű termeken, a quadrigákkal díszített
                        márvány és fényes fehér cserép kandallókon, az arannyal és ezüsttel átszőtt
                        selyemkárpitokon, a nyugágyakon és párnákon, amelyeken egykor Beatrixszal
                        boldog mézesheteiket átlustálkodták. Megállt egy-egy állat- és
                        virágornamensekkel, tör­ténelmi, allegorikus és szentképekkel átszőtt,
                        súlyos, nagy, puha szőnyeg előtt, amely a falat mennyezettől padozatig
                        beborította. Bement a könyvtárába és szeretettel megsimogatta Livius
                        történetét, Averulinus Architektúráját és Leon Battista De re militari című
                        munkáját. Ezt a hármat be is csomagoltatta poggyászába.</p>
                    <p>- Még sok és örök időkre szóló nagyszerű épületet emeltetek a két
                        székvárosomban - mondta erélyesen és magát biztatva, környezetének. - Ezért
                        kell az Architektúra.</p>
                    <p>Kincstárába és fegyvertárába is belátogatott.</p>
                    <p>- Nincs ilyen gyűjteménye egyetlen európai fejedelemnek - mondta büszke
                        közönnyel. - Ez mind a tiéd, fiam - tette hozzá, és János herceg fejét
                        megsimogatta.</p>
                    <p>Aztán betért a vár kápolnájába. Leborult Alamizsnás Szent János márványszobra
                        elé: a szent fehér, üveges szemével Leonardo da Vinci Madonnája felé meredt.
                        Arra fordult Mátyás is, és halkan imádkozott. Egyszerre hangosan
                        felzokogott, és sírva kérte a Madonnát:</p>
                    <p>- Legyen a te áldásod az én szegény fiamon, Beatrixon és árva népeimen!</p>
                    <p>A kápolna sötét hátterében, ahol ajtó nyílt a könyvtárba vezető folyosóra,
                        néhány bizalmas udvari főember között ott állott Galeotti. Ahogy meghallotta
                        a király fájdalmas felfohász­kodását, eszébe jutott, hogy Beatrix is
                        Alamizsnás Szent János szobra és Leonardo da Vinci Madonnája között borult
                        le imádkozni, mielőtt a méregüvegcsét Leon Battista könyve mögé
                        elrejtette.</p>
                    <p> </p>
                </div>
            </div>
            <div type="group">
                <head>NEGYEDIK KÖNYV</head>
              <div type="chapter">
                    <head>I</head>
                    <p>A főurak esküje után Beatrix elvesztette minden béketűrését. Érezte, hogy
                        sietnie kell, ha meg akarja előzni a herceg megkoronáztatását. Cattivello
                        halála megrendítette ugyan, de egy pillanatra sem térítette el szándékától.
                        Oly nagy volt a gyűlölete Corvin herceg iránt, s annyira rettegett a
                        hatalomra jutott trónörököstől, hogy most már elhatározta: egyetlen lapra
                        teszi fel a siker vagy bukás kockázatát.</p>
                    <p>A helyzet kedvezőnek látszott.</p>
                    <p>A pestisjárvány után kilobbant új életkedv, a Mátyás és Beatrix visszatérése
                        felett érzett öröm, a királyi udvar varázsa Budára csalta az ország minden
                        főurát, grófját, ispánját és püspökét. A budai vár olyan tarkabarka, pezsgő,
                        hangos élet színhelye lett, mint a Vatikán vagy a francia király várkastélya
                        Párizsban.</p>
                    <p>Budán volt mindenki, akinek beleszólása van az ország ügyeibe. Megvolt az
                        alkalom a helyzet tisztázására.</p>
                    <p>Beatrix a Szapolyaiak és Báthoryak kedvét kémlelte reszkető
                        kíváncsisággal.</p>
                    <p>Szapolyai gyakori vendége lett a királyné termeinek. Beatrix tudta, hogy
                        Szapolyai ellenzi az osztrák hódításokat, és a törökkel szeretne leszámolni.
                        Tudta, hogy a főúr gyűlöli az olaszokat és az idegen kultúrát, a fényűző
                        udvar szokásait, és nyíltan háborog a király költekezései ellen.</p>
                    <p>Beatrix igazat adott és meggyőzően panaszkodott neki.</p>
                    <p>- Felséges urunk tétlenül nézi a török hatalom terjeszkedését. Ehelyett az
                        olasz politikába ártja magát, Velencével verseng, és magára haragítja a
                        szentatyát. Mi lesz ennek a vége?</p>
                    <p>A főúr vállat vonva dörmögött:</p>
                    <p>- Vesztét érzi ez az egész ország.</p>
                    <p>- Őfelsége egészen a régi római császárok szokásait utánozza; mintha az egész
                        világ minden aranybányája neki ontaná a kincseit.</p>
                    <p>- A paraszt pedig éhezik; a nép roskadozik az adók terhe alatt. Mink magunk
                        is koldusbotra jutunk! - fakadt ki a főúr.</p>
                    <p>- Látja ezt a felforgatott várost? - mutatott ki az ablakon Beatrix. - Mintha
                        a bábeli tornyot építenék.</p>
                    <p>Mátyás most csakugyan minden idejét és pénzét a királyi glória fényesítésére
                        fordította. Épít­kezési kedve most már minden mértéket meghaladott; nemcsak
                        ő maga emeltetett egy­házakat, palotákat, szobrokat, diadalkapukat, nemcsak
                        maga hozatta a drága külföldi építőmestereket és festőket, hanem alattvalóit
                        is erre kényszerítette. Egész Buda építőállványok alá került.</p>
                    <p>- Egy új Néró lett ebből a Mátyásból - morgott gőgös dühében Szapolyai. - Még
                        utóbb fel­gyújtatja a fél várost, hogy Camicia mester kedvére való utcákat
                        és tereket építhessen.</p>
                    <p>- Mátyás őfelsége beteg - suttogta a királyné. - Napjait megszámlálta a
                        Végzet. Ezért szüksé­ges­nek látom, hogy kegyelmetek támogatásával magam
                        vegyem kézbe az ország eldobott gyeplőit.</p>
                    <p>Beatrix csakugyan, mióta visszatért Budára, egy ifjabb király, uralkodótárs,
                        helytartó vagy trónörökös szerepét kezdte játszani. Külön udvara volt.
                        Többet lakott Óbudán, Visegrádon vagy Esztergomban, mint a budai palotában.
                        Maga körül külön kancelláriát, bírói széket és külön kincstári kamarát
                        tartott. Valósággal ő lett az ország kormányzója, ítélkezett, rende­leteket
                        intézett városokhoz, megyékhez, egyházakat alapított, püspökségeket töltött
                        be, szórta a pénzt, a kegyelmet, a büntetést, az áldást és az átkot...
                        mintha szívéből minden játékot, asszonyos ábrándot kidobott volna és az
                        örökkévaló hírnévnek dolgozó bizánci császárnék dicsőségét kívánta volna meg
                        határtalan nagyravágyásában.</p>
                    <p>Az egész ország kettészakadt. Egyik fele a király, a másik Beatrix körül
                        fáradt, verejtékezett, ujjongott és élvezett. Mindenki érezte, hogy az útjuk
                        kettévált.</p>
                    <p> Galeotti bejegyezte a naplójába:</p>
                    <p>“A királyné megváltozott. A római matrónák alakultak így át, ahogy átlépték
                        az élet utolsó verőfényes, alkonyati aranyban fürdő stációját: az öregség
                        küszöbét. Beatrice nagyon korán áldozta fel magát. Az isteni madonna most
                        mindössze harminckét esztendős. Junói szépsége még teljes pompájában virul.
                        Olyan gazdag, bőséges, dús ez a szépség, mint egy olümposzi istenasszonyé.
                        Nagy, impozáns növésű, tele, széles csípőjű, dagadó keblű asszony, a karjai
                        és combjai gömbölyűek, majd kicsattanik rajtuk a feszülő bőr, megrezzen a
                        járásnál, de kemé­nyen és ruganyosan, olyan, mint egy nagy és szép harci
                        paripa, valóságos heroina, igazi királyi csemege. Ilyen az isteni Beatrice,
                        akinél szebbet Boccaccio vagy Firenzuola sem tudtak elképzelni. És milyen
                        szőke a haja! Nem sárszínű, nem fakó, nem vörös, hanem mint az arany, ahol
                        frissen vágják, és a levegő még meg nem barnította. És milyen fehér a bőre!
                        Mint az alabástrom, ragyogó, de nem zsíros, nem fényes, nem erezett, nem
                        kékes. És a húsa ízes, friss, kemény, izmos: olyan lehetett Pallasz Athéné
                        mezítelen teste, amint Ída hegyén a pásztornak megmutatta. És a madonna
                        mégis búcsút mondott a szépség és ifjúság hatalmának. Testét nyakig befedi
                        ruhával, még a templomban vagy udvari ünnepélyeken is; pedig e két helyen
                        udvarhölgyeinek kötelezőleg előírja a mély kivágást (Antonetta grófnőre e
                        tekintetben nem is lehet panasza az udvari ceremóniamesternek). De a madonna
                        külön erkölcsöket írt elő a saját felséges személye számára. Nem tudom, mi
                        lehet az oka, de a diva egészen megváltozott.”</p>
                    <p>A királyné csakugyan lemondott az ifjúság édes játékairól. Egész nap
                        tanácskozott, levelezett, ítélkezett és tervezgetett. Amióta Mátyást
                        elvesztette, az ország szívét akarta meghódítani. És emellett hozzá akarta
                        szoktatni a népet az ő uralkodásához.</p>
                    <p>A főurak eleinte idegenkedve, aztán büszke jóindulattal nézték a királyné
                        tevékenységét.</p>
                    <p>- Csak asszony ne volna - jegyezte meg Szapolyai, a nádor -, keresve sem
                        találnánk kitűnőbb fejedelmet.</p>
                    <p>Bakócz Tamás önérzetesen bizonygatott bozontos, nagy üstökével:</p>
                    <p>- Lángeszű asszony. A külföldi követek dadogni sem tudnak, ha ő pergő
                        nyelvével és villámló eszével ostromolja őket.</p>
                    <p>- És hogy szereti a magyarokat! - fohászkodott Bonfini, a történetíró -, úgy
                        ismeri a hunok, szkíták, székelyek történetét, akár Thuróczy uram, a
                        kancellista. Nekem is adott kódexeket, amelyekben Attilától a mai napig
                        mindent feljegyezve találtam.</p>
                    <p>- Ismeri a törvényeket, jártas a diplomáciában, és szereti a népet.</p>
                    <p>- És királyi bőkezűségének kiapadhatatlan olajos korsójából minden kórháznak,
                        menedékház­nak, kolostornak és egyháznak bőségesen ömlik - lelkendezett
                        Fodor István apát.</p>
                    <p>- Csak olasz ne volna - dörmögte Báthory.</p>
                    <p>- De ha olasz is, olyan az élete, mint egy imádságos szent asszonyé - vetette
                        ellen az apát.</p>
                    <p>Beatrix sokat tartózkodott a szent Margit királyleány emlékétől megszentelt
                        Nyulak szigetén. Hetenkint gyónt és áldozott, és udvarhölgyeit is erre
                        kényszerítette. Nem tűrt meg a várban semmi léha mulatságot. Zenészei csak
                        egyházi dallamokat játszottak, a léha udvari mulattató­kat száműzte, az
                        ebédek alatt Assisi Szent Ferenc virágénekeiből olvastatott magának.</p>
                    <p>Mátyás egykedvűen nézte a királyné életmódját. Csendes és szomorú mosollyal
                        hallgatta a róla zengő dicséreteket. Néha maga is részt vett egy-egy
                        templom- vagy zárdafelszentelésen, és ilyenkor komor, bús szeme megpihent a
                        királyné fekete, özvegyi pompába burkolt alakján. Aztán keserűen
                        megvonaglott az ajka és gúnyosan lehúzta alsó szája szélét.</p>
                    <p>Senki sem tudta, közöny, fáradtság vagy megvetés lakozik-e a király szívében.
                        Tétlensége és töprengése azonban gyanút és félelmet gerjesztett a
                        királynéban.</p>
                    <p>- Az oroszlán, ha nagyot akar ugrani, lelapul és hátrahúzódik.</p>
                    <p>Beatrix lázas tevékenysége mögött halálos aggodalom lappangott. A félelme
                        űzte, hajszolta: félelem az oroszlán megmozdulásától.</p>
                    <p>A királyné érezte, hogy sietnie kell nagyon.</p>
                    <p> Bakócz Tamás alkancellárt hívatta magához. A püspök éppúgy jelentést tett
                        neki a készülő tervekről, mint a királynak. Most is előadta a király
                        rendelkezéseit, de Beatrix nem sokáig győzte türelemmel.</p>
                    <p>Egyszerre félbeszakította a püspököt:</p>
                    <p>- Fontos beszédem van önnel, illustrissime - szólt hozzá bizalmas
                        melegséggel. - Őfelsége állapota súlyos és - ha Isten nem tesz csodát -
                        nincs messze a szörnyű katasztrófa.</p>
                    <p>Bakócz meghökkenve bámult a királyné izgatott arcába.</p>
                    <p>- A diva rémeket lát - mondta őszinte csudálkozással.</p>
                    <p>- Nem, illustrissime, a nápolyi orvos lemondott a király életéről.
                        Kötelessége volt, hogy ezt nekem bejelentse. A helyzet válságos. A birodalom
                        a legnagyobb megpróbáltatások előtt áll.</p>
                    <p>A püspök arca elsötétült. Vastag, kemény sörtével fedett fejét levágta, és
                        bikanyakán ki­dagad­tak az erek. E pillanatban tökéletesen elfeledte, hogy a
                        királyné előtt áll. Nem gondolt semmi­re, csak a maga roppant terveire.
                        Beatrix mohón figyelte őt, s úgy látszott, mintha eszes, nagy, kék szeme
                        egyenesen a főpap lelkébe pillantana.</p>
                    <p>- Azért eskette fel az ország nagyjait Corvin herceg szolgálatára! - suttogta
                        Beatrix lázas izga­lom­mal. - Ő is érzi a halált.</p>
                    <p>- Azért... - ismételte gépiesen az alkancellár.</p>
                    <p>- Nos? - kérdezte a királyné. - Ön is megesküdött?</p>
                    <p>- Meg!</p>
                    <p>- És nem félt, hogy az Isten bosszúját hívja a fejére?</p>
                    <p>Az alkancellár gyanakodva nézett a királynéra.</p>
                    <p>- Mindnyájan az Isten kezében vagyunk - felelt kitérőleg.</p>
                    <p>- De ön és barátai nem engedhetik meg, hogy egy fattyú kedvéért egész Európa
                        rárohanjon Mátyás örökségére! - csattant fel a királyné.</p>
                    <p>- A herceg nagyon erős.</p>
                    <p>- De én erősebb vagyok - súgta az alkancellár fülébe Beatrix. - És mellettem
                        van a francia és a spanyol király, Velence, Ferrara, Róma, az egész
                        egyház... a pápa őszentsége...</p>
                    <p>- Őszentsége most a törökkel vesződik... és a török veszedelem ellen jó
                        fegyvernek látszik Hunyadi János unokája, Matthias Corvinus fia...</p>
                    <p>A királyné felcsattant:</p>
                    <p>- Püspök úr, ezzel azt akarja mondani, hogy helyesli a herceg
                        megkoronáztatását?</p>
                    <p>- Azt nem - védekezett a püspök. - De ha a király akarja, ki tudja
                        megakadályozni?</p>
                    <p>Beatrix leültette az alkancellárt. Ő is leereszkedett egy selyemszőnyeggel
                        betakart, széles, faragott padra. Kezét a püspök vállára tette, és mélyen
                        belenézett Bakócz rókavörös, kövér, izzadó arcába.</p>
                    <p>Beatrix ünnepélyesen ejtette ki a szavakat:</p>
                    <p>- Illustrissime beláthatja, hogy ütött a sorsdöntő óra! Itt nincs idő gyáva
                        habozásra. Ha Corvin herceg fejére tette a koronát, felségsértő az, aki
                        ellenszegül. Akié a korona, azé az ország...</p>
                    <p>Beatrix elhallgatott.</p>
                    <p>A vár alatt felharsant a kürt. Őrváltás volt. Lovak dobogása, nyerítés,
                        kürtszó és harsány vezényszavak csattantak fel, és megremegtették az
                        ablakokat.</p>
                    <p>A püspök hallgatott. Beatrix suttogva beszélt:</p>
                    <p>- Nemsokára megürül az esztergomi érsekség...</p>
                    <p>- És Hyppolit herceg úr őkegyelmessége?</p>
                    <p>- Ferrarai püspök lesz, és megkapja a bíborosi kalapot. Megürül az esztergomi
                        szék...</p>
                    <p>Bakócz szeme elborult.</p>
                    <p>- A pápa Ascanio Sforzát vagy Rodrigo Borgiát fogja beültetni.</p>
                    <p>- Nem - felelt a királyné. - Bakócz Tamás lesz az esztergomi érsek.</p>
                    <p>- Ah!</p>
                    <p>- A bíborral.</p>
                    <p>- Madonna!</p>
                    <p>Beatrix kis szünetet tartott, aztán szertartásos, vontatott, sejtelmes hangon
                        folytatta, mint egy Sybilla:</p>
                    <p>- ...Ha én leszek a királynő.</p>
                    <p>Bakócz némán töprengett. A királyné felemelkedett.</p>
                    <p>- Nem kívánok tőled semmit, eminentissime. Az én tervem kész. Hű embereim
                        tudják, hogy akié a korona, azé az ország. Nemsokára történik valami, ami
                        megrázza egész Európát. Régóta készülök már rá. Valami végzet késleltette a
                        kivitelt. Egyik hű emberem a másik után pusztult el. De engem nem ijesztenek
                        meg az akadályok.</p>
                    <p>- Mire készül, felség? - kérdezte ijedten az alkancellár.</p>
                    <p>A királyné ajkára tette mutatóujját.</p>
                    <p>- Egy kevés idő még, és eljön az én napom. Bakócz Tamás, csak egyet kérdek
                        tőled. Kinek a fejére tennéd szívesebben a koronát: az enyémre vagy a Corvin
                        Jánoséra?</p>
                    <p>A püspök alázatosan felelt:</p>
                    <p>- Felséges madonna számíthat az ön alázatos szolgájára.</p>
                    <p>A királyné elbocsátotta. A püspök magában az esztergomi érsekség jövedelmeit
                        számítgatta.</p>
                    <p>Beatrixnak eszébe jutott, hogy Bakócz Tamás már egyszer elárulta őt.</p>
                    <p>- Ez az erdődi jobbágy csak önmagát bálványozza, és ezt a bálványt sem értem,
                        sem Corvinért nem hajlandó feláldozni. De a haldokló oroszlánért sem! -
                        gondolta mélységes megvetéssel. - És ez nekem elég.</p>
                    <p>Beatrix egy pillanatra sem adta fel a visegrádi tervet.</p>
                    <p> </p>
                </div>
              <div type="chapter">
                    <head>II</head>
                    <p>A budai zsidónegyed zegzugos, homályos sikátoraiban, a várfal alatt, a kovács
                        és acélkö­szörűs-műhelyek környékén meg a Zsidó kapu mellett meglapult
                        csapszékekben, regösök és cigányok, kóbor vásári komédiások és csavargó
                        diákok veszedelmes tanyáján bujkált néha éjszakákon keresztül Csáky Miklós,
                        a pécsváradi gróf, a királyné vértesezredének kapitánya.</p>
                    <p>- Patkányok és Bécsből kikergetett zsidók az egyetlen barátaim - gondolta
                        magában, fel-felfakadó dühvel -, de többre becsülöm ezeket, mint azokat
                        odaát! - és felnézett a várpalotára, amelynek tornyait aranyba fürdette a
                        leáldozó nap. - Kerítők, kurtizánok és kitartott fickók háza, orgiák márvány
                        barlangja, olasz bestiák lupanáriája... szegény magyarok, de megvert titeket
                        a haragos Úristen!...</p>
                    <p>Búsuló dühében beült a Zsidó kapu mellett levő csapszékbe, és a hegedűsök
                        muzsikáját hallgatta.</p>
                    <p>Hátsóvárosi, táborréti és Nándor-hegyi kapások, várvitézek, pecérek, kocsisok
                        meg öröm­lányok iddogáltak a hagyma- és sajtszagú gőzben, amelyen egy
                        keservesen pislogó olajmécses küzdött a vastag, szinte zsíros és nyúlós
                        sötétség ellen.</p>
                    <p>Egyik sarokban olaszok tivornyáztak. Egész utcájuk volt Budán az itáliai és
                        diplomáciai jövevényeknek. Kőművesek, kertészek, kereskedők söpredéke,
                        hányt-vetett életű tengeri kalózok, kicsapott barátok, kuruzslók és
                        fürdőszolgák sereglettek össze, évszázadok óta kalandorkodó életük utolsó
                        stációján: a magyarok tejjel-mézzel folyó Kánaánjában.</p>
                    <p>- Az udvarban humanisták, a csapszékben kalózok - gondolta Csáky, aki most
                        Cattivellón és Antonettán keresztül gyűlölte az olaszokat. - De egyformák
                        mind. Igaza van az öreg Thuróczynak: poloskák és tetvek módjára szívják
                        ennek az országnak dús piros vérét.</p>
                    <p>Kinyílt az ajtó, és groteszk csapat settenkedett be a kocsmába.</p>
                    <p>- Dicsértessék az Úr Jézus neve! Megjöttek Szent István király szolgái régi
                        szokás szerint. Heten vagyunk, szabad-e regélni? Mondjuk-e, vagy ne?</p>
                    <p>Csáky nem tudta, miféle fajzat hajlong a piszkos rongyokban vigyorgó lányok
                        és részeg hárshegyi kapások előtt.</p>
                    <p>Az egyik regös bikaálarcot tett fel, a másik pedig, együgyű eszközökkel
                        szarvasnak imitálta magát.</p>
                    <p>A vitézek ujjongva üdvözölték a komédiásokat. A lányok csintalan nótákat
                        rendeltek. A mu­lattatók belecsaptak húros hangszereikbe. Egy öreg zsoldos,
                        aki egymaga ivott a boroshordó előtt, égzengéshez hasonló hangon rájuk
                        kiáltott:</p>
                    <p>- A három madárról regéljetek!</p>
                    <p>A regösök piszkos, portól és izzadságtól, naptól és széltől egészen feketére
                        cserzett arcára áhítatos elragadtatás telepedett. Csáky most vette észre,
                        hogy némelyiknek gyönyörű, büszke Antonius-arcéle van.</p>
                    <p>Rákezdtek a három madár regéjére.</p>
                    <p>- Három szép madár jelent meg az égen. Aranyos fejű volt az egyik, bársonyos
                        tollú a másik, pávafarkú a harmadik. Az első képében Szent Péter, a
                        másodikban az Úristen, a harmadikban Szent Mihály arkangyal ballag a magas
                        mennyországot világító hold fényében Jeruzsálem felé. Hát, ahogy mennek,
                        mendegélnek, egy tölgyfa pázsitos alján Mária boldogasszony már ringatja ám
                        az Isten egyszülött fiát...</p>
                    <p>A kiszolgált várvitéz mozdulatlanul ülő, sötét, vaskos alakja úgy rajzolódott
                        ki a félhomály­ból, mint egy sarokba dobott mohos, földes szürke öreg
                        félistenszobor. Az arca méltóságos volt és komor, mintha hazagondolt volna
                        székely falujára, mintha kiskarácsony volna, és városi diákok regélnének
                        neki a kemence körül. Csákynak Homérosz viharvert hősei jutottak eszébe.</p>
                    <p>- A csodaszarvasról... - vezényelte tovább.</p>
                    <p>A regösök rázendítettek a tó sását legelésző csodafiú szarvas legendájára. A
                        csodaszarvas megállítja a vadászó, madarászó Szent István királyt, és
                        könyörög neki, hogy ne bántsa, mert ő nem közönséges vad, hanem Isten égi
                        követe. És csakugyan látja a szent király, hogy a szarvas agancsai hegyén
                        ezer égő gyertya ragyog, két oldalán pedig két aranykereszt világít...</p>
                    <p>Csáky nem értett többet a kósza diákok dalolásából. A húros hangszerek
                        monoton zizegésébe belecsapott a dobok és kürtök jajgató szava.</p>
                    <p>A regösök hajladozó testüket forgatva, ismeretlen dal ütemeire táncoltak. Az
                        öreg székely harcos a kezével tapsolta a ritmust. A lányok sikongattak, a
                        kapások ittak. Csáky megmeredve nézte a külvárosi mulatozást. Érezte, hogy
                        itt az ázsiai pogány lélek késői virága illatozik. A napimádó magyar
                        képzelet bűvös forrásába látott, amelynek vize belefolyt a római pogányság
                        és az első kereszténység széles patakjába.</p>
                    <p>Megmozdultak az ereiben keringő ősmagyar vércseppek, és fellobogtak barbár,
                        forró zubogás­ban.</p>
                    <p>- Milyen idegen világ ez itt, s mégis benne voltam egykor én is, az öregapám
                        vagy egy déd­anyám személyében!</p>
                    <p>Csend lett. A mulatozók ittak. Az olaszok nevetgéltek és nagy lármában
                        vitatkoztak. A kato­nák a lányokat ölelgették.</p>
                    <p>Csáky magához intette a legöregebb regélőt, aki a többiek főnökének
                        látszott.</p>
                    <p>- Honnan valók vagytok?</p>
                    <p>- Innen a szomszédból. Regtelök községből. Fagyos vándorok vagyunk. Heten
                        vagyunk.</p>
                    <p>A hét gyászmagyar - gondolta elgondolkozva Csáky -, kicsapott, elzüllött
                        garabonciás diákok vagytok, esőcsináló, zivatartámasztó, széllelbélelt,
                        országcsaló csavargók, ezermesterek, csuda­doktorok és színészek, de
                        kedvesek és szerencsétlenek és magyarok.</p>
                    <p>Bort hozatott nekik.</p>
                    <p>Az öreg regös pedig könnyes szemmel panaszkodott:</p>
                    <p>- Szomorú a mi sorsunk, nagyuram, igazán didergünk és koplalunk, mint az árva
                        verebek, úgy repkedünk ágról ágra. Télen-nyáron, hóban, zivatarban, rekkenő
                        melegben és éhségben baran­goljuk a falvakat és a városok végét. A kutyák
                        lehúzzák gúnyáinkat és véresre marják láb­szárain­kat. És a végén ott
                        döglünk meg az árokban vagy az ispotály szemétdombján.</p>
                    <p>Az olaszok összevesztek. Villogó szemmel méregették egymást. Hangosan
                        beszéltek, úgysem érti itt senki a nyelvüket.</p>
                    <p>- Már nem sokáig tart ez a barbár garázdálkodás! - rikoltotta az egyik. -
                        Mátyás király dögrováson van. Madonna Beatrice a király.</p>
                    <p>- Te is kaptál pénzt?</p>
                    <p>- Két húszas foglalót.</p>
                    <p>- Hazudsz, négyet kaptál, lator.</p>
                    <p>- Négyet kapott, nekem azt mondta.</p>
                    <p>- Corpo di Bacco...</p>
                    <p>A másik olasz kést rántott.</p>
                    <p>- Az enyémet is megtartottad...</p>
                    <p>A regös szeméből potyogtak a könnyek.</p>
                    <p>- Hej, pedig azelőtt a király cselédei voltunk! Az apám mesélte, hogy
                        udvarnokok voltak az őseink. Ebéd, fogadtatás, esküvő, karácsony meg nem
                        esett a mi regélésünk nélkül. Mi voltunk a királyi palota énekesei.</p>
                    <p>- Régen volt.</p>
                    <p>- Nem is olyan régen... De most, úgy hallom, itáliai komédiások léptek a mi
                        örökünkbe. Soha nem hallott pogány hangszerek, kürtök és cimbalmok, egész
                        gépezetek, ördög találmányai, erkölcstelen muzsikák szórakoztatják a magas
                        uraságokat. A mi királyunk hűtelen lett a régi erkölcsökhöz.</p>
                    <p>- A világ halad.</p>
                    <p>- És romlik. Mindennek az a nápolyi asszony, a király úr felesége az oka. Az
                        forgatta fel ezt a világot. Az kergetett bennünket az udvar kerítésén kívül,
                        őt majmolják az urak és a papok, megérjük még, hogy maholnap a csapszékből
                        és a jobbágyfalukból is kiverik a szegény regélőt. Mivé lett a Szent István
                        országa!</p>
                    <p>Az olaszok közt kitört a verekedés. A magyarok közönyösen, megvetően néztek a
                        lihegő, átkozódó-gomolygó csoportra. A szemük sem rezzent meg a kapásoknak.
                        Csak a lányok sikon­gattak.</p>
                    <p>Egy villogó szemű olasz beledöfte kését abba a pajtásába, akit a két húszas
                        elsikkasztásával gyanúsítottak. Az erős, barna bőrű legény egyetlen
                        hördüléssel összeesett. A többiek ijedten állták körül a halottat.</p>
                    <p>- Úgy kell neki! - lihegett a tettes. - Itt van a pénz a nyakában.</p>
                    <p>Kigombolta az elnyúlt, mozdulatlan ember ingét. Kis zacskót tépett le a
                        nyakáról és kiöntötte az ezüstpénzt.</p>
                    <p>A többiek ordítoztak.</p>
                    <p>- Engem is megcsalt... Engem is becsapott.</p>
                    <p>- Nem megyünk a mészárszékre.</p>
                    <p>- Hadd csinálják az urak!</p>
                    <p>- Tolvajok.</p>
                    <p>Így kiabáltak összevissza részeg ijedtségben és a vérontás mámorában. Csáky
                        utálattal nézte a csavargókat.</p>
                    <p>Két olasz egészen a gróf közelébe került. Csáky minden szavukat
                        meghallotta.</p>
                    <p>- Hát azért vállaljuk?</p>
                    <p>- Miért ne, ha jól megfizetnek!</p>
                    <p>- De a testőrök ördöngös fickók!</p>
                    <p>- Egy kést nekik hátulról, és szépen elcsendesednek.</p>
                    <p>- Mikor kezdődik a tánc?</p>
                    <p>- Ezt majd a kamaragróf embere megmondja. A király Visegrádra készül. Ott van
                        a korona. Éjfélkor történik a dolog. Ha az őrök lepihennek, mi
                        előszállingózunk... kettes, hármas rajban. Ha szükség lesz ránk, a kápolna
                        harangja hármat kondul. Ez azt jelenti, hogy az őrök észre­vették a
                        csínyt.</p>
                    <p>- Hogy jutunk be a kapun?</p>
                    <p>- Ó, együgyű ökör! Hiszen már benn leszünk!</p>
                    <p>- Hogyan? - kérdezte tátott szájjal amaz.</p>
                    <p>- Figyelj ide, fickó. Az új vértes kapitány, Bernardo Monelli besoroz az
                        ezredébe. Mi kísérjük a felséges madonnát. Mi leszünk a palota őrei. Érted
                        most már, komám?</p>
                    <p>A másik röhögött.</p>
                    <p>- Vértes vitéz leszek.</p>
                    <p>- Az. A királyné testőre...</p>
                    <p>Ittak. A halottat kihurcolták a várfal árkába. Az olaszok elszéledtek. Az
                        öreg magyar regös is elázott a bortól. Bárgyú szomorúsággal dadogta
                        Csákynak:</p>
                    <p>- Mivé lett a szent király országa! Latrok és idegen kutyák marcangolják
                        aranyos palástját. Hollók kárognak a koronája fölött.</p>
                    <p>Csáky teste-lelke háborgott az utálat, rémület és fájdalom vonaglásában.
                        Gyorsan elhatározta, hogy cselekedni fog.</p>
                    <p> </p>
                </div>
              <div type="chapter">
                    <head>III</head>
                    <p>Csáky Miklós kilopózott a zsidók utcájából, és lóra kapva elvágtatott a
                        Nándor-hegy felé. A hegy lábánál leszállt, sorsára bízta paripáját, és
                        felballagott a gerincen levő zárdához vezető kanyargós országúton.</p>
                    <p>A pálosoknak joguk van az üldözöttnek menedéket adni - gondolta fanyar
                        elhatározással -, a generális prior kedves embere Mátyásnak, neki mondom el,
                        hogy mi készül a szent korona ellen.</p>
                    <p>Keserves haraggal állított be a szerzetesekhez. Meggyűlölte az embert, aki
                        öl, az asszonyt, aki csal, az agyat, amely elérhetetlen ábrándokban emészti
                        önmagát, az érzékenykedő szívet, a gőgös férfiúi szenvedélyeket, a gyönyört,
                        amely után szörnyű kiábrándulás émelyíti meg a visszaemlékezést. Nem találta
                        hazáját, otthonát, nyugodalmát ebben a hiú, hamis és lator világ­ban;
                        megcsömörlött a saját fiatalságától, és beállott az önként megöregedettek, a
                        magukat számkivetettek közé.</p>
                    <p>Ez volt az egyetlen magyar eredetű szerzetesrend. Királyok, főurak és
                        egyszerű iparos- meg kereskedőcsaládok becézgették, megemlékeztek róla
                        végrendeletükben, elhalmozták alapítvá­nyokkal, ajándékokkal, ide
                        temetkeztek ájtatos főemberek, és ide jártak a mindig zúgó, suttogó,
                        vigasztaló hűs hárserdők közé gyónni és vezekelni a bűnösök. Ők a könnyeiket
                        és a fogadalmaikat ajándékozták a magyar barátoknak.</p>
                    <p>Egész város volt ez a Szent Lőrinc-kolostor. Csáky Miklós égi békességet
                        érzett, ahogy ebben a rengetegben eltévedt a sértett férfiúi büszkesége,
                        dacos haragja, csalódott szerelme és sötét életunalma. Órákig elüldögélt a
                        Béla kútja medencéjének kőpárkányán, szemben a vörös hárshegyi mészkőből
                        épült zárdatemplommal. Aztán Dénes testvér munkáját nézegetne, ahogy Remete
                        Szent Pál sírjának szobrászati díszítéseit faragta.</p>
                    <p>A szobrász körül olasz és magyar kőfaragók sürögtek-forogtak, hogy a síremlék
                        minél előbb elkészüljön. Mátyás türelmetlenül követelte a felállítását.</p>
                    <p>- Őfelsége azt hiszi - szólt jámbor panaszkodással a serényen dolgozó
                        szerzetes -, hogy csak úgy megy: reggeltől estig, mint egy erődítési mű vagy
                        vártorony falazásánál. Pedig itt be kell várni, míg a Szentlélek kegyelme
                        megszállja az embert, és szent áhítatra gerjeszt. Sokszor napokig késik:
                        ilyenkor nem tud az ember egyetlen helyes alakot megmintázni.</p>
                    <p>- Az már igaz - szólt közbe Ambrosio mester, a királyné udvari kőfaragója,
                        aki az óbudai palota építkezésénél foglalatoskodott. - De a felséges madonna
                        még követelőzőbb. Amióta a király úr édesanyja meghalt, és az óbudai várat a
                        madonna örökölte, Lombardia minden építője, szobrásza és festője kevés volna
                        neki.</p>
                    <p>Dénes testvér cellája tágas, világos, félig nyitott átrium volt, olyan nagy,
                        mint egy lovagterem. Ez volt a generális prior, a főnök atya és a Budán
                        dolgozó idegen művészek legkedvesebb találkozóhelye. A zárda csendje, a Buda
                        felé kibontakozó gyönyörű kilátás, a közeli erdők hűs lehelete azt a
                        csalódást keltette az olaszokban, hogy a Fiesola dombjára vagy az urbinói
                        kertekbe jutottak.</p>
                    <p>Csáky lassankint valamennyiüket megismerte. Dénes testvér mutogatta őket.</p>
                    <p>- Az a nyomott orrú, szürke szakállas, kancsal szemű kis ember: az Chimenti
                        Camicia, az építész. Budán és Bécsben, amit nem Benedetto da Majano
                        tervezett, az majd mind tőle való.</p>
                    <p>- De Giovanni Dalmata is sokat dolgozik!</p>
                    <p>- Az utóbbi időben nagyon megszerette a fejedelem. Meg is érdemli messer
                        Giovanni. Rómában és Firenzében ugyancsak sajnálják, hogy Mátyás ide
                        csábította.</p>
                    <p>A szobrász, negyvenöt éves, szálas, erős, barna képű ember, szótlanul és
                        mogorván ült a mű­terem sarkában. Csáky önkéntelen vonzódást érzett a
                        hatalmas testű és szomorú lelkű ember iránt. Melléje ült faragott tölgyfa
                        padra.</p>
                    <p>- Messer Giovanni, úgy hallom, hogy a király téged felette nagy kegyben
                        részesített. A ma­gisz­ter címet adományozta és egy Száva menti várat, a
                        hozzá tartozó falvakkal egyetem­ben.</p>
                    <p>A fekete sörényű, villogó szemű atléta mély, dörgő hangon válaszolt:</p>
                    <p>- Hej, ha ilyen fejedelmek volnának Itáliában!... De ott csak parancsolni,
                        gáncsolni és pöffeszkedni tudnak. Az évdíjról és a megrendelt munkák áráról
                        azonban megfeledkeznek.</p>
                    <p>Dénes testvér közbeszólt:</p>
                    <p>- Nem is világi elismerésért, hitvány aranyért és hiú címekért dolgozik a
                        művész, hanem Isten dicsőségének öregbítésére és a lelkek szomjúságának
                        lecsillapítására.</p>
                    <p>A szerzetes kifújta magát, letette a vésőt és a kalapácsot, és rámutatott a
                        készülő szarkofágra.</p>
                    <p>- Ez a Remete Szent Pál nem kért évdíjat sem az alexandriai pátriárkáktól,
                        sem a kormányzó­tól. Ehelyett elrejtőzködött Thebais egy sziklabarlangjában,
                        amely valamikor Kleopátra idejé­ben a hamispénzverők titkos műhelye volt. Ez
                        a barlang a boldogság és a kegyelem fészke lett; nem ragyogott benne márvány
                        és arany és selyem; nem terült dús, ezüstedény és asztal. Csak egy forrásvíz
                        folyt rajta keresztül, amelyhez a sivatag vadjai jártak: egy holló hordta a
                        kenyeret, amit Isten küldött neki. És pálmafalevélből maga szőtt köntöst,
                        hogy mezítelen testét letakargassa...</p>
                    <p>Giovanni Dalmata, Camicia és Ambrosio mester nevettek.</p>
                    <p>- De mi nem vagyunk remeték és oszlopszentek. A művész jogosan követeli a
                        királyoktól és népektől, hogy fényűzés és dicsőség adóját rakják a lábai elé
                        - felelt hetykén a királyné építőmestere.</p>
                    <p>Dénes mester haragra gerjedt:</p>
                    <p>- Szent Jeromos szavait kiáltom felétek: ti oly gazdagok vagytok, hogy
                        házaitokat márvánnyal rakjátok ki, és egy terítőkendőre egész majorok árát
                        hímeztetitek, mondjátok meg, mi hiány­zott vala e mezítelen öreg remetének?
                        Ti kristálypoharakból isztok: ő tenyerével fogta fel a forrás vizét. Ti
                        arannyal hímezitek köntösötöket, őneki egy inge sem volt a pálmarost
                        palástja alatt. De vigyázzatok! Őelőtte megnyílt a Paradicsom, titeket
                        aranyostul és drágakövestül elnyel a Gyehenna.</p>
                    <p>- Dénes mester, te úgy beszélsz, mint a firenzei kolduló barátok. Pedig te is
                        márványdíszt faragsz, és királyok aranypénzét költöd drága
                        ereklyetartókra.</p>
                    <p>- De csak Isten dicsőségére - védekezett a szerzetes. - Ti meg világi pompára
                        fecsérlitek a Szentlélek adta tehetségeiteket.</p>
                    <p>- Minden szépség az Úr dicsőségének hirdetője - szólalt meg a traui
                        Giovanni.</p>
                    <p>- De a tiétek nem! - indulatoskodott amaz. - Ti a pogányok művészetével
                        visszahoztátok a földre Aphroditét és Galatheát, Adoniszt és a faunok,
                        nimfák és bakkhánsnők démoni uralmát. Ti arra törekesztek, hogy egy
                        parasztot, egy piros sapkás utcalányt, egy meztelen katonát pontosan
                        megrajzoljatok, egy antik istennő buja szépségével megrészegítsétek az
                        emberek fantáziáját, az érzékek vágyát felcsiklandozzátok a meztelen test
                        szemérmetlen ábrázolásával. Szent Sebestyént mosolygó kéjsóvár faunnak,
                        Szent Terézt és Sienai Szent Katalint elragad­tatott hetéráknak rajzoljátok,
                        és felgyújtjátok a gyóntatószékben térdeplő hívők és papok vérét. Ez a ti
                        művészetetek.</p>
                    <p>- Te képromboló vagy, Dénes testvér, mint a zsidók és a bizánci
                        eretnekek.</p>
                    <p>A szerzetes égő arca átszellemült, és kinyújtott karjával a szarkofágra
                        mutatott.</p>
                    <p>- Ne legyetek képmutatók és rosszhiszeműek. Tegyetek különbséget a menny és a
                        pokol művészete között. Lám, az én képeim az Isten országából valók.</p>
                    <p>- De rossz az anatómiájuk - gúnyolódott Camicia.</p>
                    <p>- A perspektívájuk is hibás - toldotta meg Ambrosio mester.</p>
                    <p>- De bennük van az emberi végzet drámája. Az erős és ünnepélyes eszmék, a
                        türelem és szenvedés, a hit és a bukás, a fájdalom és a vezeklés, az élet és
                        a halál túlvilági harmóniája.</p>
                    <p>- Én a földi élet harmóniáját szeretem - vitatkozott az olasz. - Az élet
                        szép, és az emberi mezí­telen test, a kertek virága és a csillagok ragyogó
                        mécsese az égboltozaton egyformán az isteni teremtés képét tükrözteti
                        vissza. Én többre becsülöm a szerelmes kacagás, a boldog muzsika, az illatos
                        ifjúság napfényes, harmatos, szivárványos hajnalát a szenvedés, sorvadás és
                        vezek­lés sötét, rémekkel teli éjszakájánál. Én a megfeszített Krisztust és
                        Apollónt vagy Bakkhoszt bájos, férfias, daliás szépségben képzelem, mert az
                        isteni eszme nem fér össze a rútsággal és a betegséggel.</p>
                    <p>A műterem ajtaját kósza légáram nyitotta ki, s azon keresztül besivított az
                        erdőkből áramló heves éjszaki szél.</p>
                    <p>- Vihar lesz - jósolta a barát.</p>
                    <p>Az ajtón keresztül behallatszott a szomszéd cella lakójának buzgó éneke:</p>
                    <p>Dús erőd és ifjúságod</p>
                    <p> Mind lehervadt; mily dúlás volt.</p>
                    <p> Arcodon halál setétül</p>
                    <p> S minden részed élet nélkül</p>
                    <p> Törten csügg kereszteden.</p>
                    <p>Így gyalázva, így gyötörve,</p>
                    <p> Értem, bűnösért, megölve,</p>
                    <p> Nekem: méltatlannak hozzád,</p>
                    <p> Ó, mutasd meg fényes orcád</p>
                    <p> S szent jeled mutasd nekem.</p>
                    <p>A művészek szívdobogva hallgatták Szent Bernát himnuszát, amelyet egy érces
                        hangú, szomorú és rajongó szerzetes énekelt a Megfeszített előtt.</p>
                    <p>- Milyen gyönyörű orgánum - szólalt meg Camicia, az építész. - Ha ezt a
                        királyné hallaná!</p>
                    <p>- Kicsoda ez a szerafikus énekes? - kérdezte Giovanni mester
                        elragadtatással.</p>
                    <p>- Egy szegény, nyomorult vezeklő - válaszolt Dénes mester szelíden, és
                        szemeit fáradtan pihentette a síremléken.</p>
                    <p>- Az atyák közül való?</p>
                    <p>- Világi pap.</p>
                    <p>- Aha! Tehát neki börtöne a kolostor! Erőszakoskodott, párviadalt vívott,
                        vagy megszegte a nőtlenség parancsát? Duhaj, fényűző, tivornyás, nyakas
                        magyar pap? Sok ilyent ismerek. Inkább katonának valót, mint Isten
                        szolgájának.</p>
                    <p>A szobrász gúnyosan mosolygott:</p>
                    <p>- Csenevész, gyulladásos szemű, köhögős, nyavalyás féreg.</p>
                    <p>- A bujaság ördöge a nyomorult testeket is dúlja, nemcsak a daliákét.</p>
                    <p>- De ez a fickó önmegtartóztató, és sohasem ismert asszonyembert. Az ő szeme
                        csak régi könyveket, rothadt kéziratokat és a csillagos ég titkait fürkészi
                        szerelmes sóvárgással.</p>
                    <p>- Tehát a fekete mágia hirdetője.</p>
                    <p>- Azt is megveti felfuvalkodottságában.</p>
                    <p>- Hát mi a bűne a szerencsétlennek?</p>
                    <p>- Istentagadó! - súgta a szobrász, és keresztet vetett magára. - De már
                        megtért. Most vezekel.</p>
                    <p>- Hogy hívják? - szólalt meg kíváncsian Csáky.</p>
                    <p>- Ladislaus Pogány. A király zárta ide.</p>
                    <p>Az ének újra felhangzott. Szólt, búgott, viharzott a himnusz, aztán
                        elhallgatott.</p>
                    <p>A művészek meghatva néztek egymásra.</p>
                    <p>- Ez az élet nagy tragédiája... az egyetlen igazság és cél: az ember és az
                        Isten ölelkezése a halálban - rajongott Dénes mester kipirulva, és újra
                        felvette a kalapácsot.</p>
                    <p>A templomban az orgonista készült a holnapi szentmisére. Ujjai alatt
                        szövevényes, nehéz, buja szépségű dallamok születtek, és a magas gót
                        ablakokat keresztültörve diadalmas szárnya­lással lengték be a pihenésre
                        bágyadt erdő levegőjét.</p>
                    <p>- Profán, ördögi dallamok - sóhajtott a szobrász. - Mi lett az Úr Jézus
                        házából!... Azelőtt jámbor zarándokok torkából szakadt fel az egyszerű,
                        jajgató, panaszkodó ének. A sebzett oroszlánok pusztai ordítása. Az égre
                        kívánkozó szegény szívek parasztos sikoltása kedvesebb volt az Úr előtt,
                        mint ezek a cifra melódiák, amelyeket pogány fuvolák és cimbalmok - egész
                        gépezetek - sípjaiból fújtatnak a Megfeszített hajlékában...</p>
                    <p>Csákynak eszébe jutott az öreg magyar regös panaszkodása az udvari zenészek
                        ellen.</p>
                    <p>- Mivé lett Szent István országa! - ezek a szavak visszhangzottak a
                        fülébe.</p>
                    <p>De nem tudott emiatt szomorkodni. A generális prior, a szent és tudós Gergely
                        rendfőnök felfedi a visegrádi merénylet tervét a nagy király előtt. Ez
                        megváltja a királyt és az országot az idegen ördögök összeesküvésétől. Édes,
                        meleg elégtétel érzése ömlött át a szívén. Ez az ő érdeme. Az Úristen őt
                        választotta ki, hogy meghiúsítsa a pokol terveit. Ez volt az ő
                        rendel­tetése. Mégis érdemes volt születnie, szenvednie, és érdemes lesz
                        meghalnia.</p>
                    <p>Camicia szikrázó, csillogó szemét beárnyékolta bozontos pillája. Mintha egy
                        nagy, nehéz könnycsepp ragyogott volna lesütött szemehéja alatt.</p>
                    <p>- Fráter Dénes - szólt halkan a szorgalmasan kopácsoló szobrász atya felé -,
                        ne bántsd Zeusz és Mnémoszüné szűz leányát, a fuvolás Euterpét! Ne fordulj
                        el a zene olümposzi szépségétől! Gondolj arra, hogy a zene éppúgy imádság az
                        Istenhez, mint ahogy panasza a szerelemnek...</p>
                    <p>Csáky Miklós lelke megittasult a beszélgetés meleg, égi mámorától. Az erdei
                        levegő hűs áram­lással özönlött be a loggia oszlopai között. Az orgona
                        búgott, a hegyek szürkéskék orma visszaverte a szerelem panaszát és az Isten
                        dicséretét. Lelke elkalandozott az olasz templo­mok, a firenzei és ferrarai
                        paloták, a Vatikán és a Forum Romanum kőben, képben, vonalban és színekben
                        pompázó remekein. És lelkét tűzfolyam öntötte el, hátgerincén édes bizsergés
                        kéje szaladt keresztül, szeme égni kezdett a meghatottságtól.</p>
                    <p>- Hála isten, van egyéb is a világon, mint királynék és udvarhölgyek
                        szeszélye és cifra némberek csókja...</p>
                    <p>Boldog megnyugvást és önmagával való égi békességet érzett.</p>
                    <p> Lefekvés előtt még benyitott Antalnak, a fametszőnek cellájába. Az öreg
                        szerzetes éppen Szent Margit királyleány színes képmását vágta a kemény, de
                        engedelmes körtefába. Egyik kezében imakönyv, a másikban égi liliom.</p>
                    <p>Miklós nézte, nézte a képet, s egyszerre úgy rémlett neki, hogy az égi szűz
                        szemérmes, finom arcocskája Kisfaludy Zsófikát ábrázolja.</p>
                    <p>Leborult a kép előtt, és bocsánatot kért a földön járó szűztől.</p>
                    <p>És itt, a halál emlegetésének, a túlvilág áhítozott békességének, az ima és
                        vezeklés, a munka és önfeláldozás fanyar gyönyörűségének félelmei között
                        türelmesen várakozott.</p>
                    <p>- Megmentettem Beatricét, az országot és az isteni Augustusi a szégyen és a
                        bűn halálos veszedelmétől. Ez volt az én életem rendeltetése - mondogatta
                        elégülten.</p>
                    <p>Ezzel vigasztalta magát és napról napra elnézegette, hogy mint halad Dénes
                        mester áhítatos munkája a thebaisi remete szarkofágján. Életében először
                        volt boldog.</p>
                    <p> Gergely atya, a generális prior, egy nap magához hívatta az ifjú főurat.
                        Hetvenesztendős, széles vállú, egyenes, kemény magyar volt a pálosok
                        rendfőnöke. Még emlékezett Hunyadi Jánosra és Kapisztránra, akikkel együtt
                        harcolt Nándorfehérvárnál, és hallotta a szentéletű ferences jóslatát a
                        gyermek Mátyás fölmagasztaltatásáról. Ősz fürtjei gyéren fedték vaskos,
                        kerek koponyáját. Fehér kámzsáját vastag zsinór szorította derekához, s úgy
                        lógott le róla a durva művű, nehéz kereszt, mint egy harci bárd. A
                        bolthajtásos terem tompán visszhangozta a prior szavait.</p>
                    <p>- Domine, bejelentettem őfelségének a visegrádi tervet.</p>
                    <p>Csáky szíve megdobbant. Tudta, hogy Gergely atya a király legmeghittebb
                        bizalmasa. Neki szabad járása-kelése van az udvarnál és gyóntatója a
                        fejedelemnek, akit a karján hordozott esztergomi kanonok korában. Csak rajta
                        múlt, hogy a legnagyobb egyházi méltóságra nem emelte őt a királyi kegy,
                        akár Bakóczot, János püspököt, Várady érseket vagy Nagylucsei Dóczi Orbánt.
                        Tudta, hogy a király gondolkodás nélkül hitelt ad a tudós szerzetesnek, de
                        meg­rettent a prior szomorú és borús tekintetétől.</p>
                    <p>- Elhitte a felség? - kérdezte bizonytalanul.</p>
                    <p>- Nem tudom - felelte az aggastyán. - De úgy parancsolta, hogy senkinek se
                        szóljunk arról, amit hallottunk.</p>
                    <p>- Lesújtotta vagy felbőszítette?</p>
                    <p>- Haragra gerjedt. Azt mondta, hogy gyáva vénasszonyok vagyunk.</p>
                    <p>- Nem hitte el? - ismételte sápadtan Csáky.</p>
                    <p>- Nem tudom. Csak azt rendelte el, hogy sem te, domine, sem pedig én ne
                        merjük elhagyni a kolostor falait...</p>
                    <p>- Kolostori elzárás?... - hebegte a főúr.</p>
                    <p>- Az - válaszolta ridegen az apát.</p>
                    <p>Csáky mereven nézett a szerzetesre.</p>
                    <p>- Az ő legmagasabb akarata ez - ismételte szelídebben a prior. - Mi egymás
                        foglyai vagyunk.</p>
                    <p>És megáldotta Csákyt.</p>
                    <p>Csákynak eszébe jutott a cellába zárt Ladislaus Pogány. Úgy látszik, egyforma
                        sors vár azokra, akik megtagadják a király istenét és istennőjét.</p>
                    <p> </p>
                </div>
              <div type="chapter">
                    <head>IV</head>
                    <p>- Csak soha vége ne volna a nyárnak! - sóhajtott budai palotájának
                        könyvtárszobájában a beteg uralkodó. - A nyáron semmi bajom sem volt, ugye
                        fiam, Tamás?</p>
                    <p>A király a selyemtakaróval leborított nyugágyán pihent. Előtte
                        pergamentekercseket és diplo­máciai levélcsomókat rendezgetve egy vaskos,
                        alacsony, kisméretű íróasztal mögött Bakócz Tamás alkancellár görnyedt.</p>
                    <p>- Olyan egészséges voltam, akárcsak húszéves koromban. Nem gondolod,
                        Bakócz?</p>
                    <p>A püspök rekedt, mély dörgésű hangja gyengéd és vigasztaló suttogássá
                        lágyult. Valamit mondott, sóhajtott és a torkát köszörülte. Mátyás tovább
                        panaszkodott:</p>
                    <p>- Gyűlölöm ezeket a borongós, esős, korán sötétedő napokat. Az én csontjaim
                        valósággal sóvárognak a nap perzselő tüze után. Bakócz, mit gondolsz, nincs
                        orvosság az én betegsé­gemre?</p>
                    <p>A püspök égre emelte a szemét.</p>
                    <p>- A Mindenható nem hagyja el az ő legdicsőbb katonáját, az ő földi
                        zászlótartóját, felségedet. Lám, az egész világot felséged szolgálatára
                        rendeli: kívánni sem lehetne jobb híreket, mint aminőkkel felségednek
                        szolgálhatok.</p>
                    <p>Mátyást szinte elviselhetetlen kínok gyötörték.</p>
                    <p>Úgy érezte, hogy e pillanatban semmi sem érdekli, agya nem is tud foglalkozni
                        azzal, amit kancellárja jelenteni akar. Kicsiny és hiábavaló erőlködés
                        minden, ami körül követek, uralkodók, hadvezérek és kancellárok
                        verejtékeznek; népek, koronák, hadseregek légiójánál fontosabb volna most
                        egy csepp csillapítószer, amely fájdalmait enyhítené.</p>
                    <p>Ránézett Bakócz durva, vörös, érzéketlen arcára, és felháborodott.</p>
                    <p>Hogy mer ez a cseléd olyan egészséges, fiatal és erős lenni, amikor én itt
                        nyöszörgők tehetet­lenül, mint egy nyomorult vénasszony? Hogy mernek
                        fejedelmek és népek elém tolakodni, terveket kovácsolni és alkudozásokat
                        folytatni, amikor én itt vergődöm és annyi hatalmam sincs, hogy felkeljek és
                        járjak?</p>
                    <p>Megijedt és elszégyellte magát. Nyomorult vénember vagyok, de ezt tudni csak
                        nekem szabad, egyedül önmagamnak. Rettentő erőlködéssel felemelte derekát és
                        a könyökére támaszkodott.</p>
                    <p>- Mit üzen Miksa, a római király? - kérdezte keményen és szárazon, úgy, hogy
                        Bakócz ijedten felkapta a fejét.</p>
                    <p>- Őfensége szerződésben kötelezi magát, hogy Bécs, Trieszt és Fiume birtokát
                        felséged kezében hagyja, ha ezzel szemben többi ausztriai birtokát
                        visszakapja.</p>
                    <p>Mátyás bólintott.</p>
                    <p>- Elismeri Corvin János herceg úr trónöröklési jogát, sőt, ha Isten úgy
                        rendeli, a trón elfog­lalásához fegyveres segítséget ad.</p>
                    <p>Mátyás szeme felvillant.</p>
                    <p>- Kötelezi magát, hogy leányát, Margit főhercegnőt...</p>
                    <p>- A francia király menyasszonyát?</p>
                    <p>- Igen, Margit hercegnő őfenségét János herceg úrhoz hitvesül adja.</p>
                    <p>- János püspök írja ezt?</p>
                    <p>- A kancellár úr írja Linzből.</p>
                    <p>A király megelégedetten bólintott:</p>
                    <p>- Jól folynak a dolgok.</p>
                    <p>A kancellár serényen folytatta:</p>
                    <p>- Az orosz nagyfejedelem megtámadta Lengyelországot.</p>
                    <p>- Afelől tehát biztosítva vagyok.</p>
                    <p>- A pápa őszentsége kész felséged rendelkezésére bocsátani Dsem herceg
                        őfenségét.</p>
                    <p>Mátyás arca gúnyosan megvonaglott:</p>
                    <p>- Nincs szükségem rá.</p>
                    <p>Bakócz arca megnyúlt a meglepetés és ijedség izgalmában.</p>
                    <p>- Felséged lemond a trónkövetelőről?</p>
                    <p>- Le. A törökkel megkötöttem a békét.</p>
                    <p>A kancellár arca vérvörösre gyulladt. Felháborodásában hebegett és zihált a
                        domború, széles mellkasa.</p>
                    <p>- A törökkel... felség... méltóztatott...</p>
                    <p>Mátyás szárazon felelt:</p>
                    <p>- Öt esztendőre. Békét akarok.</p>
                    <p>- Felség!...</p>
                    <p>- Hagyj békében, Bakócz... Írd meg a pápának, hogy az eszelős vén Ferrantét
                        rám és a királyné őfelségére való tekintettel hagyja ő is békén... Írd meg,
                        hogy visszaadom Anconát, írd meg neki, hogy bánom is, tegyen, amit akar.</p>
                    <p>A püspök szája reszketett, vére zúgott a fülében. Eszébe jutott Beatrix
                        királyné. A nápolyi asszonynak igaza van. Mátyás kimerült és a halál
                        gondolatával vesződik.</p>
                    <p>A király visszahanyatlott a párnájára:</p>
                    <p>- Bakócz Tamás, értsd meg, békességre vágyom. Nincsenek terveim. Csak egy: a
                        fiam trónját biztosítani.</p>
                    <p>Lehunyta szemét, és bágyadtan pihegett.</p>
                    <p>- Beteg vagyok, Bakócz.</p>
                    <p>A püspök összehajtogatta a diplomákat, és felemelkedett az íróasztal
                        mellől.</p>
                    <p>- Miliót parancsolja, felséged?</p>
                    <p>- Nem kell.</p>
                    <p>- Philippus magisztert talán?</p>
                    <p>- Utálom.</p>
                    <p>A püspök zavartan köszörülte a torkát.</p>
                    <p>- Felséged talán donna diva Beatrice őfelségét kívánja látni?</p>
                    <p>Mátyás megrázkódott, és rettentő hangon kiáltott a kancellárra:</p>
                    <p>- Azt hiszed, Bakócz, hogy elpatkolok? Úgy látod, hogy ez a haldoklás
                        kezdete? Végtisztes­séget akarsz rendezni, vagy asszonyi jajgatással akarsz
                        felbőszíteni?</p>
                    <p>A püspök rémülten dadogott:</p>
                    <p>- Bocsánat, felség...</p>
                    <p>- Bakócz! - kiáltott a király - élek ám még, ember! És még elég erős vagyok,
                        hogy magam intézzem a sorsomat. Add ki a rendeletet, hogy az udvar
                        Visegrádra indul. A királyné őfelsége is... az országnagyok mind. Egy se
                        maradjon el.</p>
                    <p>- Visegrádra méltóztatik?</p>
                    <p>- Holnap.</p>
                    <p>- Parancsára, felség... De a csillagászok...</p>
                    <p>- Ostoba tökfilkók.</p>
                    <p>- Az orvosok...</p>
                    <p>- Szemenszedett csalók. Utazunk. Érted? Most pedig hagyj magamra,
                        Bakócz...</p>
                    <p>A püspök kisurrant a szobából.</p>
                    <p>Nagyon beteg a király - gondolta izgatottan. - És Visegrádra szándékozik.
                        Visegrád nem jelent egyebet, mint Corvin herceg megkoronáztatását. Beatrix
                        számára ütött a cselekvés órája.</p>
                    <p>Aztán tűnődött, hogy mitévő legyen. Itt két hatalom végső összecsapásra
                        készül. Egyik elbukik. A király beteg. Beatrix és Corvin herceg között kell
                        választani...</p>
                    <p>Elhatározta, hogy figyelni fog, és az eseményekbe bele nem avatkozik. A kocka
                        eldől, és akkor jövök én - gondolta, és reszketett a nagyszerű pillanat
                        előérzetében.</p>
                    <p>A Szapolyaiak, a Báthoryak, a Németujvári grófok, a magyar főurak legnagyobb
                        része így gondolkozott.</p>
                    <p>- Olyan király kéne már nekünk, akinek az üstökét a markunkban tarthatjuk -
                        mondta a mindig ittas Báthory.</p>
                    <p> Korán beköszöntött a hideg. Az utakat sűrűn befútta hóval a fagyos, téli
                        szél. Azután hirtelen elolvadt, és sártenger lett az országutak helyén. A
                        király beteg volt, nem tudott utazni. Beatrix vitte az ország kormányzását.
                        Mátyás egész birodalmára dermesztő csend és a várakozás lélegzetelállító
                        nyugalma borult. Néhányszor a király is beleszólt a diplomáciai
                        tárgyalásokba.</p>
                    <p>- Isten békéjét akarom. Béke legyen mindenkivel.</p>
                    <p>Beatrix és Bakócz nem akartak egyebet.</p>
                    <p>December első napjaiban végre annyira megerősödött a király, hogy kiadta a
                        parancsot az indulásra.</p>
                    <p>Olyan erősnek érezte magát, hogy lóra tudott ülni. Ez akkora örömre
                        derítette, hogy környe­zetét elhalmozta ajándékokkal. Galeotti Marzio
                        visszakapta kis budai majorját, Bonfini nemes­séget és néhány száz jobbágyat
                        kapott. Vezéreit elárasztotta arannyal és címekkel. Egyházak és városok
                        kiváltságokat kaptak, árumegállító és vásárjogot. Ráskai Balázsnak, a
                        várpalota parancsnokának pedig meghagyta, hogy a királyi katonák, testőrök,
                        udvari cselédek között a zsoldot duplán ossza szét. És nagy katonai
                        díszszemlét rendelt el a vár alatt elterülő síkságon.</p>
                    <p>A szemlén Beatrix is megjelent, s a maga vértesezredét vezényelte.</p>
                    <p>Mintegy negyvenezer ember vonult ki teljes harci felszerelésben. A király a
                        teljes vezérkar élén jelent meg a csapatok előtt, hófehér ménen, prémes
                        bíbor ruhában, üdén, fiatalon, délce­gen, mint maga a Hadisten. A nap
                        kisütött a hófehér, hideg, tiszta, üde karácsonyi égbolto­zaton. A levegő
                        ritka volt és átlátszó; a vezényszavak tisztán és harsogva szálltak el a
                        csapatok feje felett, amelyek némán és mozdulatlanul meredtek szabályos
                        csatarendben. Még a lovak sem merték zablyáikat megcsörrenteni.</p>
                    <p>Mátyás diadalmas szemmel gyönyörködött a katonáiban. Minden vitézének a
                        szemébe nézett, a parancsnokokkal kezet fogott, és a zászlótartó vén
                        zsoldosoknak érmet akasztott a nyakába. Tizenkét kardot, ugyanannyi csákányt
                        és buzogányt osztott ki a legderekabbaknak. A fekete sereg öreg, marcona
                        hősei között nem egynek a szemében könnycsepp csillogott.</p>
                    <p>Mátyás után Szapolyai, Báthory, Kinizsi, Magyar Balázs harci paripája
                        lépkedett. Az öreg zsoldosok mindegyiket ismerték, és fellobogott a szívük a
                        szerbiai, felvidéki, török és osztrák csaták emlékére. A várhegyen
                        megdördültek az ágyúk. A kürtösök belefújtak trombitáikba. A zászlókat
                        meghajtották. Az imperátor jelt adott az elvonulásra. Megmozdult az óriás,
                        meg­csör­rent a fegyverek ezre és ezre. Kibontakoztak a csatasorok, kör
                        alakba, ékbe, négyszögbe, olló és fűrész alakba formálódtak a rendek, nehéz-
                        és könnyűfegyverzetű lovasok vágtattak a századok élén, szekerek robogtak,
                        ágyúk dübörögtek a felkavart porfelhőben, szinte nyögött, sikoltott és
                        dörgött a föld. Lovak nyerítettek, sípok sikongattak, száguldott a székely
                        lovas­ezred, a király szeme fénye, fekete, könnyű vértben, nyurga, sovány,
                        izmos barna legények, válogatott harcedzett fickók, sebhelyes, elszánt
                        hősök, kezükben magasan tartva apró zászlói­kat, amelyek úgy repültek a
                        sorok fölött, mint vörösen lobogó lángnyelvek.</p>
                    <p>A királyné, pedig sokszor látta már ezeket a repülő hadikutyákat,
                        megreszketett e pokoli viharzás láttára. Mosolygó ajka kissé nyitva maradt,
                        a szeme égett, és vadul dobogott a szíve aranyvértje és drágakövekkel
                        kirakott selyempáncélja alatt.</p>
                    <p>- Pallasz Athéné lehetett ilyen délceg és félelmetesen gyönyörű - morogta
                        Bonfini, ahogy fél szemmel a királynét leste.</p>
                    <p>- De Pallasz Athéné jobban választotta volna meg testőrezredének kapitányát -
                        válaszolt gúnyosan Galeotti.</p>
                    <p>- Ki az? - érdeklődött a történetíró, és nagyokat nyelt kidagadt
                        ádámcsutkájával.</p>
                    <p>- Monelli mester az új kapitány. Az óbudai kamaragróf.</p>
                    <p>- Csinos vitéz.</p>
                    <p>- De sem a bátorságáért, sem a becsületéért nem adnék egy lyukas
                        ezüstpénzt...</p>
                    <p>- Nézze a székely ezred attakját, domine Marzio, nézze, hogy repül felénk az
                        arkangyal fehér lovon, a Belzebub vörös lovon, a sárga ló, és aki rajta ül,
                        annak neve halál. Hogy repülnek a sárkányok, szárnyas fenevadak, s az
                        orrukból tüzet, füstöt és kénkövet fújnak, s a rajtuk ülőknek tűzből és
                        jácintból és kénkőből van a mellvértjük.</p>
                    <p>És a két olasz megdermedve bámulta a székely lovasok apokaliptikus
                        ezredét.</p>
                    <p>A király mosolyogva nézte őket, mint egy szerelmes, vágyó, mámoros ifjú.
                        Reszketett a föld, és a madarak vijjogva rebbentek föl a budai erdőkből. A
                        király lova mozdulatlanul állott, és a hátán úgy ült az Imperátor, mint egy
                        ércből öntött szobor. A szeme meg se rebbent, csak nézte, várta a feléje
                        vágtató széles lovassort, csak az orrcimpája remegett. Szerette volna
                        szét­tárni a karjait, hogy beleölelhesse az eléje rohanó katonákat.</p>
                    <p>Amikor már csak harminc-negyven lépés választotta el a lovasoktól, a király
                        trombitása belefújt a kürtjébe. Rövid, sikoltó, velőkig hasító harsonája
                        mintha álljt vezényelt volna. A kürt visítására huszonegy hasonló válaszolt,
                        és az első sor lovai hirtelen fölágaskodtak, mintha égbe akarnának röppenni
                        a nyargalás irtózatos eleven erejétől. Néhányat ugrottak a mének, a fejüket
                        rázták, két hátulsó lábukon táncolva, hirtelen megtorpantak. Fejüket a
                        szügyükbe vágták, és megállottak Mátyás előtt, mintha villám sújtott volna a
                        tagjaikba.</p>
                    <p>A székely ezred első zászlósa földig hajtotta a Hunyadi-ház címerével ékes
                        selyemzászlót.</p>
                    <p>Mátyás odalovagolt a parancsnokhoz. Kezet fogott vele, és boldogan integetett
                        a lovasok felé. A lovak melle zihált ki csak a néma, meredt
                        mozdulatlanságból.</p>
                    <p>Mátyás fölvetette a fejét, és harsány vezényszóval kiáltott a vitézek
                        felé:</p>
                    <p>- Katonák! Derekasan nyargaltok, és értitek a lovasroham módját. Nem féltelek
                        benneteket az ördögöktől sem. Büszke vagyok rátok. Meg akarlak benneteket
                        jutalmazni. Visegrádra megyünk a szent korona elé tisztelegni. A felséges
                        királyné is velünk jön. Ezennel kinevezlek benneteket őfelsége Beatrix
                        királyné, szeretett hitvesünk testőrezredévé. Ti kíséritek őt a szent korona
                        elé.</p>
                    <p>- Hurrá, huj, huj, hurrá! - harsogott a katonák tomboló csatakiáltása. A
                        lovak megbokrosodtak az egetverő kiáltozástól, és két lábra ágaskodtak. A
                        kürtösök győzelmes rikoltozást csaptak.</p>
                    <p>A király Beatrix elé vezette a testőrezred kapitányát.</p>
                    <p>- Felségednek adjuk hadseregünk legdaliásabb lovasezredét. Régi vitézeit
                        beosztjuk a Szapolyai uram katonái közé. Ezerötszáz kemény erdélyi fickó,
                        mind kipróbált, vért szagolt, győzelemhez szokott és hozzánk hűséges lovas.
                        És Alfalui Mátyás a kapitányuk.</p>
                    <p>Beatrix elsápadt. Alig tudta elnyomni meglepetése, dühe és szégyenkezése
                        sikoltó kitörését. Mi ez? Árulás? Isteni gúnyja ez a gőgös imperátornak?
                        Vagy ördögi játéka a sorsnak?</p>
                    <p>Csak egy pillanatig tartott a fölindulása. A következő percben kicsillogtatta
                        hófehér fogsorát, és elmosolyodott.</p>
                    <p>- Köszönjük felséged atyai jóságát. Büszkék vagyunk új testőrezredünkre.</p>
                    <p>Rá sem nézett az előtte mereven álló kapitányra. Új testőrezrede elé vitette
                        magát, és meg­szem­lélte a daliás lovasokat. De ezalatt úgy ugrált a szíve,
                        mint egy vergődő madár. Visegrád­ra gondolt. Monelli nem jöhet vele. A
                        megfizetett olaszokkal megtömött vértesezred nem lesz ott, hogy
                        megakadályozza Corvin herceg megkoronázását. Ez a Mátyás maga az
                        Antikrisztus. Ez kavargott égő, lüktető agyában észbontó gyorsasággal. A
                        szeméből kicsordult a harag könnye... Alig várta, hogy visszavigyék a
                        palotába.</p>
                    <p>Beatrix majdnem élettelenül roskadt össze szobájában. Most már nem bízott
                        senkiben. Még abban sem, hogy Mátyás előtt nem merik őt bevádolni. Már meg
                        is tette valaki, a király hitt neki, s egy paraszt ezredest adott melléje
                        porkolábnak. Beatrix most már egyenesen a saját életét féltette. Úgy érezte,
                        mintha üldözött, űzött vaddá vált volna, egy dühös és vérszomjas kopó
                        kényére védtelenül odadobva.</p>
                    <p>Életében először félt és remegett.</p>
                    <p>Belátta, hogy Mátyás akaratán sem földi, sem pokoli összeesküvéssel nem tud
                        győzedel­meskedni. Tehát az égiekkel kell szerződést kötnöm - gondolta
                        olaszos esze járásával.</p>
                    <p> </p>
                </div>
              <div type="chapter">
                    <head>V</head>
                    <p>Beatrix Margit királyleány holttestéhez vitette magát a Nyulak szigetére.
                        Itt, Buda és Pest zajától, poros, piszkos levegőjétől, a munka és verejték
                        szagától egyformán távol egy egész kis világ pihent békés boldogságban:
                        apácák, barátok és keresztes lovagok országa vén hársak, szilfák és jegenyék
                        árnyékában. A sziget felett, mint egy szent Akropolisz, úgy trónolt a
                        do­mi­nikánus apácák kolostora, amely egyetlen rengeteg épületben
                        olvasztotta össze a klastromot, a főúri leánygyermekek nevelőintézetét és a
                        Margit királyleány emlékére szentelt templomot.</p>
                    <p>Beatrixot gyaloghintón vitték végig a templom hosszú főhajóján. A főoltár
                        előtt, amely egy régi római szarkofágban szent Clarissza ereklyéjét
                        rejtegette, kilépett a hintóból és térden csúszott a Madonna-kép elé.
                        Homlokát a hideg márványkőhöz nyomta, és szívdobogva köszöntötte a
                        Keresztrefeszített anyját:</p>
                    <p>- Ó, te éppoly sokat szenvedett égi Szűz, Istennek anyja, Élet királynője,
                        köszöntelek téged. Ó, Istennő, csodálatos Asszony, imádkozzál érettem.</p>
                    <p>Aztán fáradt testét a szentélyben levő szarkofághoz vonszolta. Itt feküdt
                        Béla király szűz gyermeke, faragványos, magas, fehér talapzaton nyugvó
                        koporsóban.</p>
                    <p>A karzaton nyolcvan apáca és ugyanannyi gyermekleány imádkozott. A
                        márványpadon ott térdelt Beatrix, és könnybe lábadt szemmel csüngött a
                        koporsón.</p>
                    <p>- Ó, te mennyei szépségű mártír leány, szűz leányzója Hestiának, édes nővérem
                        a szenvedés­ben és fényben, a te pártfogásod alá helyezem bűnbánó lelkemet.
                        Könyörgök neked, légy szószólóm a feletted trónoló Isten fiánál, akit
                        halálos és szent szerelemmel imádsz az örökké­valóságon át! Ments meg engem
                        a szégyentől és megcsúfoltatástól! Ne engedd, hogy bűnben fogant fattyú
                        hatalmába essem, aki gyűlöl és irigyel engem, kiűz a birodalmamból,
                        földönfutó koldus sorsára juttat, és ha barbár kényének úgy tetszik,
                        életemtől is megfoszt durva bosszú­jában. És kérd meg őt, a villámokat szóró
                        Teremtőt, a nagy Bírót, aki a hétpecsétes könyvből veszi számon bűneinket,
                        hogy bocsásson meg nekem, bűnbánó leányának. Ő látja az én lelkemet. Ő
                        tudja, hogy sohasem voltam engedetlen és megátalkodott. Ha vétkeztem, ezt a
                        csillagok és Fortuna kényszere alatt cselekedtem. Ő, a bocsánat és a
                        kegyelem kiapadhatatlan forrása, engedje meg, hogy belőle új életet igyam,
                        és megerősödjem az ő szerelmében. Köszö­nöm, hogy a boroszlói boszorkányt
                        már elszólította az utamból. Leborulok az Ő bölcsessége és kegyelme előtt,
                        hogy megelőzött engem az ítélet végrehajtásában. Hálát adok neki, hogy
                        megóvott az emberi élet kioltásától. Ó, milyen nagy, nehéz misszió volt
                        népemet és királyi trónomat az ő ördögi varázslata ellen megvédelmezni!
                        Gyónom neked, Mindenható Isten, hogy sokszor vergődtem és el is buktam az
                        eredendő bűn, Éva anyánk vétkében. De a lelkem tiszta maradt, és nagy
                        penitenciákat róttam magamra. Segíts meg engem rendeltetésem to­váb­bi
                        során: hogy Mátyás király népeit a te egyházad szolgálatában, a szent
                        szeretet védelmében római helytartód érdekeinek megtarthassam. Lásd, Mátyás
                        a hitetlen pogány okkal akar ellened szövetségre lépni. Látod, hogy készül
                        az egyházat letiporni, hogy üldözi a pontifex maximust, hogy támad fel
                        antikrisztusi gőgje a te akaratod ellen. Mindenható Atyám, látod, én nem
                        török az ő életére, s elűztem magamtól a sátán sugallását, hogy fattyú fiát
                        a megérdemelt büntetésben részesítsem. Nem nyúlok fegyverhez, mert írva
                        vagyon: aki fegyverrel támad, fegyver által vész el. Csak a te
                        bölcsességedhez folyamodom. Segíts meg engem magasztos céljaim elérésében.
                        És én elárasztom egyházadat arannyal és ezüsttel, és lábad alá helyezem a
                        birodalmat. Felépítem budai egyházadat olyan nagyra és pompásra, mint
                        amilyen a milánói dóm. Nagyobb templomot építek Pesten, mint amilyenre a
                        Szent Péter egyházát tervezi Bra­mante. És én alázatos, hűséges és jámbor
                        szolgálóleányzód leszek. Elzarándokolok Loretóba, és aranyba foglalom a
                        názáreti házat, amelyet angyalaid hoztak el a pogányok által
                        megszent­ség­telenített földről. Egész életemet a te szolgálatodra rendezem.
                        A római pontifex maximus­nak negyvenezer aranyat ajánlok, hogy az apostolok
                        fejedelmeinek templomát felépíthesse. Keresztes hadjáratot vezetek a
                        Szentföldre, és a Golgotát márvánnyal köveztetem ki, és bazilikát emelek a
                        keresztrefeszítés helyén. Én Istenem, én kegyelmes nagy Istenem...</p>
                    <p>Beatrix szeméből csurgott a könny, a válla megrándult a bűnbánat és a
                        megtisztulás édes kínjától. Felemelte nagy, meleg tekintetét az égre, mintha
                        megköszönné neki a megkötött szerződést.</p>
                    <p>Büszkén és ragyogó királyi fenséggel emelkedett talpra.</p>
                    <p>Az udvarhölgyek rajongva nézték az imádkozót.</p>
                    <p>- Csak a glória hiányzik a szőke fejéről - súgta oda Antonetta salernói
                        grófné a szomszédjá­nak.</p>
                    <p>A kóruson megzendült az apácák és növendékeik angyali himnusza. A templom
                        tele volt a királyné újjáéledt, diadalmas lelkével...</p>
                    <p> </p>
                </div>
              <div type="chapter">
                    <head>VI</head>
                    <p>Az idő megkeményedett, a levegő kitisztult és az utak járhatóvá lettek.</p>
                    <p>Mátyás útnak indult egy ragyogó, átlátszó, felséges téli reggelen. Kassán
                        készült nehéz, hat­lovas kocsiba ült, amelynek a tengelyekre erősített ezüst
                        oszlopairól szíjon függött a korbája, és kellemes rugékonysággal hintálta a
                        bennülőket. Hat gyönyörű erdélyi fekete ló vonta az utazóhintót. Ugyanilyen
                        kocsiban ült Beatrix és az ifjú herceg is.</p>
                    <p>Baj nélkül értek Visegrádra. A király annyira kimerült, hogy az itt épített
                        pompás kéjlakától egy egész hétig nem tudott elszakadni. Nagyon szerette azt
                        a pompás királyi villát, amely a hegy­fokon meredező fellegvár és a
                        sokbástyás Duna menti vízivár, mint két rettenetes pokol­kapu között árnyas
                        fasorok, gyümölcsösök és erdei ligetek mélyén tündöklött fehér és rózsaszínű
                        márványfalaival.</p>
                    <p>Itt kapta meg Mátyás Marsilio Ficino firenzei humanistának, a platói akadémia
                        egyik vezérének könyvét, amelyet a tudós szerző a nagy hírű magyar
                        mecénásnak dedikált. Ez egy időre elfelejtette minden testi-lelki
                        szenvedését.</p>
                    <p>A könyvet Galeotti köszönte meg a király nevében, és levelét így keltezte
                        Visegrádról:</p>
                    <p>“Ex Visegrado, paradiso terrestri.”</p>
                    <p>És eldicsekedett világhírű barátjának, hogy itt van a világ leggyönyörűbb
                        zuga.</p>
                    <p>- Bejártam ezt a kerek földet, de csak a párizsi parlament házában láttam
                        egyetlen dísztermet, amelyet a visegrádi paláciumhoz lehetne
                        hasonlítani.</p>
                    <p>Mátyás a hideg januári napsugárban oroszországi prémekkel kibélelt nyitott
                        gyaloghintóban vitette magát keresztül-kasul a kertnek most kopár, havas,
                        zúzmarás útvesztőin. Mégis mindig fázott. Úgy sóvárogta a tavaszt, mint a
                        szerelmes ember a csókok óráját.</p>
                    <p>A park közepén levő Cupido-szobor alatt, a vörös márványból épített s
                        körös-körül a kilenc múzsa fehér carrarai alakjától őrzött díszkút közelében
                        megállította az embereit. Ránézett a szoborra, és meleg, szerelmes
                        tekintettel simogatta meg a pajkos kis isten fehér márvány­idomait.</p>
                    <p>Sok tarkabarka, fiatalos kalandja jutott az eszébe. Azok az évek, a Podjebrad
                        Katalin és a Beatrix között lepergett özvegyi élet vidám epikureus örömei.
                        Apró kalandok Budán, Boroszlóban, itt Visegrádon, jártában-keltében az
                        országban, hadjáratai és bíráskodásai alatt, amikről - tudja - legendák
                        forognak az egész országban. Akkor nem volt még olyan hatalmas, nagy,
                        gyűlölt és imádott, rettegett és üldözött uralkodó. Akkor nem volt senkije:
                        sem felesége, sem fia; a trónja sem volt biztos; a magyarokkal is annyit
                        kellett birkóznia, mint az ellensé­geivel. Ő tudja csak, hogy milyen nehéz
                        ezt a szilaj, nyakas népet féken tartani. Török, cseh, lengyel veszedelem
                        ólálkodott szüntelen az ő árva feje fölött. Örökös háború, vér, tűz,
                        sebe­sülés, halál. Most is sajog minden untalan egy-egy rosszul gyógyult
                        sebe... Uralkodásának első negyedszázadában nem volt egyetlen esztendő vér
                        és tűzeső, háború és halálveszedelem nélkül. Mégis boldog volt akkor,
                        bizakodó, ujjongó és erős. Boldog. Tele volt a lelke, és magában hordozta az
                        egész világot. Most pedig feleség, gyermek, világraszóló hír, dicsőség,
                        hatalom, béke, biztos trón, leigázott, reszkető országok felett egyedül,
                        árván, boldogtalanul bolyong az égre tornyosuló fellegek között.</p>
                    <p>Nézte, nézte a gyönyörű, ifjú, nevetős istent, amint nagy, viharos örömmel
                        nyomná ki a vizet a hóna alatt szorongatott tömlőből. A hideg januári
                        napsugár nem tudta felolvasztani a kút befagyott vizét. Az istenfiú hiába
                        erőlködött.</p>
                    <p>- Nem csobog a vized... Befagyott, szegény kis, szerelmes istenke, hideg van;
                        tél van. Fázom. Megfagyott a fiatalság, a szépség, a szerelem. Az erő.</p>
                    <p> Környezete nem is sejtette, hogy milyen halálsejtelmekkel küszködik a
                        király. Mátyás a visegrádi tartózkodást arra is felhasználta, hogy a szent
                        koronát, amelyet itt őriztek a fellegvárban, biztonság okából átadja
                        fiának.</p>
                    <p>Nagy ünnepi szertartásokat rendelt a korona és a királyi jelvények
                        megtekintésére. Először Nagylucsei Dóczi Orbán püspök, a királyi kincstartó,
                        misét mondott a hegy tövében álló udvari kápolnában. A király a szentségház
                        előtt foglalt helyet, amely a legtisztább alabástrom­ból, dús aranyozással a
                        földkerekség egyik legdrágább tabernákulumja volt. A mise alatt szín­ezüst
                        orgonán játszott az olasz Dávid mester. A király idehozatta az ország
                        szentséges ereklyéit. Egy pillanatig azon töprengett, hogy kezébe veszi a
                        koronát, és azt a fia fejére teszi. Ki volna rá méltóbb, hogy megkoronázza
                        utódját, mint ő maga, aki annyi vért ontott e hazáért, ő, a Hunyadi János
                        fia, ő, a fekete sereg rettegett vezére, a nép imádott apja, az ország agya,
                        szíve és acélból való győzhetetlen kardja? Ki tett többet egymásért: az
                        ország őérte, vagy ő az országért? Ki emelte ki zűrzavaros zülléséből,
                        szegénységéből, romlottságából, németnek, töröknek, stíriai apró
                        kényuraknak, cseh rablóbandáknak, oláh tolvajoknak, rác útonállóknak
                        karmaiból? Ki merne ellene szólni, pártot ütni, elégedetlenkedni, morogni,
                        ha ő most fejére illesztené jogos tulajdonát egyetlen fiának, Corvin János
                        úrnak, a leggazdagabb és leghatalma­sabb magyarnak, Matthias rex fiának,
                        Hunyadi János unokájának?</p>
                    <p>Vele szemben Beatrix imádkozott a Madonna oltára előtt. A király ránézett a
                        hitvesére.</p>
                    <p>Ez a gőgös, nagyravágyó, hazug és hűtlen némber ellenezné talán?</p>
                    <p>Mátyás szívében mérhetetlen keserűség, megvetés és düh lobogott fel erre a
                        gondolatra.</p>
                    <p>Ez a gyönyörű szőke bestia megérdemelné, hogy kiszolgáltassam őt a magyarok
                        égő gyűlö­letének. Ó, hogy szerettem őt - gondolta dühös elérzékenyedéssel
                        -, és ő a fiam életére tört... ki tudja, az enyém ellen nem szőtt-e ördögi
                        orgyilkos, méregkeverő terveket?... A koronát akarja kilopni az országból, a
                        hitvány kígyó Ulászlóhoz akart szökni, ez a megbomlott céda némber... Ó, de
                        kár azért a sok szerelmes szeretetért, amit reá pazaroltam!</p>
                    <p>Lehajtotta fejét, és lecsukta fáradt, súlyos szemhéját.</p>
                    <p>Csak meg ne tudja senki - gondolta égő nyugtalansággal. - Csáky tudja,
                        Monelli tudja, néhány cinkosa még bizonyára tudja... Bakócz tagadja... nos,
                        ez ellen nem tehetek semmit... Csákyt a pálosok közé csukattam... a perjel
                        jól vigyáz rá... Monellit lenyakaztattam, cinkosait össze­fogva a váraljai
                        börtön fenekén őrzik... másnak sejtelme sincs, hogy miért adtam melléje a
                        székelyeket... ó, Istenem, engedd, hogy ezt a vakon támolygó, eszeveszett
                        asszonyt mindvégig megvédelmezhessem a saját őrjöngő démonától...</p>
                    <p>Újra eszébe jutott a fia, és ránézett a sovány, barna, csendes gyermekifjú
                        ártatlan, közönyös arcára.</p>
                    <p>Csak addig éljek még, amíg ez a gyenge gyermek rászorul az én védelmező
                        pajzsomra... Mert ha elpusztulok?...</p>
                    <p>Hirtelen dühroham rázta meg.</p>
                    <p>Meg kell őt koronáztatnom. Ha másért nem, azért is - harsogott lelkében egy
                        bosszúálló isten szörnyű biztatása -, hogy megalázzam, megrémítsem,
                        lesújtsam Beatrixot a földnek piszkos porába.</p>
                    <p>És már meg akart mozdulni, hogy elvegye a kincstartó kezéből a koronát, és
                        megoldja a trónöröklés izzó problémáját. De nem tudott megmoccanni.
                        Fogcsikorgatva erőlködött, hogy kínszenvedésben vonagló testével
                        felemelkedjék. Hiába. Kiverte a verejték; érezte, hogy vér­csomó szalad fel
                        a torkába. Mi ez? A halál? Mereven, fájdalomtól gyötörve ült az aranyozott
                        márványtrónon, a szentségtartóval szemben, tömjén illatában, világoskék,
                        felkanyargó felhők opálos fényében. Olyan volt, mint egy béna Jupiter az
                        Olümposzon.</p>
                    <p>- Nem szabad, hogy lássák nyomorúságomat - sóhajtott magában keservesen,
                        összeszorította ajkát, és verejtékező homlokát törölgette.</p>
                    <p> Azon az éjjelen Beatrix nem hunyta le a szemét. A vár zsúfolva volt az udvar
                        temérdek népével. A főurak a hegy lábánál sátrakban tanyáztak. A Duna mentén
                        álló búzamalmok megállították nagy lapátos kerekeiket. A molnárok
                        felkuporodtak a malom tetejére, és onnan nézték a csillogó szekérsátort.
                        Hideg volt. Az ég ólomszürke és felhős, de valami titokzatos fehér fátyol
                        ezüstjét teregette rá az éjszaka. A hó tisztára és félelmesre fehérítette a
                        hegyeket. Mintha kísértetek lenge köde úszkálna a vár fölött. Ködleányok
                        foszlós, habos, terjengős felhőteste. Néha megharsant az őrség kürtje. Az
                        órákat számolták az őrök. Egymásnak adtak jelet az éberségükről.</p>
                    <p>Beatrix a szobája ablakában állt, a loggia két rózsaszín márványoszlopa
                        között. Testét nehéz, prémes bunda takarta be, puha, illatos, hófehér
                        menyétszőrme gallérjába húzta kipirult arcát. Didergett, de belül lángot
                        ontott az égő, lihegő tüdeje.</p>
                    <p>- Mit tegyek, Úristen, mit tegyek? - suttogta önfeledten, amint az őrök
                        kiáltásait, az ajtó előtt strázsáló új testőreinek kopogását és a vár alatt
                        meggyújtott máglyarakások ropogását figyelte.</p>
                    <p>A hegyek felől sasmadarak kiáltozása szelte át a fagyos, tiszta levegőt.</p>
                    <p>- Senkim sincs, Mátyás mindenkit elpusztított mellőlem, itt vagyok ezernyi
                        mérföldekre atyámtól, a nápolyiaktól, véreimtől...</p>
                    <p>A Duna vize nagyokat loccsant. Csónakok jártak a töltésen gubbasztó,
                        idomtalan, nagy kerekű malomkabinok között. Beatrix a nápolyi időkre
                        gondolt.</p>
                    <p>Így loccsant egy-egy vízbe dobott hulla, egy-egy lázadó báró keresztülszúrt
                        teste... Istenem, Mátyás engem is lázadónak tart... Mátyás gyűlöl engem, s
                        nekem egyetlen pártfogóm sincs, aki kardot rántana értem, ha most...</p>
                    <p>Majdnem elsikoltotta magát. A várkastély tornyában megkondult a harang.
                        Éjfélt kongatott.</p>
                    <p>Beatrix térdre borult.</p>
                    <p>- Madonna, emlékezzél rá, mit ígértél a domonkos apácák klastromában... És
                        most meg­engeded, hogy itt nyomorultan elpusztuljak?</p>
                    <p>A szél keresztülfújt a loggián, és eloltotta az aranyozott kandeláber
                        valamennyi lángját.</p>
                    <p>Beatrix megrémült. A Duna felől jeges havat vágott arcába a szárnyra kelt
                        északi szél.</p>
                    <p>Körülnézett, vak sötétség vette körül. Eszeveszett ijedtséggel
                        sikoltozott:</p>
                    <p>- Szentséges Madonna, de elhagytál engem!</p>
                    <p>A sikoltásra felébredt öreg dajkája, a nápolyi Nardella Parmesana.</p>
                    <p>- Monna Nardella, ki kopog az ajtóm előtt?...</p>
                    <p>- Szentséges madonna, mint rendesen... az éjjeli testőrök járnak föl és
                        alá.</p>
                    <p>- Székely zsiványok? Gyilkosok? Mátyás zsoldosai?</p>
                    <p>- Hűséges, derék nép, gyönyörűségem - csitította az öreg dajka, és
                        megsimogatta a királyné fejét.</p>
                    <p>- Nardella, hívasd be a salernói grófnét - rimánkodott Beatrix.</p>
                    <p>Antonetta éjjeli pongyolában lépett a királyné ágyasházába. Gyertyát
                        gyújtott, és letette az ablak párkányára.</p>
                    <p>- A királynál voltál? - rivallt rá Beatrix eszelősen.</p>
                    <p>A grófnő elsápadt.</p>
                    <p>- Diva, nem értem...</p>
                    <p>Beatrix dühösen rákiáltott:</p>
                    <p>- Mindent tudok, gyalázatos bestia. Te a király szeretője vagy. Régóta tudom.
                        Most is az ő ágyából jössz!</p>
                    <p>Antonetta felsikoltott:</p>
                    <p>- Madonna diva Beatrice, csillapodjék! Nardella a szobámban költött fel...
                        Egy szobában alszom Kisfaludy Zsófikával...</p>
                    <p>- Az is a király szeretője... mind a ketten azok vagytok... egymás tudtával,
                        egymást tanítgatva, egymást ajánlva, mint a...</p>
                    <p>- Ne mondja ki, felség! - könyörgött a grófnő.</p>
                    <p>- Kimondom! Becstelen, céda, cifra lányok vagytok, a király ágyának komisz
                        cselédei... régen tudom, hogy miért gyűlöl engem a király!</p>
                    <p>Antonetta könyörgésre fogta:</p>
                    <p>- Madonna, a Szent Szűz nevére kérem, ne izgassa magát. Felségednek láza
                        van... felséged beteg...</p>
                    <p>A királyné megrázta sátoros, dús puha aranyhaját.</p>
                    <p>- Antonetta, te gyűlölsz engem, és a király szeretője vagy. Te elárultál
                        neki. Tudom, ne tagadd, te súgtad meg neki a visegrádi tervet, te
                        cseréltetted ki a testőrezredemet, te öletted meg Cattivellót, te
                        akasztattad fel Monellit, te halálra üldözöd a híveimet, te halálra keressz
                        engem is, te méregkeverő, te boszorkány... te gyilkos!...</p>
                    <p>Antonetta sírva fakadt és a kezeit tördelte. A királyné levegő után
                        kapkodott.</p>
                    <p>- Hát jó. Győztél, Antonetta. A királlyal meggyűlöltettél mindörökre. Mátyás
                        félti a koronát, és félti tőlem a fiát. Hát jó. Majd elválik, ki húzza
                        tovább. De te meg akarsz engem ölni, Antonetta!</p>
                    <p>- Felség! - sikoltotta a grófné, és Beatrix keze után kapott.</p>
                    <p>- Hallgass! - sziszegte Beatrix. - Te el akarsz engem tenni láb alól, te
                        elhitetted a királlyal, hogy ha nem siet, akkor én küldöm őt a
                        másvilágra...</p>
                    <p>- Madonna, legyen irgalmas, madonna, ne gyötörjön - sírt a grófnő fuldokló,
                        ájuldozó ijedt­séggel.</p>
                    <p>- Mindent tudok, Antonetta... A király nem akar botrányt. Szégyellne, ha
                        alattvalói nevetnének rajta. Bántja a hiúságát... És fél Európa
                        felháborodásától, fél a pápától, fél a mindenható Úristentől.</p>
                    <p>Beatrix megállt. Megrázta a fejét.</p>
                    <p>- Nem, ő nem fél az Úristentől. Hiszen ő maga az Antikrisztus.</p>
                    <p>Antonetta remegve nézett a dühöngőre. Beatrix nem engedte szóhoz:</p>
                    <p>- A király nem akar perbe fogni. Eltitkolja, hogy miért haragszik rám. De azt
                        hiszi, hogy amed­dig én élek, addig nem biztos az élete. Meg akar előzni,
                        ezt főztétek ti ki, ezért oszlattátok fel vértesezredemet, ezért
                        állítottátok ide ezeket a székely pribékeket... hóhérokat küldtetek a
                        nyakamra... itt dobognak az ajtóm előtt... hallod, Antonetta, a bakó
                        lépéseit?... Antonetta, Mátyás, Corvin János... verjen meg az Isten
                        benneteket!</p>
                    <p>Beatrix lerogyott az ágyára. Antonetta odaborult, átfonta karjával a királyné
                        hideg, reszkető lábait, és a könnyein keresztül csókolgatta.</p>
                    <p>- Isteni madonna, gyönyörűségünk, szívünk, életünk, esküszöm az Isten
                        egyszülött fiára, hogy csupa képzelődés, amit beszélsz. Én egy szóval sem
                        árultalak el a felséges királynak. Én nem tudok semmit, engem ne vádolj, én
                        nem vétkeztem ellened, madonna, sem szerelemmel, sem árulással...</p>
                    <p>Beatrix kínosan vergődött az ágyon.</p>
                    <p>- Ne beszélj, hallgass... mérges kígyó vagy... hazugság a leheleted is...
                        gyilkos vagy... segítség, megölnek, gyilkos, gyilkos! - sikoltozott
                        velőtrázó, éles sikoltással. A feje hátrahanyatlott, és sápadt ajaka nyitva
                        reszketett tovább a ki nem mondott szavak halálos erőlködésében...</p>
                    <p>Antonetta és az öreg jajveszékelő dajka kirohantak a folyosóra.</p>
                    <p>- Segítség!... A királyné őfelsége, a madonna, segítség!...</p>
                    <p>Orvosok, papok, síró, jajgató, lótó-futó asszonyok rohanták meg a királyné
                        szobáját.</p>
                    <p>Egy testőr a királyhoz szaladt. Mátyás előszobájában Bakócz, az alkancellár
                        virrasztott. Várta a király hívását. Jegyzők és kancellisták bóbiskoltak a
                        padokon. Fodor Crispus István egy oklevelet javítgatott.</p>
                    <p>- Haldoklik a királyné! - lihegte a testőr.</p>
                    <p>Fodor István apát felugrott, és kétségbeesett jajkiáltással rohant a király
                        ajtajához. Bakócz visszatartotta.</p>
                    <p>- Ne bántsd a felséget.</p>
                    <p>- De illustrissime!</p>
                    <p>- Őfelsége alszik - suttogta az alkancellár, és vastag függönyt húzott a
                        király ajtója elé.</p>
                    <p>- De ha meghalna a madonna? - lihegte az apát.</p>
                    <p>- Őfelsége alszik - felelt egykedvűen az alkancellár, és azon törte a fejét,
                        mit jelentene az ő személyére nézve, ha Beatrixot elszólítaná az Úr arról a
                        sakktábláról, amelyen ő most a maga döntő húzásait teszi.</p>
                    <p>Hidegen és közönyösen felállt, és átment a királyné lakosztályába.</p>
                    <p>Beatrix már magához tért, és szemrehányásokat tett Antonettának:</p>
                    <p>- Leányom, miért ijedtél meg ilyen mértéktelenül? Antonetta, te túlságosan
                        egzaltált vagy, és hiábavaló csődületet jajveszékelsz össze. Antonetta, nem
                        gondoltál arra, hogy feleslegesen ijesztgeted az imperátort?</p>
                    <p>Antonetta borzongva nézte a királynét.</p>
                    <p>Bakócz visszahúzódott az ajtóból.</p>
                    <p>Jó, hogy nem engedtem háborgatni a királyt. Még nem érkezett el az idő,
                        amelyben a kocká­nak el kell dőlnie.</p>
                    <p>És nyugodtan visszament a diplomáciai oklevelekhez.</p>
                    <p>A folyosón egy hatalmas, fekete alak leste a királyné felől kiszivárgó
                        híreket. Galeotti volt, a humanista.</p>
                    <p>A halál félelme ez. Vigyázni kell, mert a haláltól való rettegés már sok
                        véres tragédiának volt az okozója - gondolta aggodalmasan. - Kettőzött
                        éberséggel kell vigyázni az imperátorra.</p>
                    <p>Hűséges lelke reszketett a félelemtől.</p>
                    <p> </p>
                </div>
              <div type="chapter">
                    <head>VII</head>
                    <p>- Nincsen semmi bajom; egészséges vagyok, mint a makk; az ördögbe is,
                        ötvenéves korában csak bolond ember gondol a halálra! - ujjongott Mátyás,
                        ahogy egész napra megszűntek a fájdalmai. És nagy bizodalmában, a
                        felcsillant életreménység hetyke mámorában úgy képzelte, hogy most kezdi el
                        az élet ragyogó férfiúi aranykorát.</p>
                    <p>Hazagondolt Magyarországra, és hirtelen elhatározással a rendeket egybehívta
                        Budára.</p>
                    <p>Most végleg megtöröm az én legmeghittebb és legbensőbb ellenségemet: a
                        Báthoryakat, a Szapolyaiakat, az egész régi főnemesi oligarchiát. Elsöpröm
                        őket, mint a legyeket, szétzúzom, mint a pelyvát, ha kell, egész új
                        arisztokráciát teremtek markos várvitézekből, jobbágyok fiaiból, derék budai
                        vargák, kolozsvári ötvösök és komáromi hajósok ivadékaiból. Az alfalusi
                        Matyi fiút kinevezem temesi főispánná. Van olyan erős legény, mint Kinizsi
                        Pál volt fiatal­korában - gondolta elmosolyodva a Kinizsi Pál pályafutásán.
                        - A molnárlegény most ellenben praktikál a Szentgyörgyi grófokkal és
                        Beatrixszal.</p>
                    <p>Keserűen nevetett. De aztán összevonta szemöldökét:</p>
                    <p>Különben mi szükség van oligarchiára? Abból a távolságból, ahonnan én nézem
                        őket, úgyis valamennyi egyformán kicsiny. Legyen minden magyar ember
                        egyenlő, fizessen adót, szol­gáljon a hadseregemben, engedelmeskedjék a
                        parancsaimnak, az én dolgom a gondolkodás, a hódítás, enyém az ítélet, a
                        hatalom, én vagyok a jog és az igazság, én parancsolok, és az emberek
                        engedelmeskednek.</p>
                    <p>Lázas álmában feltárult a római castrum képe, a Fekete-tengertől a
                        Keleti-tengerig minden országok abba a nagy római castrumba zsúfolva, népek
                        és nemzetek, mint légionáriusok lesik az ő imperátori parancsszavát.</p>
                    <p>- Nem halok meg még - biztatta önmagát újraderült, ragyogó optimizmussal. -
                        Hiszen még nem is tettem semmit. Most vagyok csak ott, ahol a régi, nagy
                        dinasztiák sarjai trónra lépésük alkalmával kezdeni szokták. Most jutottam
                        csak oda, hogy a birodalmam kerek, egész, elvitathatatlan, a korona biztosan
                        ül a fejemen, s a fiamnak biztosíthatom, akár egy Úristen kegyelméből
                        született trónörökösnek. Még csak most kezdődik a Corvinusok dinasztiája,
                        amelyet az én nagy, szent, édes asszonyanyám alapított.</p>
                    <p>A király elérzékenyedett.</p>
                    <p>- Mindent az ő forró, bátor, mértéktelen, mély, csodatevő anyai szeretetének
                        köszönhetek. Ó, Szilágyi Erzsébet, te nagyobb voltál, mint a Gracchusok
                        anyja, te, a bibliai szent asszonyok mása, te, a nagy görög császárnak
                        ivadéka... ó, ha te még élnél, édes, kedves asszonyanyám!</p>
                    <p>Mátyás elhatározta, hogy olyan templomot építtet édesanyja emlékezetére;
                        amilyenhez hason­ló nincs a föld egész kerekségén.</p>
                    <p>Aztán eszébe jutott, hogy a császárral és fiával való tanácskozások nagyon
                        siettetik az el­utazását. De alig tudott megválni Magyarországtól.</p>
                    <p>- Szeretném még meglátogatni Kolozsvárt, Kassát, Pécset, Nagyváradot - mondta
                        környe­ze­tének. - Szeretném ezeket a városokat is naggyá, erőssé, fényessé
                        tenni, hasonlóvá Budához. Nem jó az, ha az országban minden kincs, minden
                        műveltség, minden szorgalom egy város­ban halmozódik fel. Lám, az olaszok
                        azért olyan gazdagok és műveltek, mert sok a nagy és hatalmas városuk.
                        Kolozsvárból Firenzét szeretnék csinálni, nagy kereskedelmi és ipari
                        sürgés-forgással. Pécsből Ferrara és Bologna példájára tudományos központot
                        teremtek - ugye, fiam, Ernuszt Zsigmond? - fordult a jelenlevő gazdag,
                        művelt pécsi püspök felé - ugye, mindent megcsinálunk, ha visszajövök és
                        összefogunk?</p>
                    <p>Egészen belepirult a lelkesedésbe.</p>
                    <p>Mégis elhagyta Visegrádot, és Bécs felé indította udvarát. Reggeltől délig
                        azonban meggon­dolta. Nem tudott elszakadni anyja emlékétől és hazája
                        rögétől. Hirtelen kiadta a parancsot, hogy Esztergomban stációt
                        tartsanak.</p>
                    <p>Esztergomban a gyermek prímás, Hyppolit látta vendégül a királyi
                        családot.</p>
                    <p>Esztergom után a Duna-parti Komárom következett.</p>
                    <p>- Ebből a városból Velencét teremtek, meglássátok - szólott környezetének,
                        ahogy körülhor­doztatta magát az új, ékes főúri paloták között. - A várat
                        minden oldalról víz veszi körül, gyerekjáték lesz a Dunából csatornákat
                        vezetni be a város házai közé. - Hej, Camicia! - kiáltott a kíséret végén
                        baktató építész és udvari mérnök után - te visszatérsz ide, felveszed a
                        város tervrajzát, és vázlatot készítesz a csatornázásról. Értesz hozzá,
                        Camicia?</p>
                    <p>Az építész tiszteletteljesen bólintott.</p>
                    <p>- Hallom - folytatta a király -, hogy nálatok Itáliában ennél nagyobb
                        feladatokat is megoldanak a mérnökeitek. Hej, ha nekem egy Leon Battista
                        Albertim vagy egy Averulinóm volna!</p>
                    <p>És azon törte a fejét, hogy bármily áldozat árán is, de udvarába édesgeti a
                        leghíresebb olasz építőmestereket.</p>
                    <p>A Duna jegén szánkirándulásokat tett, és sajnálta, hogy az itt állomásozó
                        Bucentaurus nevű hajó tétlenségben ül a téli kikötőben.</p>
                    <p>- Majd tavasszal, majd visszafelé - vigasztalta magát. Most újra enyhültek a
                        fájdalmai, s határ­talan életkedv izgatta fel szívét. Minden apróság
                        boldoggá tette. Örült a városnak, a házak architektúrájának, elábrándozott
                        egy hárfa pengésén, gyönyörködött lovaiban, ékszereiben, fegyvereiben,
                        boldogan nézte az alászálló nap zöldes-lilás aranyos udvarát, a hegyek
                        szelíd hullámvonalát, amely az alkonyatban tömören rajzolódott az
                        égboltozatra. Ilyenkor szerette a kopasz, magánosan didergő fákat a
                        fellegvár körül. Egy-egy ilyen fa eszébe juttatta az ő korai öregségét. De
                        nem önmagát, a fát sajnálta férfias és művészi elérzékenyedésében.</p>
                    <p>A királyné sürgette. Bécsben várják Miksa követeit. A linzi találkozást nem
                        lehet halogatni. Mátyás tudta, hogy sok függ ettől a találkozástól. Talán
                        minden. De mégsem sietett. Napokat töltött el Tatán, a márványfalú királyi
                        vár pompás termeiben. A palotát körülöleli a tó, azon túl a vadaskert, ahol
                        szelíd szarvasok és őzek dideregtek az istentelen hidegben.</p>
                    <p>- Csak tél ne volna soha! - türelmetlenkedett Mátyás, és határtalan királyi
                        gőgjében elhatá­rozta, hogy olasz gyarmatvárost szerez magának, visszaveszi
                        vagy megvíjja Anconát, s ott tölti ezután a telet.</p>
                    <p>Dionysius Cynthius, az anconai költő, aki utóbbi időben az udvari poéta
                        állását töltötte be, hízelgő szemrehányásokat tett a királynak.</p>
                    <p>- Kár volt, hogy felséged Ancona városát visszaadta a pápának. Az anconai
                        polgárok könnyes szemekkel gondolnak az Augustus pártfogására.</p>
                    <p>Tata mellett volt Ószőny városka, a rómaiak hajdani Brigentiuma. A légiók
                        főhadiszállása. Mátyás pillantása átrepült a történelmi emlékek által
                        megszentelt mezőkön. Látta a castrumot, a maga gigantikus nagyságában és
                        aprólékos rendjével. Látta a prefektust, amint seregszemlét tart, és figyeli
                        a gyakorlatozó légionáriusokat.</p>
                    <p>- Hej, Camicia! - szólt oda az építésznek - ha visszamegyünk Budára,
                        megkezded az óbudai castrum építését.</p>
                    <p>Az építész a királyhoz sompolygott, aki mindenkit elküldött a közeléből.
                        Öszvére hátáról le­csatolta hatalmas bőrtáskáit, nagy, sárga pergamenlapokat
                        szedegetett elő, és halkan suttogva, sárga, bütykös ujjával oda-odabökve a
                        zizegő-ropogó kártyákra, mámorosan magyarázta a castrum beosztását.</p>
                    <p>Mátyás szívét elöntötte a forróság, termete kiegyenesedett, és ki akart
                        ugrani prémmel bélelt hordszékéből.</p>
                    <p>Most mindenki ugrásra készülő fiatal oroszlánnak nézte volna a beteg,
                        fölfakadt sebektől vérző, lázban gyötrődő királyt.</p>
                    <p> Még Pozsonyban időzött pár napig a király, s aztán február 22-én végre
                        megérkezett osztrák székvárosába. Mire ideért, egészsége csaknem egészen
                        helyreállott. Derült jókedvében most szebbnek és kedvesebbnek találta
                        Bécset, mint valaha.</p>
                    <p>Mint legutolsó évében bécsi tartózkodásának, ő maga most is a Burgba szállt,
                        míg Beatrixnak a Cillyerhofban rendezte be udvarát. Jobb szerette, ha
                        Beatrixszal nem lakik egy fedél alatt. Nem félt a királyné olasz
                        erkölcseitől, a méregpohártól, amelyről annyit suttogtak neki. De jelenléte
                        izgatta. Szerelem és gyűlölet volt abban az érzésben, amit a nápolyi asszony
                        látása felkorbácsolt a lelkében. Most már csak arra vigyázott, hogy egyiket
                        se árulja el sem Beatrix, sem más emberfia előtt.</p>
                    <p> </p>
                </div>
              <div type="chapter">
                    <head>VIII</head>
                    <p>Bécs városára újra rávirradt a nap. A királyi pár és környezete még a réginél
                        is nagyobb pompát fejtett ki, a magyar urak ellepték a várost és pazarló,
                        mulatós kedvük megduzzasztotta a polgárok erszényét. Nagy lett a drágaság,
                        de Mátyás királynak voltak a legjobb aranyai egész Európában. A Szent
                        István-dóm körül egész apró városka épült: kőművesek, szobrászok, fafaragók,
                        asztalosok, ötvösök és festők tanyája. Öt év óta mindenütt lázasan
                        építkeztek. Bécs virágzott és ragyogott a rabszolgaság megaranyozott
                        bilincseiben. A polgárok csodákat beszéltek a magyar király terveiről.</p>
                    <p>- Velencét csinál Matthias rex Bécsből - magyarázta valaki a Lugeck sarkán, a
                        posztókeres­kedő kölniek és regensburgiak tárházai előtt. - A Dunát bevezeti
                        a városba, körülárkoltatja a várost, a skót barátok kapujától a
                        Dominikánus-bástyáig széles csatorna öleli körül Bécset... az lesz aztán a
                        pompás...</p>
                    <p>- Bolondokat beszélsz, öcsém - vágott közbe Hans Schneider, a Habsburgokhoz
                        hű öreg bor­kereskedő és tanácsúr. - Szodoma és Gomorrha lett a mi derék,
                        erkölcsös városunkból.</p>
                    <p>- Pesten is így cselekedte - felelt a fiatal posztókereskedő. - Az is
                        valóságos szigeten fekszik: körös-körül hömpölygi a Duna, ha kinyitják a
                        zsilipeket. Én láttam ám, nem mendemonda után jártatom a számat. Nálunk is
                        úgy lesz, azt mondom, uraim. És kőhidat is építtet a Dunán. Azért van itt a
                        sok olasz építőmester.</p>
                    <p>- Verje meg őket a Mindenható - káromkodott a tanácsúr. - A vége mégis az
                        lesz, hogy elpusztulunk a temérdek adó miatt. Hej, mégiscsak jobb volt az
                        öreg császár alatt...</p>
                    <p>- Pszt! - integetett izgatottan egy pohos, fogfájós céhmester, és odamutatott
                        a regensburgi ház előtt beszélgető csoportra. - Árulók vannak a
                        közelben.</p>
                    <p>A regensburgi ház hatalmas boltja alatt, simára koptatott, keskeny kőpadon
                        Teschler Miklós, a fényűző és hatalmas kereskedőkirály beszélgetett régi
                        barátjával, Galeotti Marzióval.</p>
                    <p>A kereskedő szőke szakállas, halvány arca kissé megöregedett, s a hangja
                        elmélyült és a sze­me pillantása megbágyadt. Már eladó lánya volt, és üzlete
                        oly mértéktelenül elhatalmasodott hogy roppant gazdagsága, gondja, dolga
                        súlya alatt majd leroskadt a válla. A nyugtalan bécsi nép, amely Mátyás és
                        helytartói vaskeze alatt a régi jó idők kényelmes, szabados, petyhüdt
                        rendetlenségét sóhajtozta vissza, tajtékzó gyűlölet fújt a magyarpárti
                        Teschlerek ellen. A lakosság állandó forrongásban élt. Teschler lelke tele
                        volt aggodalommal.</p>
                    <p>- Hogy szolgál a király úr egészsége? - tudakolta Galeottitól.</p>
                    <p>Az olasz most is hajadonfővel járt, őszülő sörényét a dunai szél
                        meg-meglobogtatta. Rengeteg termetét finom posztókabát fedte, kihajtott,
                        fehér vászoningéből rózsavíz illata áradt. A kereskedő kérdésére homloka
                        mély ráncokba borult.</p>
                    <p>- Hej, itt van a baj, messer Niccolo - sóhajtotta bánatosan. - Az oroszlán
                        megrokkant, és a sivatag apró bestiái szemtelenül kerülgetik a
                        barlangját.</p>
                    <p>- Otthon is, Magyarországon? - kérdezte a kereskedő.</p>
                    <p>Galeotti meghökkent.</p>
                    <p>- De az oroszlán mégiscsak oroszlán marad - javította ki magát gőgösre
                        felfújt fontoskodó arccal. - Az imperátor sohasem volt olyan hatalmas, mint
                        most. Múló gyengélkedés, köszvény, reuma, fáradtság, régi sebek
                        okvetetlenkedése... De az isteni Corvinus gránitból van, és Matuzsálem korát
                        jósolják neki a csillagok.</p>
                    <p>Teschler hitetlenül rázta a fejét.</p>
                    <p>A tér túlsó oldalán nagy csődület támadt.</p>
                    <p>A házakból kifutottak az emberek, és nevetgélve, kedélyes bizalmaskodással
                        kiabáltak:</p>
                    <p>- Jönnek a svájciak, jönnek a svájciak!</p>
                    <p>- Miféle idegenek azok? - kérdezte Teschler érdeklődve.</p>
                    <p>Galeotti mosolyogva magyarázta:</p>
                    <p>- Tele van a város messze földről jött követekkel. Az egész világ Mátyás
                        király felé tolong. Azok a luzerni követek.</p>
                    <p>Teschler most már jól szemügyre vette a fodros fövegben, nehéz fegyverzetben,
                        óriás csizmákban baktató idegeneket.</p>
                    <p>- Ki az a hosszú, szikár, kopasz, körszakállas öreg úr?</p>
                    <p>- Az Russ Menyhért uram. Otthon Luzernben törvényszéki jegyző, jámbor,
                        óvatos, becsületes férfiú, krónikaíró is egyben, a toll jeles mestere.</p>
                    <p>- És az, az alacsony, tömzsi, kurta nyakú fickó?</p>
                    <p>- Az Schilling mester, luzerni polgár, a követ kísérője. Egész Bécs ismeri
                        őket és örül, ha furcsa ruhájukat, ijedt nyárspolgári arcukat és a nyomukban
                        lovagló tizenkét apródot - a Mátyás király által melléjük rendelt
                        díszkíséretet - megpillantja.</p>
                    <p>- Mi szüksége van rájuk az imperátornak?</p>
                    <p>- Ezek a mulatságos fickók kemény és hasznavehető népet képviselnek, messere.
                        Jeles katonák, persze jó pénzért, és ravasz diplomaták. Mátyás a
                        Habsburgokat ijesztgeti velük.</p>
                    <p>Már akkor oda is ért Russ Menyhért és kísérete. Galeotti nyájasan üdvözölte a
                        svájciakat.</p>
                    <p>- Hogy telnek a napok, magister? - kérdezte barátilag.</p>
                    <p>A követ megtörölte izzadó homlokát.</p>
                    <p>- Nagyon megvárakoztat bennünket a király. Már két hónapja itt lopjuk a
                        napot, s még el sem jutottunk az imperátor magas színe elé.</p>
                    <p>- Sebaj - nevetett a humanista. - Bécs szép város, a népe kedves és
                        vendégszerető, van sok látnivaló és a király őfelsége tejbe-vajba füröszti
                        méltóságtokat.</p>
                    <p>- Csak az a sok borravaló ne volna - sopánkodott a luzerni követ. - Matthias
                        Corvinus udvará­ban több az ajtónálló, mint a francia királynál, és
                        mindegyiknek egy arany dukál a fogad­tatásoknál.</p>
                    <p>- De ha telik méltóságtoktól - tréfált jókedvűen az olasz. - Az uraság
                        költséggel jár.</p>
                    <p>- De túlságosan sokkal - panaszkodott amaz. - Mondja meg nekem, messere, mi
                        szükség van arra, hogy az udvari síposok, trombitások és zenészek
                        éjjelizenét adjanak a követeknek? Mi szükség arra, hogy magamfajta szegény
                        krónikást, ha kiteszi lábát a Lugeck vagy az Am Hof kövezetére, tizenkét
                        hajdú, három testőr, nyolc inas és tíz csatlós kísérgesse? Nekem egész
                        követi fizetésem nem tesz ki annyit, mint amennyit e semmirekellő léhűtők
                        között borravaló gyanánt szét kell osztogatnom.</p>
                    <p>- De megéri a nagy tisztesség, ami itt körülveszi méltóságtokat - nevetett az
                        olasz, és rámutatott a csődületre, amely a püspöki palota felől, a zsidók
                        utcájából és a Hoher Markt felől özönlött a svájciak köré.</p>
                    <p>Az apró, kövér, szoknyavadász hírében álló Schilling aljegyző úr vette át a
                        szót:</p>
                    <p>- Szép, szép a nagy tisztesség, csak az a baj, hogy nem lehet ám rajta sem új
                        ruhát, sem mo­kány paripát venni a régi elnyűtt és holtra nyargalt után.
                        Pedig nekünk a nagy tisztesség okáért talpig újra kellett ruházkodnunk.
                        Lovakat, nyergeket, lószerszámot vennünk. Kovácsnak patkolásért, szabóknak
                        ruhákért, fogadósnak ételért, italért, vargának csizmáért fizettünk, mint a
                        köles, vagy - tette hozzá szégyenkezve - adósak maradtunk, ha volt benne
                        emberség, hogy hitelezzen.</p>
                    <p>- Majd kifizeti a király úr őfelsége - biztatta Galeotti.</p>
                    <p>- Tenger pénzt hajigáltunk ki ingekre, kalapokra, kardokra, kardkötőkre,
                        sarkantyúkra, fővédőkre, borotválkozásra; alamizsnát is kellett osztogatni,
                        a lányok is pénzbe kerültek.</p>
                    <p>- Nono - vágta közbe az öreg Russ Menyhért -, ezt nem kell éppen híresztelni,
                        vagy beszélj csak egyes számban öcsém...</p>
                    <p>Az öregúr inkább azon panaszkodott, hogy a bécsi nép zsarolja őket, mert
                        együtt látván a király kamarásaival, a tizenkét apród között, azt hiszi,
                        hogy ők is olyan fene nagy vagyonú főemberek.</p>
                    <p>Itt azonban már elfogta Schillinget a kielégített hiúság dicsekvése:</p>
                    <p>- De aztán úgy is van, hogy amint mink kitesszük lábunkat az utcára,
                        mindenféle népség a kapuba vagy az ablakokhoz tolong, és úgy kiabálja
                        egymásnak: jönnek a svájciak, jönnek a svájciak.</p>
                    <p>A luzerni követ bánatosan mosolygott, és a tizenkét apród kíséretében
                        elballagott a Burg felé, ahol újra meg fogják próbálni: hátha eljutnának a
                        trón színe elé.</p>
                    <p>Galeotti odafordult Teschlerhez:</p>
                    <p>- Remélem, messere, az ön fennkölt lelkű hitvese, madonna Veronica kitűnő
                        egészségnek örvendezik.</p>
                    <p>- Köszönöm, messere. De jól tenné, ha meglátogatná őt gyermekei és háznépe
                        körében.</p>
                    <p>Galeotti örömmel követte Teschlert a palota emeletére.</p>
                    <p>- Pompás lakomákat ettem itt végig, illustrissime - dörmögte Galeotti. -
                        Emlékszik, amikor itt az erkélyen Mátyás királynak nézett az ostrom alatt
                        megdühödött vérengző csőcselék?</p>
                    <p>Teschler mosolygott. Bevezette vendégét a lovagterembe. Galeotti kifújta
                        magát, és leeresz­kedett egy faragott tölgyfa padra. De nyomban
                        fölugrott.</p>
                    <p>- A madonna! - suttogta átszellemült arccal, és mélyen, gráciával és
                        tökéletes világfi módjára hajlongott a ház belépő úrnője elé.</p>
                    <p>Teschlerné a királyné felől kérdezősködött.</p>
                    <p>- A felséges asszony nagyon visszavonult. Beteg.</p>
                    <p>- Emlékszem, Badenben is gyakran voltak ájulási rohamai. Egy ízben félholtan
                        találtam őt a bencés kolostor alatt... Milyen rémület volt... Pedig még oly
                        szép és oly fiatal. És mennyire szereti a királyt!</p>
                    <p>- Igen - bólintott Galeotti kétértelműen.</p>
                    <p>Teschlerné nem vette észre a humanista gúnyos mozdulatát.</p>
                    <p>- Tegnap volt a felséges úr neve napja. De az udvar meg sem ünnepelte.</p>
                    <p>- Rosszkedvű az imperátor. Egész nap a kancelláriában ült, és államügyeit
                        intézte.</p>
                    <p>- Más esztendőben nagyszerű udvari szertartások, ünnepi felvonulások, olaszos
                        álarcosbálok és farsangi menetek mulattatták az udvart - csevegett
                        Teschlerné őszinte sajnálkozással.</p>
                    <p>- De a bécsiek most is kitettek magukért - válaszolt Galeotti. -
                        Kivilágították a várost, fáklyás felvonulások keringtek a Burg körül, a
                        tornyokban zúgtak a harangok, a katonák derekasan ittak és megtáncoltatták a
                        bécsi leányokat.</p>
                    <p>- Csak a madonnával szemben volt figyelmes az imperátor - folytatta Veronika
                        asszony lelkes magasztalással. - Maffeo, a milánói követ mesélte, hogy
                        őfelsége mintegy tizenkétezer aranyat érő ékszerrel kedveskedett a
                        királynénak.</p>
                    <p>- Ezt így szokta az imperátor - dörmögött a humanista -, egyebet úgysem adhat
                        már a madon­ná­nak.</p>
                    <p>- Az ékszerek között, így mesélte Maffeo, van egy hatalmas, gyönyörű
                        gyémántkereszt, amely egymaga nyolcezer aranyat ér, vagyis annyit, mint a
                        milánói bíbornok érsek egész évi jöve­delme. Hogy szeretheti hitvesét az
                        imperátor! - sóhajtotta Veronika asszony lelkes bámulattal.</p>
                    <p>Galeotti szeméből sötét, gyilkos láng lobogott ki, a gyűlölet és a gúny
                        villanása.</p>
                    <p>- A királyné is adott az Augustusnak keresztet. Az is nagy és súlyos és
                        drága. Golgotai fából van, és véres tőle az imperátor válla, amíg felcipelte
                        a közöny és kiábrándulás csúcsára - felelte Galeotti leplezetlen gyűlölettel
                        és cinikus nyíltsággal. - Nem maradnak ők egymásnak adósai.</p>
                    <p>Teschler Miklósné ijedten nézett a humanistára. A kereskedő félt, hogy a
                        kíméletlen és keserű olasz továbbmegy az udvari titkok szellőztetésében, és
                        szelíd célzással kiküldte feleségét a lovagteremből.</p>
                    <p>Mézzel kevert sört tett Galeotti elé, majd vajban pirított borjúszeletet,
                        tengeri halat, olasz módra elkészített sajtos tésztákat hozatott. Derekasan
                        nekiláttak a falatozásnak.</p>
                    <p>- Úgy hiszik, hogy békesség jön létre a császár és Mátyás király között -
                        kezdte a beszélgetést a bécsi kereskedő.</p>
                    <p>Galeotti kicsinylőleg legyintett.</p>
                    <p>- Nem érdekli az imperátort Miksa király hízelkedése. Ő külön utakon jár, és
                        egyszer csak elámul a világ, ha az isteni Augustus elérkezettnek látja az
                        időt az ő igazi arcának megmuta­tására. Akkor megismétlődik a macedóniai
                        Sándor és Julius Caesar fellépése az emberiség történetében.</p>
                    <p>- Ó, ha messere jól látná a csillagok titkait! - sóhajtotta Teschler. - De én
                        félek.</p>
                    <p>- Mitől? - riadt fel az olasz.</p>
                    <p>- A haláltól.</p>
                    <p>- Az imperátor még csak ötvenéves.</p>
                    <p>- De száz évre valót dolgozott és szenvedett.</p>
                    <p>- Igaza van, messere, de ő halhatatlan istenek fajtájából való, ő maga a
                        Napisten, Mistral fia.</p>
                    <p>Finom görög borokat ittak velencei kristálypoharakból. Galeotti szeme
                        ragyogott, és csengő tenor hangja már egy fokkal magasabbra hágott.
                        Végigszárnyalt ez az édes, érces, csengettyű­szavú lágy tenor a
                        fegyverekkel, műkincsekkel és szőnyegekkel kibélelt márványfalak között.</p>
                    <p>- Emlékszik, ahogy bevonult ide, Bécsbe, ezelőtt majdnem kerek öt
                        esztendővel, ezernégy­száznyolcvanötben, szerdán, június elsején, Úrnap
                        vigíliáján?</p>
                    <p>Szűzfehér török ménen, maga is, mint a nap, fehér fényességben vakított a
                        szemünkbe, és mindenkinek elállott a szíve dobogása - gondolta Teschler
                        csendes rajongással.</p>
                    <p>- Akkor megszólaltak a Burg oroszlánjai.</p>
                    <p>- És megindult a föld.</p>
                    <p>- Megrázkódott félelmében és örömmámorában.</p>
                    <p>- És itt Antikrisztust láttak a nagy Matthias Corvinusban - emlékezett
                        Teschler.</p>
                    <p>Az olasz ismét bőségesen ivott, Teschler maga is mámoros lett, és eszébe
                        jutott a sok tarkabarka kaland, amelyről Marzio mester annyi bájjal beszélt
                        első látogatása alatt.</p>
                    <p>- Víg életet élhet domine Marzio a madonna diva környezetében - szólt majdnem
                        önkéntelenül a dolgos, komoly, erényes férfi kitörő kíváncsiságával.</p>
                    <p>- Hát bizony olyan élet van ott, mint a norciai Venus barlangjában. Azazhogy
                        - toldotta hozzá a humanista tréfás elborulással - az utóbbi időben a diva
                        nagyon megváltozott. Most már nem férfiszíveket, de országokat akar
                        hódítani.</p>
                    <p>- Szép még a királyné?</p>
                    <p>- Mint a bőség és nyár istennője, a duzzadó keblű Démétér. Mint az istenek
                        örökifjú kegyetlen anyja, Júnó. Mint az alvilág királynője, az Adoniszért
                        epedő Proserpina. Mint Pentheszileia, az amazonok királynője.</p>
                    <p>- Ön előbb a norciai Venus barlangjáról beszélt. Olyan a királyné udvara?</p>
                    <p>- Csakhogy a madonna sokkal szebb amannál.</p>
                    <p>- Messere látta már a norciai Venust?</p>
                    <p>Galeotti nem sokáig bírta tüdővel. Elzsírosodott szíve meg-megrázta mellét, s
                        fulladásos köhögésre kényszerítette szegényt. A hangja megmélyült és
                        halkabbá lett, a szavakat el­harapta, vagy ki sem mondta a mondatok végén,
                        csak úgy legyintette hozzá a jelentésüket.</p>
                    <p>- Beszéljen valamit a túlvilági lényekkel való érintkezéséről - kérte
                        Teschler, aki maga is mindjobban érezte az erős görög bor bódító erejét. -
                        Járt ön Norciában, a Venus barlangjában?</p>
                    <p>- Hogy jártam-e, messere Niccolo? Apám tiszteletreméltó barátján, Antonio de
                        la Sale lova­gon kívül ebben az évszázadban én voltam az egyetlen, aki oda
                        bebocsátást kapott. Umbriá­ban van ez a barlang, a régi hegységben, nem
                        messze Nursia városától. Meredek szikla alatt, amelynek repedésein zöld moha
                        és örökéletű repkény dugja ki a fejét, árnyas barlang van, amelyen sötétkék
                        vizű patak folyik keresztül. A patak hátát mindig éjszakai árnyékok
                        csíkozzák keresztül, imbolyogva a föld alól előretörő forrás
                        bugyborékolásán. Beléptem a patak vizébe, amely hűs és zsibbasztó volt, mint
                        a badeni források. Fejem kábult, és illatokat éreztem, aminőkhöz hasonlót
                        nem készítenek ciprusi rózsákból és kisázsiai liliomokból. Itt lakik a
                        barlang mélyén a csodálatos istennő, s én feledhetetlen hónapokat töltöttem
                        vele, köztünk maradjon, messer Niccolo. Feleségem kitépné a hajam, ha
                        valamit megszimatolna.</p>
                    <p>A humanista együgyűen nevetett, homlokát törölgette, töltött a pohárba és
                        ivott. Teschlert a kíváncsiság gyötörte.</p>
                    <p>- Milyen volt az istennő, ha szabad érdeklődnöm?</p>
                    <p>- Ha jól emlékszem, nem volt éppen csúnya.</p>
                    <p>- Csak ennyi? - sóhajtott fel kiábrándulva a kereskedő.</p>
                    <p>- Kövér volt és nagy, mint a harci elefánt. A combját két karommal alig
                        tudtam átölelni. Két nagy gyöngy volt a mellén, gyöngysor a nyakán, tágra
                        nyíltak a szemei, és a tokáján annyi zsír lógott, mint nekem tizenkétszer
                        véve. Mindene nagy volt neki, csak a szája kicsike, s azzal rendkívül
                        csinosan köpött. Beszélni még görögül is tudott, de ennivalót nem tudott
                        adni sem görögül, sem latinul, sem olaszul. Emiatt hagytam ott, mert
                        meguntam egész nap a barlang körül vadkecskére és fürjekre vadászni. Az
                        istennő persze könnyen beszélt, ő nektárral és ambróziával táplálkozott.
                        Gyönyörű volt egészben véve, csak nagyon piszkos, zsíros és odvas fában
                        fészkelő mókusra emlékeztetett a szaga.</p>
                    <p>- Ilyen volt Venus? - kiáltott fel kétségbeesve a német.</p>
                    <p>- Ördögöt Venus. Sybilláról van szó, a norciai Sybilláról.</p>
                    <p>- Galeotti Marzio, ön tréfát űz régi barátjából!</p>
                    <p>A humanista réveteg szemmel bámult a levegőbe. Kuszán és dörmögve válaszolt
                        valamit, és újra ivott a drága italokból. Nyelve akadozott, de nem tudta
                        abbahagyni.</p>
                    <p>- Ez a vidék különben tele van ősrégi szellemekkel. A barlangtól egy
                        kőhajításnyira akadtam rá Sybilla nővéreire és a Fata Morgana nagynénjére.
                        Kis konyhában laknak ezek, és mindig rendelkezésére állanak a
                        szerelmeseknek.</p>
                    <p>- Szépek? - kérdezte a kereskedő, és felcsillant a szeme.</p>
                    <p>- Nem úgy értem a dolgot. Tanácsot és bájitalt adnak a szerelmeseknek. Erre
                        való szereiket is megmutogatták nekem. Halomban van a kamrájukban minden,
                        ami csak szükséges a hűtlen kedves visszahódítására, a szükségtelen
                        gyermekáldás meggátlására, a férj gyanútlanná téte­lére. Hajak, koponyák,
                        bordák, fogak, halottak szemei, emberbőr, kisgyermekek köldöke, sírok­ból
                        vett csizmatalpak, olaj, amely a templomok örökmécseséből való, boszorkányok
                        szíve, amelyet a temetőből ásnak ki, mérgek, füvek, balzsamok...</p>
                    <p>Teschlernek émelyegni kezdett a gyomra, ő mást várt Sybilla nővéreitől.</p>
                    <p>- Hát a Pilátus hegyéről hallott-e már valamit, messere? - kérdezte akadozva
                        Galeotti.</p>
                    <p>- Pilátus hegyéről... nem... nem tudok róla -, rémüldözött a kereskedő.</p>
                    <p>- Hát ott is voltam ifjú éveimben. Most ugyan erősen tiltják a pápák a hegy
                        megmászását, mert ha valaki a tetejére jut, és ott Pilátus nevét kiejti, a
                        legderültebb nyári napon is rettentő zivatar keletkezik, és orkán,
                        felhőszakadás, földindulás, árvíz, jégeső és vulkánkitörés teszi tönkre a
                        környék vetéseit. Én nem is ejtettem ki e gyalázatos nevet, inkább
                        eljátszadoztam Iskarióti Júdás barlangjában egy strigával, aki időnkint
                        macskává változik, és megrontja a csecsemőket. De ezt csak szombaton teszi,
                        és én hétfőtől péntekig élveztem vendégszeretetét a Skariotto hegyén.</p>
                    <p>- Talán Pilátusén?</p>
                    <p>- Ki beszél itt Pilátusról? - dadogott a humanista, és bárgyún felháborodva,
                        kövér, fehér, gyűrűktől csillogó ujjait összeszorítva, öklével az asztalra
                        ütött.</p>
                    <p>Teschler látta, hogy vendége reménytelenül elázott a malváziai bor
                        tengerében. Indítványozta tehát, hogy térjen nyugovóra.</p>
                    <p>Galeotti szívesen ráállt, csak még két nagy pohárral leöntött a csillogó
                        folyadékból.</p>
                    <p>Csettinteni próbált, de húsos nyelve nem mozdult a szájában.</p>
                    <p>- Mint a nektár. Jobb, erősebb, zamatosabb, illatosabb, mint aminővel a
                        norciai striga táplál­ko­zott.</p>
                    <p>- Sybilla volt csakugyan? - kérdezte félénk gyanakvással a kereskedő.</p>
                    <p>- Menjen a pokolba az ön Sybillájával. Ki beszél itt Sybilláról?</p>
                    <p>Aztán gyermekes bizalommal odahajolt Teschler vállaira:</p>
                    <p>- Bocsásson meg, messer Niccolo, nem volt igaz, amit a démonokról
                        összebeszéltem. Önt nem akarom félrevezetni. Csak megszoktam már, mert ilyen
                        mesék tetszenek a királyoknak és a bíbornokoknak.</p>
                    <p>- Honnan találta ki hát a kalandokat? - fakadt ki csalódottan és kiábrándulva
                        a kereskedő.</p>
                    <p>- Ahonnan a barátaim és elődeim, Poggio, Leander Lamberlo és egyéb szószátyár
                        semmire­kellő humanista. Figyelmeztetem, hogy amit ezek a gézengúzok, üres
                        tarisznyájú sehonnai jött-ment hivatásos hazudozók összefirkálnak,
                        Filelfóról nem is beszélek, alávaló hitvány útonállók, tolvajok...
                        tolvajok... tolvajok... - nevetett szíve mélyéből, mert eszébe jutott, hogy
                        ezelőtt öt esztendővel hogy csúfolta meg a tolvajok városát...</p>
                    <p>- Igen - kacagott harsány, csengő hahotával -, a tolvajok városában okos
                        ember elöl hordja a tarisznyáját...</p>
                    <p>Aztán elcsendesedett. Merően nézte a kristálypohárba töltött rubinpiros bor
                        csillogó cseppjeit. Elérzékenyedett. Közelebb húzta székét Teschlerhez, és
                        bizalmas, meghatott, gyermekes ellágyulással, mintha gyóntatószékben lenne,
                        töredelmes vallomást suttogott.</p>
                    <p>- Messere, ne higgyen nekünk, Platón és Arisztotelész késői gyermekeinek. Ne
                        higgyen a mi hóbortos pogány isteneink feltámadásában. Az istenek meghaltak,
                        s mi nem tudunk az Akro­polisz alján talált cserép- és márványistenekbe új
                        lelket lehelni. Éhenkórász népség vagyunk mi, akik bérbe vettük az
                        Olümposzt, és mint vásári komédiások mutogatjuk benne az ég, föld és alvilág
                        halhatatlan csőcselékét. Nincs bennünk egy csepp őszinteség sem, és úgy
                        lebegünk az ókor és az evangélium mitológiája között, mint a torony erkélyén
                        lógó denevérek. Mi elvesztettük az égi malasztot, amely Homérosz vagy Szent
                        Ágoston lelkét megterméke­nyítette. És olyan színdarabot játszunk, amelynek
                        minden szava hazugság. Jaj annak, aki komolyan veszi önmagát! Ismertem egy
                        derék magyar ifjút a királyné udvarában. Csáky Miklós, a bölcseleti
                        tudományok magisztere, a firenzei plátói akadémia tagja, szép, nagydarab
                        barbár, akinek a lelkét elasszonyosította az olasz ég, a firenzei éjszakák
                        kábulata, a latin versek muzsikája, az antik szobrok buja szépsége, a dal, a
                        tánc, a szerelem kéje, a szabadság mámora... Elhagyta régi istenét, és
                        faragott képeket csinált magának, hogy azokat imádja. Ő szegény úgy
                        csetlik-botlik a maga körül kigyulladt csipkebokorban, mint egy megkergült
                        bárány. Mert ő komolyan hisz az istenek feltámadásában. Messer Niccolo, egy
                        cseppet abból a malváziai nektárból!</p>
                    <p>Teschler a pohárhoz nyúlt, és színültig töltötte. Az olasz bágyadtan
                        dadogott:</p>
                    <p>- Szerencsétlen mártírok vagyunk valamennyien. Elhagytuk régi barbár
                        erkölcseinket, kibonta­koztunk a szentek, angyalok és prédikáló barátok égi
                        bilincseiből, és az ész egyetlen istenségét ültettük a keresztre feszített
                        Isten trónjára... Igen, messere, az észt, azaz a magunk felséges személyét.
                        És most önnön mindenhatóságunk erejére hagyva, tanácstalanul és ijedten
                        botor­kálunk magunk teremtett birodalmunk sötétségében. Én már el is
                        fáradtam. Az ördög győzi folyton latin idézetekkel, mágikus hazugságokkal és
                        természettudományos szemfényveszté­sek­kel! Én lefekszem és meghalok.</p>
                    <p>- Messer Galeotti, igyék a norciai Venus egészségére!</p>
                    <p>- Iszom - felelt szomorúan az olasz, és megtörölte verejtékező homlokát. -
                        Aztán lefekszem és meghalok.</p>
                    <p>Galeotti az utolsó szavakat már csak úgy lehelte a kereskedő felé. Aztán
                        kövér két karjára borult, és elaludt.</p>
                    <p>Künn a regensburgi ház előtt Mátyás katonái haladtak a Burg felé parádés
                        őrváltásra. Nehéz, egyforma, ütemes dobogásuk alatt mintha megrendült volna
                        az utca. Teschler kinézett az ablakon. A Burg fekete, komor tömege vaskosan,
                        sötéten, fenyegető zordonsággal uralkodott a város felett. A király
                        oroszlánjai keservesen elbődültek.</p>
                    <p>A humanista horkolt.</p>
                    <p>A kereskedő komoly, gondterhes lelke, mint egy vihartól megszántott tó tükre,
                        még mindig borzongott és zúgott. Galeotti szavaira gondolt.</p>
                    <p>Elhagytuk régi erkölcseinket, és új isteneket emeltünk magunknak... Faragott
                        képeket csinál­tunk magunknak, hogy azokat imádjuk. A maga bálványára
                        gondolt: a beteg Matthias Corvinusra.</p>
                    <p>A Lugeck elcsendesedett. A kereskedők bezárták boltjaikat. Szekerek döcögtek
                        a durva kövezeten. Az árokban az eszelős Thomas jajveszékelt:</p>
                    <p>- Drága a kenyér, és olcsó az emberélet!</p>
                    <p> </p>
                </div>
              <div type="chapter">
                    <head>IX</head>
                    <p>Virágvasárnap ünnepén, április 4. napján Mátyás ismét gyengélkedett. Az
                        ünnepi szertartá­sokat nem is a Szent István-templomban, hanem a Burg
                        udvarán fából rögtönzött kápolnában tartatta meg. Gyaloghintón vitette magát
                        az istentiszteletre, amelyen az összes külföldi követek, a pápa delegátusa,
                        magyar és osztrák főurak, az egyetem küldöttsége, gazdag bécsi urak álltak
                        körülötte.</p>
                    <p>Mátyás aranyos trónszéken ült, előtte egy püspök az apostoli kettős keresztet
                        tartotta. Mellette jobbról Beatrix, balról Corvin János herceg.</p>
                    <p>Körülötte az udvar minden Bécsben időző méltósága, a fekete sereg vezérei,
                        püspökök, tudósok, országnagyok, várispánok.</p>
                    <p>A misét Nagylucsei Dóczi Orbán kincstárnok, az új bécsi püspök olvasta.</p>
                    <p>A szertartás a pálmaszentelés, a körmenet és az ünnepélyes mise miatt sokáig
                        húzódott. A király nehéz aranyos palástban, szűk magyar mentében,
                        drágakövektől súlyos fegyverzetben türelmesen állta a fáradtságot.</p>
                    <p>A szertartások végeztével magához intette Bollani doktort, a velencei
                        követet, megajándé­kozta díszruhával és díszesen felszerelt arab
                        paripával.</p>
                    <p>Galeotti figyelmesen nézte a király fakó ábrázatát.</p>
                    <p>- Micsoda kár, micsoda kár! - dörmögte halkan a mellette álló Teschler Miklós
                        fülébe.</p>
                    <p>A bécsi úr meglepetve nézte a humanistát.</p>
                    <p>- Látja-e, messere, mi lett a budai Matthias il Magnificóból? Mivé lett ez a
                        büszke nagy sas az erdélyi Kárpátok aljáról, ez a modern Hannibál, ez az
                        oroszlánsörényű, dörgőhangú, páncélos, ágyús, tűzokádó Caesar? És mivé lett
                        az Antikrisztus? Szegény beteg, lázas, öregember. Nézze, messere, hogy remeg
                        a keze.</p>
                    <p>A király aranymarkolatú kardjával e pillanatban ütötte lovaggá a velencei
                        követet. Remegett a keze a súlyos királyi pallos megemelésénél.</p>
                    <p>Galeotti szeméből kipottyant egy könny. Rajongása, hódolata a király iránt a
                        legutóbbi időben apai gyengédséggé, valóságos imádattá magasztosult.</p>
                    <p>- Csak én tudom, hogy ő a leggyengédebb, legjobb szívű, legérzékenyebb ember
                        a föld kerek­ségén.</p>
                    <p>- A legnagyobb imperátor.</p>
                    <p>- Több. A legemberségesebb ember. Ha tudná, messere, mily féltékenyen őrködik
                        ő a királyné jó hírnevén, becsületén, méltóságán... Ő az egyetlen ember, aki
                        a donna diva reginát meg­becsüli. Pedig ő az egyetlen, akitől a felséges
                        úrnő ezt nem érdemli meg.</p>
                    <p>- Szerelmes a királynéba?</p>
                    <p>- Az egyetlen asszony, akibe szerelmes volt.</p>
                    <p>- Volt?</p>
                    <p>- Most már csak apa. Semmi más, csak apa.</p>
                    <p>Galeottinak igaza volt. Mátyás most is, ahogy mozdulatlanul ült a trónszéken,
                        és messze néző szemével a jövőbe meredt, Corvin herceg sorsáról
                        gondolkozott. Az utolsó napokban meg­másít­hatatlanul elhatározta, hogy a
                        magyar rendeket rákényszeríti a királyválasztó ország­gyűlés megtartására.
                        Főkancellárja, János váradi püspök is hasonló ügyben jár Boroszlóban. A
                        herceget egyszerre választják meg a magyarok és csehek királyává.</p>
                    <p>Mátyás a templomban levő urak arcát vizsgálgatta. Hogy fognak azok leborulni
                        az ifjú herceg előtt! Milyen sápadt lesz a bíborarcú Bakócz, hogy kapkod
                        majd levegő után a medveerős, szilaj, mindig ittas Báthory! De moccanni sem
                        mer senki emberfia. A várak roskadoznak az ágyúk és a lőpor terhe alatt. A
                        fekete sereg úgy áll vértben és harci kedvben, mint a római császárok
                        légiói.</p>
                    <p>Mátyás arca reszketett az elfojtott indulattól.</p>
                    <p>Már hat órája tartott az istentisztelet. Mindenki fáradt volt és türelmetlen.
                        Mátyás ájuldozó rosszullétet érzett. Hirtelen elhagyta a sátort, és
                        visszavitette magát a palotába.</p>
                    <p>- Nem látta, messere, a halálos eltorzulást az isteni Augustus arculatán? -
                        kérdezte Galeotti a gazdag bécsi kereskedőt.</p>
                    <p>- Marzio mester, ön rémeket lát - vigasztalta Teschler.</p>
                    <p>- Most az egyszer nem a csillagokból, nem a madarak röpüléséből és nem a
                        kezek vonalaiból olvasok, hanem a magam szíve sugallatából - suttogott
                        elérzékenyedve a humanista. - Én féltem a királyt.</p>
                    <p>És előrefurakodott, rengeteg testével, borzasztó karjának dulakodásával utat
                        nyitott magának a tömegben, és Mátyás után szaladt.</p>
                    <p>Mátyás visszavonult hálószobájába. A feje fájt és a gyomra émelyegni
                        kezdett.</p>
                    <p>Mi ez? Éhes vagyok talán? - kérdezte önmagától. - Az igaz, kora reggel óta
                        nem volt étel a számban. - Hej, fiú, ide vele, hívd a főszakácsot.</p>
                    <p>Az ajtóban Matyi, a rettenetes erejű alfalui székely íjász hallgatódzott. Egy
                        idő óta ő volt Mátyás és Corvin János testőreinek parancsnoka. Matyi
                        elküldött Péter mesterért, a fő­szakácsért.</p>
                    <p>- Picenumi fügét - rendelte a király.</p>
                    <p>A székely íjász egy pillanatig ott felejtette magát a királlyal szemben, a
                        nyitva hagyott ajtó már­ványküszöbén. Ketten voltak csak a fényes,
                        sötétbíbor selyemmel kárpitozott arany­mennyezetes, félhomályos, illatos
                        királyi hálószobában. Ketten voltak ott, és egy pillanatra összetalálkozott
                        a tekintetük.</p>
                    <p>Nézték egymást: az élet és a halál két gyönyörű, hatalmas vőlegénye.</p>
                    <p>Matyinak tágra nyílt a szeme. Egyszerű székely lelke tele lett félelemmel és
                        szánalommal. A halottsápadt király üveges, meredt szeme pillantásától
                        megfagyott a vére. Nem tudta, hogy mi a teendője. Csak állt ott, mereven,
                        megdermedve, mint egy óriás bronzszobor.</p>
                    <p>És így mozdulatlanul, egymás rémületétől megijedve nézett szembe egy
                        pillanatig a két magá­nyos, árva magyar: az imádott király és az ő szeretett
                        fia.</p>
                    <p>A főszakács a király elé tette a fügét. Mátyás kivett egyet az ezüsttálból,
                        és mohón bele­harapott.</p>
                    <p>- Pfuj! - kiáltotta undorodva, és földhöz vágta a gyümölcsöt.</p>
                    <p>E pillanatban megérkezett a királyné, Corvin János herceg, az udvari kíséret
                        és a verejtékező, ziháló, rosszat sejtő Galeotti.</p>
                    <p>Mátyás, amint a fiát megpillantotta, úgy érezte, hogy elmúlott a rosszulléte.
                        Magához intette, és megsimogatta a fejét. Nézte, nézte hosszan, ölelgette és
                        becézgette a tekintetével. Kiegye­ne­sedett és roppant erőfeszítéssel néhány
                        lépést tett a szobában. Beatrix félénken közeledett hozzá.</p>
                    <p>- Jobban van, felséges atyám? - kérdezte a régi, meghitt napokra
                        emlékeztetően, amikor Mátyás és Beatrix mindig atyának és leányomnak
                        szólították egymást.</p>
                    <p>Mátyás arca összerándult:</p>
                    <p>- Jobban vagyok. De arra kérem önt, hagyjon most magamra.</p>
                    <p>Beatrix úgy vette észre, hogy a herceg gúnyosan mosolyog az ő kiutasításán. A
                        királyné tudta, hogy Mátyás meg akarja koronáztatni törvénytelen fiát. Csak
                        napok választják el attól, hogy ő is alattvalójává legyen a fattyúnak, aki
                        most ott áll a szenvedő imperátor mellett, és gyűlöl­ködő pillantással
                        méregeti őt. Néhány nap, és vége mindennek. És a herceg mosolyog. Ez minden
                        vérét az arcába korbácsolta. Elvesztette önuralmát, és a király elé
                        toppant.</p>
                    <p>- Nem jól teszi, felség, hogy most elűz magától.</p>
                    <p>- Beteg vagyok... Egyedül maradok.</p>
                    <p>- A herceg is velem jön.</p>
                    <p>- János velem marad.</p>
                    <p>- János önnel marad? - kiáltott félelmes, jajgató sikoltással Beatrix. - Hát
                        csak én vagyok felesleges? Én? A királyné? Aragóniai Beatrix?</p>
                    <p>- Beatrix, fontos megbeszélnivalóm van Jánossal.</p>
                    <p>A királyné arca eltorzult:</p>
                    <p>- Azt hiszi, felség, nem tudom, hogy mi az a fontos megbeszélnivaló? Azt
                        hiszi, nincs emberem, aki kötelességének tartja Magyarország királynéját
                        beavatni a birodalom sorsát fenyegető terveibe?</p>
                    <p>- Beatrice, nem értem önt - szólt haragosan Mátyás.</p>
                    <p>- János magyar és cseh királlyá való választásáról, azt hiszi, felség,
                        nincsen tudomásom? - sikoltotta Beatrix, s fenyegető karját magasba emelte,
                        mintha az ég bosszúját hívná le ellen­ségeire.</p>
                    <p>Mátyás legyintett a kezével.</p>
                    <p>- Hát már ezt is tudja?</p>
                    <p>- Tudom, és nem engedem meg, hogy azt a fattyút királyommá választassa.</p>
                    <p>Mátyás szívében egyszerre kigyúlt a sértett királyi büszkeség és a megbántott
                        atyai érzés lángoló haragja. Jánost kiküldte, és egyedül maradt a
                        királynéval.</p>
                    <p>- Beatrice! - kiáltott magasra emelt, indulatos hangon -, fékezze meg
                        magát!</p>
                    <p>- Nem! - rikoltotta a királyné. - Ön megaláz engem, és felejti méltóságomat.
                        Ön nem tudja, hogy ki vagyok én... Hogy mily hatalom van a kezemben... Ön
                        megrészegedett a saját képzelgéseitől... Ön hűtlen lett hozzám és a saját
                        királyi kötelességeihez...</p>
                    <p>- Elég! - harsogta Mátyás olyan viharosan zengő, vérfagyasztó, megrendítő
                        kiáltással, hogy viaskodó hadsorok megdermedtek volna hallatára. - Elég!
                        Most én beszélek. Azt hiszi, Beatrice, azért, mert elnéző, gyengéd,
                        kegyelmes és béketűrő vagyok az ön gyengeségeivel szemben, vak is vagyok és
                        süket is, és nincs elég eszem, erőm és hatalmam, hogy semmi titok­ban ne
                        maradjon előttem... Semmi, soha, semmi... Érti, Beatrice? Üljön le.</p>
                    <p>Beatrix elsápadt és leült.</p>
                    <p>- János herceg házasságáról, a cseh királyságról, a trónörökösödésről van
                        szó, ugyebár?</p>
                    <p>- Amit ön tudtom és beleegyezésem nélkül odaígért...</p>
                    <p>- A fattyúnak, ugye - vágott szavába Mátyás lihegő, önmagát fékező, keserű
                        haragvással. - Várjon csak. Fattyúról beszélünk, hát hallgasson csak végig
                        türelmesen. Nézzen végig az ön Itáliájának országain s mondja meg nekem,
                        vajon Ferrarában a Leonello és Borso, Firenzében az ál-Mediciek, Urbinóban
                        Federigo da Montefeltro nem éppen olyan törvénytelen szárma­zásúak-e, mint
                        az én Jánosom? Más országból is hozhatok fel példát, ha ön hajlandó volna a
                        törvénytelen ágyat az olaszok kizárólagos kiváltságának minősíteni.
                        Angliában a normann hódítók dinasztiája Bastard Vilmostól származik.
                        Portugáliában I. Péter házasságon kívül született gyermeke, János folytatja
                        a Burgundok királyi családfáját, ugyancsak ennek a János­nak törvénytelen
                        fia, Alfonz lett a Braganza-ház ősatyjává. Hát ha ez mindenütt lehet­séges,
                        éppen csak a Corvin Mátyás utódjánál volna lehetetlen?...</p>
                    <p>- Én irtózom ettől a gondolattól... - jegyezte meg Beatrix, gőgös, királynői
                        mozdulattal.</p>
                    <p>- Pedig kevés joga van erre, Beatrice - felelt Mátyás kegyetlenül. - Éppen az
                        ön kedves atyjaura, szeretett rokonom és barátom, Ferrante is
                        törvénytelen...</p>
                    <p>- Hallgasson! - riadt fel Beatrix és szeméből öldöklő láng csapott a király
                        arcába. - Ne sértegesse felséges atyámat.</p>
                    <p>Mátyás rendületlenül folytatta:</p>
                    <p>- Jó... Bocsásson meg, Beatrice... De az ugyebár kétségtelen, hogy Francesco,
                        aki nálunk élt, az Aragóniai nevet viselte, s itt királyfiúhoz illő
                        tiszteletben kívántuk részesíteni... szintén csak féltestvére önnek...</p>
                    <p>- Szörnyeteg... - lihegte Beatrix megszégyenülve - barbár... barbár...
                        szörnyeteg...</p>
                    <p>- A magyarok mind ilyen szörnyetegek. És hiába számít rájuk, ha meghalok, és
                        megüresedik a trón, és ön akarna beleülni a magyarok fejedelmi trónusába.
                        Emlékezzék Cilley Borbálára! Őt börtönbe vetették, mert uralomra tört...
                        Emlékezzék Albert özvegyére, aki pártot ütött I. Ulászló ellen...</p>
                    <p>Beatrix merően nézte a haragvó királyt.</p>
                    <p>- Nincs még vége a sértegetésnek?</p>
                    <p>- Nincs. Ne féljen, nem beszélek arról, hogy ön halálomra építi élete
                        jövendőjét, bár nem vagyok oly öreg, sem olyan nyavalyás... Vagy öregnek és
                        roskadtnak tart engem, Beatrix? - tört ki Mátyásból a féltékeny férfiú dühös
                        elkeseredése...</p>
                    <p>A következő pillanatban megfékezte indulatát.</p>
                    <p>- Nem, most nem erről van szó. Csak végre meg kellett mondanom, hogy mindent
                        tudok, amiben ellenem fondorkodik. Ezt is ön akarta, én talán sohasem tettem
                        volna szemrehányást sem az ellenem folytatott áskálódásai, sem azok miatt a
                        károk miatt, amelyeket az ön féktelen hiúsága, nagyravágyása és álnoksága
                        okozott nekem és birodalmaimnak.</p>
                    <p>- Soha nem ártottam magam az ön uralkodói dolgaiba - védekezett megszeppenve
                        Beatrix, aki ámulva látta, hogy Mátyás, a szerelmes, féltékeny, rajongó
                        Mátyás mint tornyosul föléje, királyi nagyságában.</p>
                    <p>- Ne próbálja meg, hogy továbbra is színleljen, ámítson és hazudozzék. Tudja
                        meg, hogy apró játékait azért tűrtem eddig, mert minden lépéséről tudomásom
                        volt, mert nekem is megvannak a magam emberei.</p>
                    <p>- Ön kémkedett... - dadogta Beatrix erőltetett, büszke gúnnyal.</p>
                    <p>- Ne játsszék a szavakkal... én kémkedtem, ön praktikált, ön a hátam mögött
                        cselszöve­vényeket szőtt, nekem védekeznem kellett.</p>
                    <p>- Ön kémkedett... lovagiatlanul leskelődött.</p>
                    <p>- De csak királynéi dolgai után... az asszony, a feleség után soha... -
                        fakadt ki Mátyásból az akaratlan védekezés, és elfordult a királyné
                        tekintete elől, hogy az meg ne lássa kínosan megrándult arcán a
                        kétségbeesett gondolatot: pedig talán az után is jó lett volna
                        leskelődni.</p>
                    <p>- Köszönöm - mondta Beatrix félig zavartan, félig gúnyolódva.</p>
                    <p>- Ne köszönje, Bice. Magamért tettem. Én, a király, a férj... nem tűröm, hogy
                        a királynéról, a feleségemről rosszat beszéljenek.</p>
                    <p>- Gondolom, nem is lehet, hacsak nem aljas rágalmakkal.</p>
                    <p>- Így akarom hinni, Beatrice. Önnek sok szabad, Beatrice, mert szép és okos
                        és nagyszerű asszony, igazi királynő, és nem élhet úgy, mint egy kurtanemes
                        felesége.</p>
                    <p>Beatrix rémülten nézett a király dühtől fakó, vonagló, verejtékező
                        arcába.</p>
                    <p>Mátyás rettentő émelygést érzett a gyomrában. Mintha valami megindult volna a
                        bensejében, egy forró vércsomó vagy mi, és egyszerre felugrana a torkába.
                        Ezt a felbuggyanó vércsomót mindannyiszor érzi a gégéjében, valahányszor
                        Beatrix asszonyi hűségére gondol. De most valami csakugyan megmozdult a
                        gyomrában, a kezével ki tudná tapogatni... egy kemény csomó, ahogy olvadni
                        kezd, és utálatos émelygéssel ömlik szét a bensejében. Leküzdötte hányási
                        ingerét, és esküre emelte a kezét.</p>
                    <p>- Inkább egész királyi hatalmammal és férfiúi méltóságommal elpusztulnék,
                        mintsem az ön asszonyi érzései után leselkedjem. De jogom és királyi
                        kötelességem volt, hogy magamat és népeimet megoltalmazzam az ön ravasz
                        cselszövései ellen. Én mindent tudok. Akarja, hogy bebizonyítsam? Hallgasson
                        csak ide. Ön mindenáron meg akarta akadályozni fiam és Sforza hercegnő
                        házasságát.</p>
                    <p>- Jogom volt hozzá...</p>
                    <p>- Ön mindenáron rá akarta venni Johannes Nidert, az inkvizíció főnökét, hogy
                        fiam anyját boszorkányperbe fogja, mert őt vádolta magtalanságának
                        előidézésével.</p>
                    <p>- Hazugság! - kiáltotta Beatrix.</p>
                    <p>- Ezt már édesanyámmal, Szilágyi Erzsébettel szemben sem átallotta
                        elhíresztelni elvakult őrjöngésében.</p>
                    <p>- Hazugság! - nyögte Beatrix kétségbeesett félelemmel.</p>
                    <p>- Nem félt az Isten büntető kezétől, hogy azt a boldogságos emlékű
                        nagyasszonyt, akinek én mindent, az életemet, az egészségemet, a
                        tehetségemet, a trónomat, a hatalmamat köszön­hetem, akit szándékomban van
                        az egyház szentjei közé iktattatni, akit úgy tisztelek, mint a boldogságos
                        szüzet...</p>
                    <p>- Hazugság! - lihegte Beatrix kimerülten. - Önt félrevezették és
                        elámították.</p>
                    <p>- Hallgasson! - kiáltott rá Mátyás. - Én még egyebet is tudok. Tudom, hogy
                        fiam és az ő anyjának élete ellen mily alattomos terveket szőtt halálos
                        gyűlöletében. Tudom, hogy el akarta rabolni a koronát, ki akart szökni
                        Ulászlóhoz, nyakamra hozta volna ádáz ellenségeimet.</p>
                    <p>- Árulkodtak, el akarnak engem veszíteni, segítség, segítség! - sikoltozott
                        Beatrix, és az ajtó felé szaladt, hogy elfusson Mátyás égő szeme pillantása
                        elől. De a lába a földbe gyökerezett, ahogy meghallotta Mátyás rekedt, hörgő
                        üvöltését.</p>
                    <p>- Maradjon. Senkinek sem szabad arról tudni, hogy én... Ismét felszaladt a
                        torkába a nyálkás, nyúlós, irtózatosan fullasztó vércsomó. A szíve olyant
                        dobbant, hogy a melléhez kapott és felnyögött:</p>
                    <p>- Jaj! A szívem!</p>
                    <p>Beatrix megrendülve állt egy pillanatig a beteg ember előtt. Aztán
                        összeomlott és a földön feküdt, mint egy vonagló, haldokló kis galamb.</p>
                    <p>A király meg sem moccant.</p>
                    <p>Beatrix lassan kúszott Mátyás lába elé.</p>
                    <p>- Bocsáss meg nekem, te egyetlen, te nagy, te szent Mátyás, tégy, amit
                        akarsz, én hűséges szolgálóleányod vagyok... És az leszek neki is, János
                        hercegnek is, ha te őt uramul és királyomul rendeled.</p>
                    <p>Mátyás komoran nézte a könnyeiben úszó, zokogó, bűnbocsánatért könyörgő
                        asszonyt. Most érezte, hogy igazán vége a küzdelemnek. Ő már eljutott oda,
                        ahol a halandó ember leteszi a fegyvert.</p>
                    <p>- Elvégeztetett - gondolta fagyos nyugalommal. Aztán eszébe jutott, hogy az
                        országnagyok és a külföldi követek az ebédlőben várják. Egy pillanatra újra
                        elöntötte lelkét a királyi gőg: hogy eltitkolja halálfélelmeit. - Ne
                        gondolják, hogy már magam is beleegyeztem a halál akaratába!</p>
                    <p>Felállt, és csendesen, fáradtan, ájuldozó, émelygő, fájdalmas rosszullétével
                        küszködve meg­szólalt:</p>
                    <p>- Menjünk ebédelni.</p>
                    <p>Ebéd alatt szótlan volt a király. Beatrix a legkedvesebb ételeit rakta
                        tányérjára, de Mátyás semmihez sem nyúlt. Mindig a fiát nézte, s vigyázott,
                        hogy az udvarmester megkóstolja-e és lenyeli-e a herceg tányérjáról kivett
                        falatokat. Nem várta be a hosszú, gazdag fogások sorozatát.</p>
                    <p>- Szédül a fejem, és elsötétül a szemem előtt minden - nyögte végül
                        keservesen, megfogta a fia kezét, és bevitette magát vissza a
                        hálószobájába.</p>
                    <p>Most már mindenki halálos rémületbe esett. A királyné sírva követte a
                        királyt. Lefektették az ágyba, s a szenvedőt rokonai, Geréb Péter és Mátyás,
                        Nagylücsei Dóczi Orbán kincstáros, Bakócz Tamás, Báthory István, Szapolyai
                        István városparancsnok, néhány főpap, Ugoletti és Galeotti Marzio állottak
                        körül. Orvosokért futottak, és Milio meg Philippus, az új nápolyi magister
                        érvágást rendeltek a királynak.</p>
                    <p>Az operációnál Beatrix segédkezett. Más senki sem mert hozzányúlni, annyira
                        megrémültek, és oly dermedt hódolattal tisztelték a vonagló fejedelmet.
                        Halálos csend volt, mindenki vissza­fojtotta a lélegzetét. Csak Galeotti
                        melle zihált lecsillapíthatatlanul.</p>
                    <p>Beatrix megkísérelte, hogy folyadékorvosságot öntsön a király szájába.</p>
                    <p>Galeotti a sarokból nézte, és irtózatosan küzdött önmagával. Oda akart
                        rohanni és fölordítani, hogy mindenki megértse, hogy a kínlódó király is
                        meghallja az alvilág küszöbén: ne vedd be az orvosságot, amelyet a nápolyi
                        asszony keze kínál! De ránézett a szenvedő királyra, és eszébe jutott az a
                        borzasztó erőlködés, amellyel Mátyás Beatrix jó hírnevét védte. És nem mert
                        kiáltani. Nagy, kövér testében remegve, irtózattal és reménykedéssel,
                        előrenyújtott nyakával, remegő szájával, tágra nyílt orrcimpájával, minden
                        csapzott hajszálával is azt leste, hogy a király beveszi-e az
                        orvosságot.</p>
                    <p>Mátyás összeszorította az ajkát, és fejét a fal felé fordította.</p>
                    <p>- Mátyás, Mátyás, az Isten irgalmára, engedd, hogy meggyógyítsalak! -
                        rimánkodott a királyné. Odahajolt föléje, a fülébe kiáltozott, fölnyitotta a
                        haldokló lecsukott szemét, kezét, lábát, fülét, ujjait, haját rángatta, hogy
                        életre ostromolja.</p>
                    <p>A király meg sem moccant.</p>
                    <p>Beatrix most odasimult hozzá, és végigcsókolta a király hideg, verejtékes
                        arcát.</p>
                    <p>Mátyás fölnyitotta a szemét. A királynő odabújt a haldoklóhoz, és a fülébe
                        súgta zokogó, rémült könyörgéssel:</p>
                    <p>- Mátyás, esküszöm a Madonnára... ártatlan vagyok, a te tiszta, igaz, hűséges
                        szeretőd és hit­ve­sed vagyok... engedelmes, szelíd, jó kislányod vagyok...
                        Mátyás, a Madonnára esküszöm... Mátyás, békülj ki velem, drága jó
                        atyám...</p>
                    <p>Mátyás lehunyta a szemét.</p>
                    <p>Egyetlen szó nem hagyta el habzó, véres, reszkető ajkait.</p>
                    <p>Antonio Bonfini, a király történetírója három nappal később a Burg egy szűk,
                        homályos padlásszobájában nagy, sárga pergamen lapokra jegyezte föl az
                        utolsó órák történetét:</p>
                    <p>“...A király egész éjszakán át szörnyű kínokban fetrengett. Hajnalhasadtakor
                        egy kissé meg­enyhült és kimerült a test szenvedéseiben. Elaludt. Néhány
                        órán keresztül nyugtalan álomban, öntudatlanul feküdt a párnái között. Aztán
                        ismét fölriadt, és egész teste vonaglott a fájdalomtól.</p>
                    <p>Reggel nyolc órakor mintha már szenvedni sem tudna. Majd erre, majd arra
                        szegezve a tekintetét, amely mindig visszatért az ágya elé térdelő, síró
                        János herceg úrra. Csak Beatrixra nem tekintett soha.</p>
                    <p>Egyszer-kétszer mintha kérni vagy mondani akart volna valamit. De egyszer sem
                        sikerült neki, szegény haldoklónak. A királyné őfelsége váltig kérdezte,
                        hogy mit parancsol; s mintha szeméből olvasni tudna, egyre tudakolta, hogy
                        talán ez, vagy talán az volna a kívánsága. De a király mindannyiszor
                        lehunyta a szemét némán, szenvedően.</p>
                    <p>Így múlt el ez a szerencsétlen nap...</p>
                    <p>Harmadnapra aztán, kedden délelőtt hét és nyolc óra között rekedt sóhajtások
                        hagyták el az ajkát, majd kínosan hörögni kezdett. A királyné nem mozdult el
                        mellőle, és a hajával szárítgatta a felséges úr arcának verejtékét. A király
                        még egyszer végigjáratta a körülötte zokogó urakon tekintetét. Mindenki
                        sírt, az öreg Báthory István is, a főpapok is, Galeotti is, a komor,
                        rettenetes piros Bakócz Tamás alkancellár is. János, váradi püspök megkente
                        testét a szent olajjal. A király lecsöndesedett, arca kiderült, a békés,
                        szinte boldog nyugalom simította le a vonásait. Úgy látszott, mintha
                        beleegyeznék a végzet akaratába. Tekintete megállott, hosszan megpihent a
                        fia könnyes arcán.</p>
                    <p>Ezután lecsukódott a szempillája, nagyot sóhajtott és meghalt.</p>
                    <p>Meghalt a megváltás ezernégyszázkilencvenedik esztendejében, április hó
                        ötödikén, keddi napon, életének ötvenedik esztendejében, anélkül hogy
                        pillantásával elbúcsúzott volna Beatrixtól.”</p>
                    <p> </p>
                </div>
              <div type="chapter">
                    <head>X</head>
                    <p>“...Én, Galeotti Marzio Narniensis, ezennel fogadom az élő Úristenre és
                        halhatatlan lelkem üdvösségére, hogy minden erőmmel, az égi és földi és
                        pokolbeli hatalmasságok minden segedelmével kikutatom: vajon megdicsőült
                        uram és imperátorom, a nagy Corvinus, az isteni Matthias halála a természet
                        rendje, a párkák végzete volt-e, vagy orgyilkos kéz küldte őt Hádész
                        birodalmába.”</p>
                    <p>Ezt írta naplójába azon szörnyű éjjelen a humanista, égő gyűlölettel gondolva
                        mindenkire, akinek érdekében volt a nagy király hirtelen kimúlása.
                        Megfogadta, hogy nem nyugszik, amíg ki nem nyomozza az igazságot; addig is
                        mindent gondosan lejegyez, ami fontos útbaigazítás lehetne a nagy kérdés
                        megoldására. Folyton figyelte Beatrixot, mert nem tudott megszabadulni attól
                        a gondolattól, hogy a diva kegyetlen, fehér keze benne van a végzet
                        játékában.</p>
                    <p>“Beatrix - írta Galeotti - a király holtteste mellől nem tudott elmozdulni.
                        Feldúlt hajzata, fájdalmában összekarcolt arca, meg-megrogyó térdei,
                        sírástól félig megvakult szeme a gyász szívet tépő szimbóluma volt. A király
                        fejével szemben állott, némán, kétségbeesve, mint egy tébolyodott. Mereven
                        nézte a fehér, összecsukott ajkat, amely nem mondja ki többé: édes leányom.
                        Nézte a lecsukott szempillát, amely soha többé nem emelkedik, és nem süt ki
                        alóla a szerelem és az atyai gyöngédség napja. Én úgy láttam, hogy
                        kimondhatatlanul félt minden­ki­től, az emberektől, a bútoroktól, a ravatal
                        körül lobogó gyertyáktól, a megfeszített Üdvözítő­nek Mátyás feje fölé
                        függesztett elefántcsont keresztjétől. Félt a legyek dongásától, a
                        lefüggö­nyözött ablak résein beszüremlő tavaszi napsugártól, amely a király
                        feje köré lövellte aranyos sugarait. Az arcáról lejajgatott a félelem, félt
                        a saját szíve dobogásától is, az elkövetkezendő idők szörnyű, titkos
                        sejtelmeitől, az egyedüllét szomorú fenségétől, egy ország minden fiának
                        minden rejtelmes gondolatától. Csak a nagy, erős, igaz ember, a ravatalon
                        pihenő, megbékélt király hideg holttestétől nem félt. Most bizonyára érezte,
                        hogy amíg ez a hatalmas, dacos, dühöngő vagy enyelgő félisten élt, addig ő
                        olümposzi gondtalansággal lehetett jó vagy rossz, irgalmas vagy gonosz,
                        hűséges vagy céda, a gyermekek és az asszonyok, a ragadozó madarak, és a
                        kerti virágok öntudatlanságával vétkezhetett az ország ellen, önmaga ellen,
                        az Isten ellen és ellene, az ő szerelmes, jó édesapja ellen büntetlenül.
                        Most nem vétkezhet többé.</p>
                    <p>Most meghalt a szigorú bíró, most jön az alattomos, gonosz élet. Most nincs,
                        akinek a poklokat is féken tartó karja alá bújjon.</p>
                    <p>Reszketett és sírt, és majdnem elájult félelmében. Csak a halottól nem félt.
                        Láttam, hogy oda szeretett volna bújni a jéghideg, mozdulatlan ember
                        mellére, mint egy pihegő galamb. Diva Beatrice most tudta meg, hogy ki volt
                        Mátyás, a magyarok királya...</p>
                    <p>Későn.</p>
                    <p> Beatrix, Miksa király, Ulászló, Szapolyai István: ezek között kell a király
                        gyilkosát keres­nem. Ma éjjel, ha a csillagok konjunktúrája kedvező lesz,
                        Hermész Trisz­megisztosz hatalmához fordulok, hogy megtudjam az igazságot.
                        De félek, hogy magam is varázslat vagy méreg áldozata vagyok. Szédülök, a
                        fejem fáj, a gyomrom émelyeg. Nyughatatlan vagyok. Amióta ő meghalt, mi mind
                        csak ténfergünk a holtteste körül erő és vigasz és Istenben való hit nélkül.
                        Ó, hogy miért kellett mindezeknek így történniök!</p>
                    <p>
                        Április 6.
                    </p>
                    <p>Felbőszítő, hogy milyen hamar visszanyerte önuralmát és erélyét. Már ott
                        elnököl az ország­nagyok kormány tanácsában. Gondoskodik Bécs védelméről.
                        Úgy látszik, tudja, hogy mennyi­re gyűlölik. Fél. Kimondhatatlanul fél ez a
                        gyönyörű démon. Maffeót, a milánói követet megkérdeztem, ki lesz a nagy
                        király utóda. Corvin János herceg?</p>
                    <p>- Az volt az imperátor akarata - felelt a követ.</p>
                    <p>- A milánói udvar?</p>
                    <p>- Természetesen Bianca hercegasszony férjét, a fenséges János urat
                        akarja.</p>
                    <p>- A diva is belenyugszik - mondtam bátortalanul.</p>
                    <p>Maffeo keserűen nevetett. Én haragra lobbantam:</p>
                    <p>- De hiszen a diva azt híreszteli, hogy kolostorba vonul!</p>
                    <p>A követ a vállamra ütött:</p>
                    <p>- Messer Marzio, boldogok az együgyűek.</p>
                    <p>Nem hiszem, hogy igaza van Maffeónak. A hercegnek mindenki hűségesküt
                        fogadott. Csak Bakócztól félek. Ez az ember a poklok árkain is átgázol, hogy
                        a saját nagyravágyó terveit megvalósítsa. Mátyás királytól reszketett.
                        Alattomos, hűtlen, szüntelen morgó, fogvicsorgató, de engedelmes kutyája
                        volt neki. De a láncra vert eb most felszabadult. Ha az ő becsvágya Corvin
                        János úr mellett nem találja meg számadását, akkor a herceg elveszett.
                        Félek.</p>
                    <p>
                        Április 13.
                    </p>
                    <p>Ma vitték el a drága holttestet Bécsből. A Szent István-templomban tartott
                        gyászistentisztelet után a koporsót lassú menetben a dunai kikötőbe vitték.
                        Ezelőtt öt esztendővel jött ide hófehér lovon, mint maga a Napisten, és a
                        lovának lába alatt megrendült a föld. Ma úgy vitték a koporsóban tehetetlen,
                        oszladozó testét, mint egy égből lezuhant isten tetemét. Az egész Olüm­posz
                        gyászolt. Mithras fölgyújtotta a Schottenthor kapuját, és lángba borult a
                        város­negyed. Recsegett-ropogott a sok beomló ház; az ég kormos lett a
                        száguldó lángoktól. Egész Bécs sírt és jajveszékelt: a nagy imperátor
                        holttestét gigantikus fáklyák lángsorai világították meg. Az alvilág sem
                        rendezhetett volna borzalmasabb kivilágítást. Micsoda temetés! Mátyást a
                        túlvilági hatalmasságok is meggyászolták.</p>
                    <p>Ahogy a hajóra tették, megdördült az ég; a folyó vize kicsapott, s a város
                        északi részében mindazt elpusztította, amit a tűzvész megkímélt. Mintha azt
                        jelentené ez a sok csapás: ha neki el kellett költöznie az elíziumi mezőkre,
                        nekünk sem érdemes élnünk. Hadd pusztuljon minden.</p>
                    <p>Beatrix már nem tud sírni. Száraz, hideg és nyugodt. De én nem
                        nyugszom...</p>
                    <p>Budáról megérkezett a várnagy embere. Attól hallom, hogy a király halála
                        napján Budán, a vár körül összegyűltek a hegyek erdeiből a hollók. Fenn
                        keringtek a várhegy fölött, sötéten, zordan, vérfagyasztón kiabálva; az ég
                        borús volt, megeredt az eső. A királyi vadaskert fel­vigyázója ijedten
                        rohant a várnagyhoz:</p>
                    <p>- Uram, ma reggel hét és nyolc óra között valami égbekiáltó szerencsétlenség
                        történhetett. A király oroszlánjai, amelyeket Firenze város küldött
                        ajándékba, egyszerre kimúltak, anélkül hogy a legcsekélyebb betegség jeleit
                        mutatták volna. A két gyönyörű állat ma hét és nyolc között az égre tátotta
                        a torkát, retteneteset bődült, és lezuhant a földre. Végük van a királyi
                        bestiáknak.</p>
                    <p>A hollócsapat ott keringett egy félóráig a vadaskert körül. Aztán hirtelen
                        délnek fordult és nagy, suhogó szárnycsapásokkal szelni kezdte az esőpárás,
                        ólmos levegőt. A hollók Székes­fehérvárra repültek, s a bazilika fölött,
                        ahol a magyar királyok alusszák síri álmukat, roppant tömegükkel
                        elsötétítették a napot.</p>
                    <p>
                        Április 28.
                    </p>
                    <p>Otthagytam az udvart. A pálosok kolostorában vagyok, sötét erdők között,
                        nagy, fekete kőpalota legfelső toronyszobájában, csillagászati szerek
                        között, ahogy a mesterségemhez illik. Nem vagyok kíváncsi semmire. Beteg
                        vagyok. Hallom, hogy a kancellár és Bakócz Ulászlót akarják. A herceg
                        fegyverkezik. Beatrice titokzatos. És a nép hallgat, vár, tűr közömbösen a
                        páni félelemben. Meghalt az imperátor, odúikból előmásznak a gyáva hiénák,
                        és nekiesnek a szent halott sírjának.</p>
                    <p>A kolostorban találtam Csáky Miklóst, a pécsváradi grófot. A fiatal főúr
                        megesküdött, hogy utolsó csepp vérét, minden jobbágyát és egész vagyonát
                        Corvin herceg úr rendelkezésére bocsátja. Az Isten lebegjen a fegyvereik
                        felett.</p>
                    <p>
                        Szeptember 18.
                    </p>
                    <p>Pécsváradon gyűltek össze Corvin herceg párthívei. Csáky Miklós beváltotta
                        szavát. Tör­hetetlenül támogatta a herceget, de Corvin János letette a
                        fegyvert. Ulászlót magyar királlyá koronázták. Beatrice az új király
                        felesége lesz - így beszélik Bakócz Tamás párthívei. Nem tudom, az égi
                        hatalmak megengedik-e ezt a szentségtörést. Annyi bizonyos, hogy a diva még
                        nem felesége az új fejedelemnek. Előbb Esztergomban, a prímásnál lakott,
                        most Budán egy kis kúriában, a Dóczi Orbán püspök jóvoltából. Micsoda
                        tragikus komédia! Vagy az Isten büntető keze?</p>
                    <p>Annyi bizonyos, hogy Mátyás király halála napján rászakadt minden baj és
                        bánat erre az árva birodalomra. Kirepült belőle a lélek, amely ezt a nagy,
                        csonka tetemet eleven akcióban tar­totta. Széthullottak az országok, megdőlt
                        a trón tekintélye, az országnagyok egymás ellen vezetik hadi népüket, a
                        török ott ólálkodik a déli kapuk előtt, a fekete sereg szétszéledt és
                        rablóbandákká aljasult, hollók és varjúk röpködnek a nagy temető felett...
                        Mindenkinek eszébe jutnak Temesvári Pelbárt borzasztó jóslatai. Hová lett a
                        Matthias Corvinus világot féken tartó hatalma?</p>
                    <p>Mindenki meghódolt az új fejedelemnek. Csak a parasztok kunyhójában, a szabad
                        ég alatt, ahol a fürj felröppen a szántóvető ekéje elől, a pásztortüzek
                        melegénél, székely zsoldosok kö­zött, budai korcsmákban és a pálosok
                        zárdájában suttognak könnyesen a nagy király haláláról. Hogy bűnös kéz
                        küldte őt a másvilágra. Én tudom, hogy a csillagok matuzsálemi kort
                        tarto­gattak Matthias Corvinus számára. És megesküdtem, hogy kinyomozom, aki
                        megfordította a csillagok pályáját. Nem én vagyok az oka, hogy nem tudom az
                        eskümet megtartani. Mert ők most nagyon összefogtak. Beatrix Ulászlót
                        szolgálja, mint egy megszeppent cselédleány, aki előbbi uránál maradt bérét
                        félti. Mennyi megaláztatást, gúnyt, nélkülözést és szégyent tud egy ilyen
                        némber szembehunyva tűrni, hogy hazudik önmagának, hogy ámítja az Istent,
                        csak hogy fennmaradjon a trónok magasságában! Pedig mindenki gyűlöli, úgy
                        hallom, Ulászló király őfelsége is, Bakócz Tamás is. De egyelőre szükségük
                        van rá, a pénzére, a katonáira, a nevére... vagy talán a bűn tartja őket
                        össze zsiványbarátságban? Nem tudom megbosszulni őt! A bűnösök összetartanak
                        és olümposzi felhőbe burkolóznak.</p>
                    <p>Az országot ezer veszély fenyegeti, de úgy hallom, hogy az udvarban víg és
                        tivornyás élet járja. Még mindig a halotti tornál tartanak. Bonfini az új
                        király dicsőségét írja, Mátyás aranyaiból még jól élnek a királyi naplopók.
                        Én nem kérek a kenyerükből. Öregember vagyok. Öreg énekes koldus, aki a
                        kerítésen kívül hadakozik a bánat, a keserűség és dac dühös kutyáival.</p>
                    <p>Elmegyek innen. Itt hagyom a kis villámat, amellyel a király, az egyetlen, az
                        összehason­líthatatlan, az Olümposzra költözött Augustus kétszer is
                        megajándékozott. Itt hagyom ezt a fenekestől felfordult világot, újra
                        nyakamba vetem a vándortarisznyámat, nehogy hűtlenség bűnébe essem az ő
                        szent emlékével szemben. Nem teszem ki magamat az ördög incselke­dé­seinek,
                        a pénz, az udvari pompa, az asszonyok csókja és a dicsőség csábításainak.
                        Leányaimat férjhez adtam, feleségemnek és fiamnak semmi szükségük rám.
                        Senkinek sincs már rám szüksége. Nekem sincs már semmi vágyam. Láttam a
                        legszebbet, éltem a legnagyobb boldog­ságot, szolgáltam a halhatatlanságot,
                        beírtam nevemet a nagy könyvbe az Ő neve mellé! Legjobb volna most meghalni.
                        Meghalni és az Ő karján belépni a halhatatlanságba!</p>
                    <p>Nem kívánom, hogy az utókor márványemléket állíttasson nekem. Dísztelen kis
                        cserépedény őrizze csontjaimat. Gyengéd és hatalmas földanyánk fogadjon
                        meleg és nyugalmas ölébe, hogy a vadállatok és férgek ne háborgassák pihenő
                        testemet. Tiszta vizű patak kétfelé vált ága ölelje körül síromat, és zúgjon
                        a habja, mintha meredek mederben rohanna alá. Hamvaim helyét kicsike tábla
                        jelezze, apró betűket véssenek reá, s nevemet így örökítsék meg: Itt
                        nyugszik Galeotti Marzio, idő előtt elfáradt, és önként tért meg derék
                        narnibeli őseihez. Három marék port hints sírjára, óh, pásztor, s aztán
                        eredj utadra békével. Idők múltán talán omladozó csontjaim beleporlanak a
                        föld életadó dús televényébe s egy rezgőnyárfa fehér sudarába felszívódva új
                        életre támadnak szétmállott tagjaim, s én az örökké susogó lom­bokban
                        boldogan körültekinthetek. Akkor majd elgyönyörködöm az árnyékom alá
                        menekülő szerelmes hajadon és a pásztor enyelgésében. És hallgatni fogom a
                        tilinkó vidám melódiáját, amelyre a leányka, lobogó ruhában járja a
                        násztáncot.”</p>
                    <p> </p>
                </div>
              <div type="chapter">
                    <head>XI</head>
                    <p>Leonardo Loredano dózse 1502. április elsején fejedelmi vérből való vendéget
                        fogadott a szárazföldi Malghera-erőd kapujában. A fenséges signoria körül
                        olyan tolongás támadt, hogy a poroszlók alig tudtak rendet teremteni az
                        összevissza keveredett nobilik, cittadinik és plebejusok között. A várost
                        valósággal kirázta az izgalom láza.</p>
                    <p>A polgárok érezték, hogy ez a látogatás hozzátartozik az élet vagy halál nagy
                        kérdéséhez. A köztársaság évek óta harcban állt a törökkel. Bajazed szultán,
                        amióta Mátyás magyar király meghalt, pápa, német császár, spanyol és francia
                        király minden szemforgató fogadkozást és az országot bebarangoló
                        szerzeteseknek minden keresztes háborúra való izgatását megmosolyog­va,
                        veszett kutya módjára már beleharapott Velence érzékeny testébe, és a
                        köztársaság peloponnészoszi birtokait ostromolta.</p>
                    <p>A signoriának eszébe jutott, hogy a töröknek csak egyetlen komoly ellenfele
                        van Európában: a még összeomlásában is félelmetes Duna menti hatalom.</p>
                    <p>- Amióta a magyarokkal jó lábon állunk, felénk hajlott a szerencse -
                        szuszogott a nagy tolongásban egy kövér nemesúr, régebben követ Bécsben és a
                        barbár országokban.</p>
                    <p>- Jó híreket kaptam -, bólintott egy hajótulajdonos, akinek a peloponnészoszi
                        tengeren fél tucat gályája vesztegelt. - Elfoglaltuk Leukada és Kefalónia
                        szigeteket. Ciprus is rendületlenül áll - fűzte hozzá elégülten, és nyakát
                        nyújtogatta szoros, fekete gallérjából, hogy a partra lépő vendégeket
                        lássa.</p>
                    <p>- Corvin herceg is alaposan eldöngette a törököt Jajcánál.</p>
                    <p>- Evviva, evviva! - tombolt a tömeg, és süvegét lengette örömében.</p>
                    <p>A tenger királynője tavaszi szépségében pompázott. A lagúnák vize fehér
                        habos, zöld selyem­uszályhoz hasonlított, amelyre az erkélyek futóvirágai
                        ráhullatták szirmaikat, mint valami aranyos, rózsaszín és világoskék
                        hímzést. A paloták ablakában a loggiák karcsú oszlopai között lángoló szemű,
                        pihegő keblű signorák lesték a vendégeket.</p>
                    <p>Az idegenek a piazzetta felé közeledtek. Száz pompás fegyverzetű, gazdag
                        öltözékű, vállas, sasszemű harcos lépett a márványtér fehér kövezetére. A
                        kürtök harsonája, a csattogó, zörgő, pengő fegyverek zaja, az erőd
                        tornyaiban eldördült ágyúk, harangok zúgása megdobogtatták az emberek
                        szívét. A tömegből ujjongó örömkiáltások szakadtak föl, és mindenki az
                        érkezők felé nyomult. Egész Velence boldogságban úszott, csak egy fáradt
                        öregúr, a nagytanács tagja, sárga és reszketős arcú, kopasz, köhögős
                        posztógyáros rémítgette a népet:</p>
                    <p>- Nem a török a mi ellenségünk, hanem a szőke szakállú, hitvány kéjenc, az a
                        vérszopó tacskó, a spanyol fattyú, a szolgalelkű, véreskezű hiéna: Cesare
                        Borgia.</p>
                    <p>- Pfuj, gyilkos, vérfertőző fenevad! - segített neki egy szerzetes, a
                        Savonarola rendjéből való, aki most érkezett meg a déli államokból. - Most a
                        francia király vérebe... holnap...</p>
                    <p>- Holnap az ura lábikrájába harap, ha úgy fordul a szerencse.</p>
                    <p>- Ez a fattyú nem elégszik meg Romagnával. Már Urbinóban van, és Bologna,
                        Siena meg Ferrara kapuit fenyegeti.</p>
                    <p>- Hadd falják fel egymást - mondta egy nobile, és arcáról a rideg
                        elzárkózottság velencei gőgje sugárzott.</p>
                    <p>- Nem úgy van az, messere. Nagy baj az, hogy Milánó és Nápoly már a
                        franciáké.</p>
                    <p>- Milánó is, Nápoly is megérdemli a sorsát. Emlékezzék csak, illustrissime,
                        hogy Alfonso bérgyilkosokat küldött a mi ciszternáink megmérgezésére.
                        Vesszenek az aragóniaiak.</p>
                    <p>A vitatkozó urak háta mögött egy kövér, vörös arcú és hagymaszagú mészáros
                        lihegett. A saját melle zihálásától nehezen hallotta a nobilik szavát. De
                        mégis megértett annyit, hogy egyszerre csak dühösen odafordult
                        szomszédjához, egy gyulladt szemű, ritka szakállú vargához:</p>
                    <p>- Azt hiszem, komám, ezeknek elment az eszük.</p>
                    <p>- Nono! - intette a varga.</p>
                    <p>- Én nem félek tőlük. Én mindjárt felugrom egy gyümölcsös szekérre és
                        elordítom magamat: nagyságos uraim, nektek végképp elment az eszetek!</p>
                    <p>A varga kíváncsian nézett a komája szemébe.</p>
                    <p>- Hát én azt mondom - folytatta amaz -, hogy kár így örülni a magyaroknak.
                        Ezek úgy jönnek ide, mint a disznók az olajfaerdőre. Ezek lelegelik a
                        szőlőindákat, letapossák a gabonát, és feldúlják a présházakat. Én mind
                        egyformán utálom az idegent.</p>
                    <p>- Nono, mondasz valamit, koma. Szóról szóra így jártunk a franciákkal is.</p>
                    <p>- A franciákkal? A néném leányát a San Marco kolostortól egy kőhajításnyira
                        lekapták a lábáról, és még tetejébe keresztül is szúrták a hátát, mert
                        segítségért kiáltozott. Ez történt monna Bianca leányával.</p>
                    <p>- Megtörtént ez sok hajadon leányzóval. De azok, hála Istennek, toscanaiak
                        voltak.</p>
                    <p>- Hát nem mindegy az, komám? Ki áll hozzád közelebb, a toscanai olasz, vagy a
                        zsivány bretagne-i zsoldos?</p>
                    <p>- Mondasz valamit.</p>
                    <p>- Hát csak az van hátra, hogy magyarok meg törökök meg oroszok lepjék el
                        Itáliát.</p>
                    <p>- Az bizony meglehet - fohászkodott a varga, és lábujjhegyre nyújtózkodott,
                        hogy meg­pillantson valamit az idegenekből.</p>
                    <p>A mészáros tovább háborgott.</p>
                    <p>- Egyáltalában nem értem, mit veszekednek egymással az urak. Van pénzük,
                        hajójuk, olajprésük, cselédségük elég, mit bánják ők, hogy Ferrara meg Génua
                        is összeszedi magát? Nekem ugyan mindegy.</p>
                    <p>- De nekik nem mindegy ám - röhögött a varga.</p>
                    <p>- Hát ez az, amiért én mindjárt felugrom a válladra, és elordítom magam: hej,
                        nagyságos uraim, monna Bianca leánya, az én keresztlányom, nem volt sem
                        Pietro úrnak, sem Lodovico úrnak, sem Borgia úrnak a pártjából való, a
                        franciák mégis halálra kínozták, házát fel­gyújtották, és apját fölhúzták
                        egy szederfára.</p>
                    <p>- Az biz igaz - bólongatott a varga, és vörösre gyulladt, pislogó szemhéját
                        törülgette.</p>
                    <p>A mészáros melle zihált, mint egy megkéselt bikáé. A vörös, kövér ember
                        ájuldozott a hőség­től, mert már hajnali öt órától itt szuszog, káromkodik
                        és lázít, csak hogy lásson valamit a bevonulásból.</p>
                    <p>Éppen akkor hangzott el a tanácsúr rekedt ellenvetése.</p>
                    <p>- De ha Velence nem áll résen, ki védi meg a köztársaságot a Borgia-bastard
                        étvágyától?</p>
                    <p>- Az a másik bastard, ni - mutatott a nobile a dózse vendégére, aki királyi
                        hermelinben, de födetlen fővel, mint a köztársaság tiszteletbeli nemese,
                        éppen most ölelkezett össze Lore­da­nóval.</p>
                    <p>Ezen a napon vonult be Velencébe a köztársaság egykor való legfélelmetesebb
                        ellenségének, Mátyás magyar királynak törvénytelen fia, Corvin János herceg,
                        a horvátországi bán. A város tombolt az örömtől. Sokan már bizonyosra
                        vették, hogy Velencének ezúttal olyan con­dottieréje lesz, akinek a neve is
                        felér egy hadsereggel: Hunyadi János unokája és Matthias Corvinus fia.</p>
                    <p>- Corvin János és Cesare Borgia: ez szép párviadal lesz - súgta Soranzo követ
                        Giustignannak, aki most érkezett Budáról, ahol Ulászló királlyal megkötötte
                        a szövetséget a török császár ellen.</p>
                    <p>Giustignan elgondolkozott. Ő jól ismerte Magyarországot. Tizennégy évvel
                        ezelőtt hosszabb ideig volt vendége egy ifjú magyar főúrnak, akivel a régi
                        Pannóniát és Matthias Corvinus székhelyét, Budát meg Pestet keresztül-kasul
                        barangolta.</p>
                    <p>Most, hogy ezek a régi boldog idők eszébe jutottak, Giustignan
                        őmagnificenciája egyszerre elfelejtette magas méltóságát, a signoriát, a
                        dózsét, az egész köztársaságot, és léha, nótás, kalandos, világcsavargó
                        humanista ifjúságára gondolt.</p>
                    <p>Csáky Miklós! Mintha itt állana a szeme előtt délceg, erős, barna barbár
                        szépségével.</p>
                    <p>A harangok zúgtak, a tenger felől enyhe szél simogatta az emberek arcát.
                        Corvin János és kísérete most indult el a ferrarai hercegnek a Canale
                        Grandén levő palotája felé. Mindenki Magyarországot, Corvin Jánost és Bakócz
                        Tamás esztergomi érseket éljenezte.</p>
                    <p>Giustignan a herceg kísérete között Csáky Miklós alakját kereste.</p>
                    <p>A követ körül majd agyontaposták egymást a lelkesülő, kíváncsi, előretörtető,
                        verejtékben lihegő polgárok. A szenátus tagjai a maguk elkülönözött helyéről
                        elégedetten és fenséges nyugalommal vizsgálgatták a fiatal Corvin herceget,
                        akinek pénze, katonája és Mátyás királytól örökölt halhatatlan neve van, és
                        nem vonakodik Velence szolgálatába szegődni.</p>
                    <p>Hol van Csáky Miklós? - nyújtotta nyakát Giustignan. - Itt kell lennie
                        valahol a herceg kísére­tében, a selyembe, prémbe, aranyba öltözött főurak
                        között. Corvin Jánosnak Csáky Miklós a leghűségesebb barátja, mintha ezzel
                        akarná kiengesztelni a halhatatlan király ellen elkövetett vétkeit.</p>
                    <p>A szenátus tagjai, a nobilik, az előkelő bankárok és a szövetséges államok
                        képviselői körülvették Giustignant, és melegen rázogatták a kezét.</p>
                    <p>- Messer Antonio, önnek köszönhetjük ezt a hatalmas szövetségest - mutogattak
                        aranygyűrűs, finom, fehér ujjukkal Corvin János felé.</p>
                    <p>Giustignan elégedetten mosolygott. Ez a szövetség bizony az ő érdeme. Milyen
                        szerencse, ha idejekorán megokosodik az ember, hátat tud fordítani ifjúsága
                        léha játékainak, és csavargó humanistából át tud vedleni fürge, eszes és
                        buzgó diplomatává. Milyen jó, hogy még idejében megfutamodott a Csáky
                        Miklóst fenyegető veszedelem elől, ott tudta hagyni Magyarországot, meg
                        tudott bocsátani Velencének, amely egykor az adósok börtönével fenyegette, s
                        ki tudta engesztelni a tengerek királynőjét, amely előbb titkos kémjévé,
                        majd ügynökévé, végül nagy­rangú követévé fogadta a megtért tékozló fiút.
                        Most tekintélyes lovag, nem olyan széllelbélelt éhenkórász, csatangoló
                        szegény ügynök, mint például ser Niccolo Macchiavelli, a Borgia titkos
                        diplomáciai besúgója.</p>
                    <p>- Milyen változás, milyen sorsfordulat! - sóhajtott önfeledten úgy, hogy a
                        körülötte állók meghallották. A szenátorok azt hitték, hogy Giustignan ezt a
                        köztársaság politikájára értette.</p>
                    <p>- Bizony, csudálatos változása az időknek - felelt egy fekete ruhás, cserzett
                        bőrű, világos szemű, ráncos képű öreg patrícius, a nagytanács tekintélyes
                        tagja. - Volt idő, amikor a mindenható Úristenen kívül csak Mátyástól és a
                        magyaroktól féltünk. Most meg a fia lesz a zsoldoskapitányunk és a magyar
                        nemzet a hadseregünk.</p>
                    <p>Giustignan gőgösen bólintott.</p>
                    <p>- Hallom, hogy a dózse háromezer arany évdíjat ígért az esztergomi érseknek -
                        szólt közbe egy nagy bankház tulajdonosa.</p>
                    <p>- Miért?</p>
                    <p>- Mert ő a mi leghívebb cselédünk. Meg is szereztük számára a bíbornoki
                        kalapot.</p>
                    <p>- Úgy hallom, hogy ő a leghatalmasabb ember a budai udvarban.</p>
                    <p>- Hát Ulászló királynál mindenesetre sokkal hatalmasabb - felelte megvető
                        ajkrándulással a vén tanácsúr.</p>
                    <p>- S a bíbornok úr azt üzeni Velencének, hogy a köztársaság tekintse őt
                        szolgálatkész káplánjának.</p>
                    <p>- Helyes, helyes - dörzsölte kezét a posztókereskedő -, nem kell sajnálni a
                        zsoldot a barbároktól.</p>
                    <p>- De Bakócz Tamásnak nem pénz kell ám, messere, hanem méltóság és hatalom.
                        Mindenáron konstantinápolyi pátriárka akar lenni, első úr a pápa őszentsége
                        után.</p>
                    <p>- Az is lesz, ha Velence úgy akarja - kérkedett az öreg tanácsúr.</p>
                    <p>- De úgy hírlik ám, hogy a konstantinápolyi tiarát a Borgia is
                        megkívánta.</p>
                    <p>- Pénzt kell küldeni a pápának - indítványozta a posztókereskedő. - Meg a
                        francia királynak, hogy szakítson a Borgiákkal.</p>
                    <p>Giustignan mosolyogva hallgatta a signorik diplomáciai eszmecseréjét.</p>
                    <p>A nap kisütött, és aranyos fénnyel öntötte le a Márkus-templom vaskos
                        harangtornyát. A Piazetta kövei szikráztak a vakító fényességben. Corvin
                        János és kísérete éppen előttük haladt el a keleti pompa, az arany, a bíbor
                        s a drága oroszországi prémek ragyogó tarkaságában. A posztókereskedő
                        megcsörgette zsebében az aranyakat.</p>
                    <p>A magyar vitézek sarkantyúja csengett-bongott a márványkockákon. A herceg
                        apródjainak láttára a nagy farsangi díszmenetekhez szokott velenceiek is
                        felkiáltottak. Háromszáz ifjú dalia lovagolt el az ámuló polgárok előtt,
                        egyforma nagyságú, egytől egyig aranysárga lovon. Egyenruhájuk tiszta
                        bársony, vörös, piros, fehér, zöld és sárga barnásszürke színekben - min­den
                        színből huszonöt -, és lovaikon aranyos szövetek, behintve gyöngyökkel,
                        drágakövekkel. Mindegyik ifjú szőke volt; festett vagy parókás fürtjeik
                        vállukra omlottak, tele voltak szórva aranyporral, és a csigákba göndörödő
                        fürtöket gyöngyös háló, ékköves füzérek tartották össze szorosan.</p>
                    <p>- Olyanok, mint az arkangyalok - mondták az asszonyok kipirult arccal, és
                        egymás karját csipkedték izgalmukban. Előretolakodtak, és kendőket
                        lobogtattak a mosolygó apródok felé.</p>
                    <p>- Le ne szedjétek őket a lóról, gyalázatosak! - kiáltott rájuk indulatosan a
                        dominikánus, és a kacérkodó némberek felől elfordította a tekintetét.</p>
                    <p>A signorék szíve lázasan dobogott. Égett a szemük, kiszáradt az ajkuk, és a
                        mellük lihegve hullámzott a díszmenet láttára. Az ő egyszerű, fekete
                        posztóban izzadó embereik mellett úgy tűntek föl a magyarok, mint izzó szemű
                        hősei egy buja, vértől és csóktól nedves, titokzatos, félelmes, öldöklő
                        harcok és vad érzékiség tüzétől piros másvilágnak.</p>
                    <p>- Ezek majd megtáncoltatják a francia király és a fattyú Borgia
                        zsoldosait!</p>
                    <p>- A Borgia is félelmes katona ám - ellenkezett egy gyáva pénzváltó -, én
                        láttam a zsoldosait, a svájci kantonok tollaskalapú óriásait, a skótok tarka
                        kötényes, vörös hajú fenevadjait, a hosszú lándzsás landsknechteket meg a
                        bretonokat, akiknek olyan mogorva az arcuk, mint az apagyilkosoké.</p>
                    <p>- De ezek nem ijednek meg a mogorva arcoktól. Ezek mosolyogva mennek a
                        halálba, és az ördögökkel is megverekszenek, ha egy Corvin küldi őket a
                        vérözönbe - lelkesedett egy ifjú egyetemi docens.</p>
                    <p>A sereg elvonult. Az asszonyok sikoltoztak elragadtatásukban.</p>
                    <p>Ilyen lehetett a római fiatal matrónák eksztázisa, amikor a gall vagy a
                        britanniai légiók vezéreit hordozták körül a fórumon.</p>
                    <p>A tanácsurak pedig, szerelmes bizalommal simogatták dukátjaikat egyszerű,
                        fekete posztó­kabátjuk zsebében.</p>
                    <p> Giustignan csak este, a dózse által rendezett ünnepi lakomán találta meg
                        Csáky Miklós grófot. Alig ismerték meg egymást. Csáky most lépte át a
                        negyvenedik évet. Borotvált arcát már redők szántották. Arcának narcissusi
                        bája Marsnak, a hadistennek komor, félelmetes, dacos szépségébe
                        keménykedett. A hangja mélyen dörgő volt, mozdulatai szélesek és nehézkesek,
                        a mosolya kesernyés, a szeme pillantása fáradt.</p>
                    <p>- Hej, bizony tizennégy esztendeje nem láttuk egymást, messer Antonio -
                        sóhajtott a magyar. - Azóta te nagyon sok derék dolgot cselekedtél.</p>
                    <p>- Megjön az ember esze - nevetett az olasz. - Emlékszel, domine, az én
                        magyarországi házasságomra?</p>
                    <p>Csáky elkedvetlenedett. Eszébe jutott a maga vőlegénysége. Rövid ideig
                        küzdött önmagával, aztán félrevonta Giustignant a dózsepalota erkélyére.
                        Elfojtott szégyenkezéssel, az izgalomtól szívdobogva kérdezte tőle:</p>
                    <p>- Giustignan, tudsz-e valamit a madonnáról?</p>
                    <p>Az olasz a vállát vonogatta.</p>
                    <p>- Most a nápolyi öbölben, Ischia szigetén éldegél a spanyolok
                        kegyelméből.</p>
                    <p>Csáky arca megrándult.</p>
                    <p>- Borzasztó... idáig jutott a boldogtalan.</p>
                    <p>Az olasz unottan dörmögte:</p>
                    <p>- Ideje, hogy vezekeljen megszámlálhatatlan bűnéért.</p>
                    <p>- Te is elítéled őt?</p>
                    <p>Giustignan csodálkozva nézett a magyarra.</p>
                    <p>- És te?</p>
                    <p>- Én csak sajnálom szegényt.</p>
                    <p>- Akkor nem olvastad a volt főkancellár vádiratát az özvegy magyar királyné
                        bűnlajstromáról.</p>
                    <p>- Olvastam. Túlzás. Nem is a kancellár írta.</p>
                    <p>Giustignan legyintett a kezével.</p>
                    <p>- Mindegy. De Beatrice rosszul tette, hogy mindenáron felesége akart lenni
                        Mátyás utódjának.</p>
                    <p>- Hiú volt és nagyravágyó.</p>
                    <p>- Gonosz. Már dicsőséges férje életében áhítozott a trónra. Ki tudja, nem ő
                        volt-e az oka Mátyás halálának?</p>
                    <p>Csáky felszisszent.</p>
                    <p>- Rágalom.</p>
                    <p>Az olasz gúnyosan mosolygott.</p>
                    <p>- Most már mindegy. A nagy király meghalt és halhatatlanná lett, mint
                        macedóniai Sándor, Julius Caesar vagy Marcus Aurelius. Beatrice pedig él és
                        elfelejtett, megcsúfolt öregségében elevenen eltemettetett.</p>
                    <p>- Giustignan, te mindig kegyetlen voltál a felséges asszony megítélésében.
                        Amikor együtt mentünk Budára a királyi pár elé tisztelegni, már hajadon
                        életét is megrágalmaztad a madon­nának. Léha udvari mendemondákat fecsegtél
                        össze róla és don Ramiro nevű apródjáról.</p>
                    <p>- És királyné korában nem igazolta az én kegyetlen ítéletemet? - gúnyolódott
                        mosolyogva Giustignan.</p>
                    <p>Csáky elfordította a fejét.</p>
                    <p>- Semmit sem tudok róla. Csak azt tudom, hogy égbekiáltó embertelenséggel a
                        trón magas­ságáról a megaláztatások és a nyomorúságok siralomvölgyébe
                        taszították.</p>
                    <p>Giustignan szenvedélyesen kifakadt:</p>
                    <p>- Hát érdemelt más sorsot az aragóniai démon? Lássuk csak, hogy történt! Neki
                        volt egész Európában a legdicsőbb, legkirályibb, leghatalmasabb, legjobb és
                        legszentebb férje. Igaz?</p>
                    <p>- Igaz.</p>
                    <p>- A nagy fejedelem meghalt. Végső akarata az volt, hogy utódjává válasszák
                        meg a fiát. Azt ott ni - mutatott az asztalfőn, a száraz, sovány, fogatlan
                        Loredano dózse mellett ülő halvány, dióbarna szemű ifjúra. - Ki akadályozta
                        meg?</p>
                    <p>- A Szapolyaiak, a Báthoryak. Bakócz, János érsek, Miksa, Ulászló...</p>
                    <p>- Nem - pattant fel a követ -, Beatrice! Ha ő Corvin mellé áll, ha ő nem
                        pislog buja, álnok, kacér szemével a trón felé...</p>
                    <p>Csáky az olasz vállára tette a kezét.</p>
                    <p>- Giustignan, mi, férfiak, nagyon könnyen ítélkezünk.</p>
                    <p>- Az bizonyos - védekezett amaz -, hogy Aragóniai Beatrice nem volt méltó
                        arra a névre, amit a ti nagy királytok adott neki. Mátyás után Ulászló! A
                        sas után egy kövér, lusta túzok! Az istenekre mondom, örültem, hogy a
                        magyarok úgy elbántak vele; olümposzi tréfa volt! Az özvegy királyné
                        mindenáron a trón oldalán akar maradni. Jön egy pohos, lomha fickó; ifjabb,
                        mint ő, esze ágában sincs vele a királyi ágyat megosztani, egyre gazdag
                        menyasszony után futkos; ez Ulászló. És ott várja őt a kacér és viharos
                        múltú özvegy, kinyitja előtte várait, pénzeszsákjait és hálószobáját,
                        szerelemért és koronáért rimánkodik, fenyegetőzik, zsarol, konspirál,
                        erőszakoskodik: ez Beatrix. Pompás vígjáték. Plautus írhatta volna
                        jókedvében. Aztán jönnek a politikusok. Elhitetik az özveggyel, hogy az új
                        király feleségül veszi. Össze­súg­nak a fejedelemmel, hogy játsszon el egy
                        házasságkötési szertartást a szerelmes madonnával. Jön egy püspök, és
                        összeadja őket. A királytól megkérdezik: akarod-e Aragóniai Beatricét
                        hitvestársadul? Az ravaszul így felel: igen. A menyasszony nem veszi észre,
                        hogy a királynak azt kellett volna mondania: akarom. Isteni komédia! Milyen
                        agyafúrt, lángeszű vígjátékíró az a ti Bakócz Tamástok! És aztán jön a
                        nászéjszaka. Negyedik felvonás. Az ifjú feleség megragadja a király
                        köntösét. Hopp, itt ebből baj lehet - gyanítja a férj, és elinal, kabátját
                        otthagyva az álmélkodó Putifárné körmei között. Ezt Macchiavelli barátom is
                        megirigyelhetné.</p>
                    <p>- Te is irigyled? - kérdezte keserű gúnnyal Csáky.</p>
                    <p>- Én? Én irigylem leginkább. Hej, ha ez nekem tizennégy esztendővel ezelőtt
                        eszembe jutott volna ott a te rokonaidnál, a földvári kastély
                        padlásszobájában! Ah, ha nekem akkor egy kegyelmes, jó szellem megsúgja,
                        hogy igent mondjak akarom helyett, akkor a francia nevelő­kisasszony nem
                        üldözne még most is a hitvesi szeretetével. De sajnos nem jutott eszembe -
                        folytatta szomorú lemondással -, s ez tengernyi dukátomba került. Mennyi
                        perköltség, papok­nak, kánonjogi doktoroknak, futárnak, ügynököknek, kémnek
                        mennyi borravaló - rettenetes dolog a válópör -, s a francia hölgy érti a
                        módját, hogy meggyötörjön. Én nehezebben szabadulok meg tőle, mint a ti
                        Ulászlótok Beatricétől. Ha engem is Bakócz Tamás eskettetett volna...
                        micsoda égbekiáltóan szellemes, nagyszerű gondolat!...</p>
                    <p>Csáky Miklós nem állhatta tovább.</p>
                    <p>- Örök szégyen, arcpirító, gyalázatos játék! - lihegte a lelke mélyéből
                        felháborodva. - Gyűlölöm a gyáva, vénasszonyos csalást harctéren, fórumon,
                        nemzetek és kormányok között is, hát még asszonnyal és királynéval szemben!
                        Ez még a herceg urat is mélyen megrendítette. Pedig neki nem volt nagyobb
                        ellensége madonna Beatricénál. Váradi Péter kalocsai érseket valaha ő
                        csukatta börtönbe: de ez után a hitvány csalás után egyenesen az érsek
                        ajánlotta, hogy a házasságot érvényesnek elismerjék. Nem minden magyar volt
                        olyan hazafiatlan és gyáva, mint a paraszt, durva és nagyravágyó Bakócz.</p>
                    <p>- Ő a legnagyobb államférfiatok - lelkendezett Giustignan -, a nápolyi
                        asszonnyal szemben nem volt sem mód, sem idő más fegyverek után
                        keresgélni.</p>
                    <p>- Vérlázító, becstelen, gaz csalás; lovagiatlan, hitvány, esküszegő, az Úr
                        szertartásából gúnyt űző aljasság - tombolt Csákyban a felháborodott magyar
                        becsületérzés.</p>
                    <p>- Hát jó - felelt hidegen a követ -, erről majd az utódaink ítéljenek. De a
                        királyné, ha volna benne egy szemernyi asszonyi büszkeség, csak annyi, mint
                        egy csipkeverő vagy sós halat áruló leányzóban van, akkor nem erőlködik
                        tovább a házasság elismertetésén. Egy rongyos velencei mammola is hátat
                        fordít annak a mezítlábas tekergőnek, aki megtagadja őt a kanális csőcseléke
                        előtt.</p>
                    <p>- Szegény Beatrice!</p>
                    <p>- De diva donna Beatrice, a regum princeps ivadéka, a nagylelkű és bölcs
                        Alfonso unokája, az Aragónia, Valencia, Szicília és Sardínia fölött uralkodó
                        család leánya, aki nem tartotta magával egyenrangúnak a Sforzákat, a
                        Medicieket, az Estéket, aki a francia királynét és a római birodalom
                        császárnéját vallotta unokanővérének, ez az Aragóniai Beatrix úgy pénzelte a
                        mammuttestű Ulászlót, mint egy cortegiana az udvari poétáját - járt utána,
                        illegette magát, könyörgött egy lehetőleg sok tanú szeme láttára történendő
                        csókolódzásért, nem szégyellte magát az országgyűlésen megjelenni, és ott
                        vesztegetéssel és sírás-rívással akarta kimondatni, hogy Ulászló vele a
                        házasságot végrehajtotta, az apját, a dühös, bolond és véres kezű Ferrantét
                        beugratta abba, hogy ezt mint érzékcsiklandozó hálószobatitkot az összes
                        európai udvaroknak megírja: érted, magister, érted? A saját leányáról,
                        Mátyás özvegyéről hírelte Ferrante, hogy már egy év óta jár a pohos Ulászló
                        ágyasházába... no, domine magister, ez az asszony nem érdemelt jobbat a
                        sorsánál. Most egy éve járt erre a szégyenszemre újra özveggyé vedlett
                        királyné... A pápa felbontotta a házasságot.</p>
                    <p>- Ezt is ti, velenceiek erőszakoltátok.</p>
                    <p>- Az igazság érdekében.</p>
                    <p>- A francia király, Cesare Borgia, Bakócz Tamás és a saját zsebeitek
                        érdekében.</p>
                    <p>Giustignan finoman mosolygott.</p>
                    <p>- Ulászló és Beatrice, a török invázió és a nápolyi asszony rögeszméje között
                        kellett választanunk.</p>
                    <p>- És ezzel a Borgiának tettetek szívességet.</p>
                    <p>- Azt majd herceged, Corvin János úr őnagysága és a te vitézi kardod fogja
                        bebizonyítani. Nápoly és Milánó megérdemli a sorsát.</p>
                    <p>- De madonna Beatricét megkímélhette volna a sors ettől a tízévi
                        mártíromságtól.</p>
                    <p>- Ő tizennégy esztendeig gyötörte Mátyást és a magyarokat.</p>
                    <p>- A magyarok már megbocsátottak a szomorú sorsú királynénak.</p>
                    <p>- Ne gondold, domine, hogy olyan szomorú a sorsa. Igaz, hogy a leveleit így
                        írja alá: infeli­cissima regina, meg spanyolosan: la reyna triste, de azért
                        Ischiában, ahol egykor a lótoszevők laktak, pompás kis udvart rendezett be
                        magának vitézekkel, poétákkal, cortegianókkal, don Ramirókkal...</p>
                    <p>- Még most is bántod a szerencsétlent? - szólt közbe Csáky szomorúan.</p>
                    <p>- Nem bántom szegénykét... de Enea Irpino meg Benedetto Garethe egészen jól
                        élnek az ischiai szomorú királyné konyháján. Az én kémeim mindent tudnak...
                        a két költő szerelmes verseinek másolatát elküldték nekem.</p>
                    <p>- Beatricénak szólnak?</p>
                    <p>- Beatricénak meg a két Izabellának. Azok is szomorúak és azok is
                        hercegasszonyok... azoknak is jólesik a költői vigasz.</p>
                    <p>Csáky elfordult, hogy eltitkolja az undor és felháborodás kifejezését,
                        amelyet a kegyetlen olasz beszéde csalt ki az arcára. Alig bírta türtőztetni
                        magát. Tudta, hogy sokan beszélnek úgy Beatricéról, mint Giustignan. De a
                        lovagiatlan bántalmazás ellen minden csepp vére fellázadt. Egyszer még
                        pécsváradi remetesége alatt majdnem leütötte Giustignant, mikor az a
                        királynét rágalmazta. Egy pillanatig most is ilyen vágyat érzett. De félt,
                        hogy ezzel nevetségessé teszi és meggyalázza magát. Aztán arra gondolt, hogy
                        a szó fegyverével védelmezi meg a bántal­mazott asszonyt. De miért? Kinek?
                        Csüggedten mondott le erről is.</p>
                    <p>- Giustignan, miért gyűlölöd te annyira a mi árva királynénkat?</p>
                    <p>A követ elnevette magát.</p>
                    <p>- Gyűlölöm? Nem. De nagy szükségem van Ulászlóra, Corvin hercegre és a magyar
                        fegy­ve­rekre. Beatricénak én megbocsátok. De ismerek valakit, aki nem fog
                        neki megbocsátani soha.</p>
                    <p>- A herceg? János úr őkegyelmessége?</p>
                    <p>- Nem. Hanem te.</p>
                    <p>A főúr összerezzent. Soha annyi benső meghatottság és szánalom nem lakozott a
                        szívében, mint most.</p>
                    <p>- Miért? - kérdezte megindulva.</p>
                    <p>- Mert te még most is szerelmes vagy bele.</p>
                    <p>Csáky szomorúan mosolygott.</p>
                    <p> </p>
                </div>
              <div type="chapter">
                    <head>XII</head>
                    <p>Corvin János herceg Velencéből Anconába ment, hogy szemlét tartson a pápai
                        állam hadikikötője felett. A török hajóhad, ha egyszer Itália felé megindul,
                        elsősorban Anconát veszi tengeri ostromlás alá. A szenátus fejedelmeket
                        megillető hódolattal fogadta.</p>
                    <p>- Fenséges herceg - szólt a podesta, szinte alattvalói hangon -, még élénk
                        emlékezetünkben van fenséged halhatatlan atyjának, Matthias Corvinusnak, a
                        leghatalmasabb rex imperatornak uralkodása Ancona városa felett. Tizenöt
                        évvel ezelőtt vitte el neki egy derék polgár, Cynthius de Dionysios, a
                        koszorús költő, köztársaságunk hűségesküjét.</p>
                    <p>És megmutatta a hercegnek Mátyás címeres zászlóit, amelyeket a vár ormán
                        lengetett a tenger hűs szellője. Előszedett régi okmányokat, amelyeken
                        Mátyás pecsétje piroslott.</p>
                    <p>A herceg szemét könny futotta át. Itt, a messze tengerparton, a pálmák és
                        narancsfák árnyékában, a kék adriai égboltozat alatt is él az ő imádott
                        atyjának emlékezete. Megölelte és megcsókolta a podestát.</p>
                    <p>- Milyen végzetes csapás volt, világszerencsétlenség, isten átka volt az ő
                        korai halála! - szólt ellágyult hangon a podesta.</p>
                    <p>Corvin János nem felelt. Arra gondolt, hogy ha még egy évtizedig, nem, ha
                        csak egyetlenegy évig adatott volna tovább élnie... akkor ő most a világ
                        legragyogóbb koronáját viselné a fején.</p>
                    <p>Anconából Loretóba utazott a herceg. Akkor fogadta meg ezt a
                        zarándoklátogatást a szűzanyának, amikor Frangepán Beatrix, ifjú felesége,
                        fiúgyermekkel ajándékozta meg.</p>
                    <p>A loretói szent ház, a Casa Santa előtt, a herceget fogadó papok közül kivált
                        egy fehér csuhás pálos szerzetes. Negyvenöt-ötven éves volt. Szép, barna
                        arcát egészen elborította szürkülő szakálla. Meggörnyedt háta és széles
                        válla majdnem szétrepesztette a nehéz, meleg gyapjúszőr kámzsát. Csuklyája
                        alól sötét, villogó szeme úgy szikrázott, mint egy ragadozó madáré. Keresett
                        valakit. Ahogy Csákyt megpillantotta, odalépett hozzá, és vállára tette a
                        kezét:</p>
                    <p>- Miklós, emlékszel-e rám?</p>
                    <p>Csáky a barát arcvonásait fürkészte. A szerzetes megölelte őt, és a fülébe
                        súgta:</p>
                    <p>- Nem ismered meg Fodor Istvánt, a te hűséges mentorodat?</p>
                    <p>A főúr összecsókolta a fehér csuhás papot.</p>
                    <p>- Mire való ez a szerzetesi kámzsa? - kérdezte könnyek között mosolyogva - én
                        lila szín püspöki ornátusban, hermelinprémes palásttal, érseki palliummal
                        képzeltelek, István.</p>
                    <p>A barát szelíden mosolygott:</p>
                    <p>- Amióta ő meghalt, én is lemondtam az életről. János úr, a kancellár, sem
                        bírta sokáig. A püspök is szerzetesnek állott... Mátyás után Ulászlót nem
                        lehet szolgálni.</p>
                    <p>- Bakócz Tamás tudja.</p>
                    <p>A szerzetes megvetőleg legyintett:</p>
                    <p>- Méltóak egymáshoz. Gyűlölöm Bakóczot. Akkor léptem be a pálosok rendjébe,
                        amikor a mi felséges madonnánkat, a szerencsétlen királynét ez az erdődi
                        paraszt megcsúfolta Ulászlóval. És nyomban el is hagytam az országot. Ide
                        jöttem a Szűzanya csodálatos házához, amelyet az ég angyalai hoztak
                        Názáretből.</p>
                    <p>Csáky elgondolkozva nézte megroskadt, őszbe csavarodott, szomorú barátját.
                        Eszébe jutott a daliás, előkelő szellemű, jókedvű, életszeretettől lángoló
                        ifjú Fodor István, a királyné fel­olvasója, az elegáns világfi, aki suhogó
                        piros talárjában, finom kezén a nagy apátgyűrűvel olyan volt, mint a pápai
                        kúria egy ifjú hercegi bíborosa.</p>
                    <p>- Te már megtaláltad a lelked békességét - mondta neki gyengéd
                        vigasztalással.</p>
                    <p>- Az élet derekán már mindannyiunknak csak az Isten és a magunk békessége
                        marad.</p>
                    <p>- Bizony, csak magunk maradtunk meg önmagunknak.</p>
                    <p>- Ez a királyok és alattvalók közös végzete. Ez maradt meg a mi felséges
                        királynénknak is - sóhajtotta tisztelettel Fodor.</p>
                    <p>- Mikor láttad a divát?</p>
                    <p>Csákynak ráncba borult a homloka. Nem felelt. A szerzetes nem faggatta.
                        Ehelyett ő beszélt a királynéról.</p>
                    <p>- Tavaly, télidő közepén, Magyarországból Milánóba utaztában ő is
                        elzarándokolt ide, a Szűzanya házához. Itt volt. Ezeket a márványkockákat
                        taposta az ő felséges lába.</p>
                    <p>- Megtört?</p>
                    <p>- Balsorsát fenséggel viselte. Amint tudomást vett a pápai döntésről, amely a
                        házasságát érvénytelenítette, ő is összecsukta szárnyait. Elhagyta
                        Esztergomot, Bécsbe ment, onnan Porto Gruanón keresztül jött Malamoccóba,
                        Velence közelébe. Beteg volt. Égi malaszt után vágyakozott. Átjött ide
                        Loretóba. Én voltam a kalauza. Több mint egy évtizede nem láttam. A felség
                        negyvenöt éves lehet az én számításom szerint.</p>
                    <p>- Megöregedett?</p>
                    <p>- Ó, milyen szép még! - suttogta amaz, és égre emelte a tekintetét. -
                        Olümposzi szépség sugárzott le meghalványodott, szelíd, szomorú arcáról.
                        Olyan volt, mint Niobé, akit az istenek atyja választott ki magának szerelme
                        tárgyául. Az istenek atyja, a halhatatlan Matthias Corvinus. Itt térdepelt a
                        márványkockákon, és szép kék szeméből szivárgott a könny. Én a szentély első
                        oszlopa mögül néztem. Özvegyi ruha fedte puha, magas, teli termetét. Illata
                        betöltötte a templomot. Olyan tiszta, sugárzó, könyörgő szemmel nézett a
                        magasba, mint egy imádkozó gyermek. A fájdalom, a gyász és a csalódás eleven
                        szobra volt. Istenem, ha Verrocchio tanítványa, a Vinciből való Leonardo így
                        láthatta volna! Nekem az a sok gaz rágalom jutott az eszembe, amit felőle az
                        ellenségei terjesztettek. Milyen gyilkos viperaméreg tud csorogni az emberek
                        nyelvéről! Nem, Miklós, ez az asszony a szerencsétlenség és a félrevezetés
                        tragikus hősnője csupán. Én szerettem volna leborulni és könyörögni neki,
                        hogy közvetítse imáimat égi patrónája, a Boldogságos Szűzanya
                        trónusához.</p>
                    <p>- Beszéltél vele?</p>
                    <p>- Sokat. Elpanaszolta csalódásait. Mindenki elhagyta vagy elbukott, valaki
                        csak segítségére nyújtotta a karját. Meghalt a hitvese, aki úgy vigyázott
                        rá, mint az apa az ő szerelmes gyer­mekére; meghalt az ő szeretett nővére, a
                        ferrarai Eleonora, és meghalt imádott apja, a bölcs és hatalmas nápolyi
                        király; bátyja bujdosik, Ferrandino, az új király, elmenekült, a nápolyi
                        trón összeomlott, majdnem egész családja kipusztult, minden támasza kidőlt;
                        Borgia Cesare megölte az ifjú nápolyi herceget, őt magát Ulászló
                        megcsúfolta, vagyonából kiforgatta... de a felséges madonna mégsem gyűlöl
                        senkit. Most, hogy visszatért gyermekkora gyönyörű ege alá, nem hatalomban
                        és dicsőségben jött osztozkodni, csak részt venni a nagy temetkezésben.</p>
                    <p>- Nem vádol senkit?</p>
                    <p>- Nem vádol, csak panaszkodik. Őt sohasem értették meg a magyarok. A király
                        sem, az alattvalók sem, akik kegyetlenebbek voltak hozzá, mint a fejedelem.
                        Pedig ha vétkezett, csak ellene vétkezett. De tehetett-e erről? Ő egy más
                        világ érzékeny, kényes virága volt, akinek sok napsugárra, örök tavaszra,
                        langyos szellőre és meleg esőre lett volna szüksége, hogy gyönyörű színeiben
                        kibontakozzék, és illatával megrészegítse a kert lakóit. A vére forró volt,
                        a képzelete buja, az esze lángolt és szikrázott, és a becsvágya határtalan.
                        Csoda-e, ha a nem neki való légkörben illata mérgezővé, lehelete sorvasztóvá
                        lett, és ő maga az erények és bűnök között, a vágyak határtalanságában és a
                        kielégülések nélkülözésében vergődött? Rosszat mondtak róla? Lehet, hogy
                        vétkezett. De nem volt felelős a vétkeiért, és csak önmagát gyötörte meg a
                        bűneivel. Az Isten tudja csak, milyen tiszta tud maradni a lélek a vér
                        vétkes lángolásában.</p>
                    <p>Csáky összerezzent. Gyanakodva nézte az apátot. Miért védi ez ilyen
                        buzgósággal Beatricét?</p>
                    <p>Az apát merően nézett a szentély márványkockáira.</p>
                    <p>- A mindenható Isten ítélete előtt bizonyára csekély számításba esik, hogy a
                        mennyei tisztaság, a szemérem, az önmegtagadás erénye hányszor bukik el a
                        test ellen való harcában, amely az ördög és a bujaság vára. Millió
                        fegyverrel küzd ebben a várban a sátán az Úr engedelmével. A legtisztább is
                        hétszer vétkezik napjában legalábbis vágyban, hangulatban és elgondolásban.
                        De a lélek azért nagy marad, és fenséges tettekre képes. Mátyás hitvese
                        méltó volt egy nagy király nevére. Bölcs volt, jó volt, és népét a szépség
                        és tudományok töméntelen kincsével gazdagította. Felséges férjének ő volt a
                        legügyesebb diplomatája. Fejedelmeket, pápát, népe­ket és hadseregeket
                        befolyásolt a trón és a birodalom érdekében. És milyen túláradó, nagy,
                        bőséges volt a szeretete! Hyppolitnak szerelmes, jó édesanyja volt.
                        Irgalmas, szíve megsegí­tette a szűkölködőket, királyi volt a kegyelme, a
                        keze mindig nyitva volt, és ömlött belőle az arany egyháznak, szerzetnek,
                        szegénynek, betegnek; a lelke nagy, terebélyes fa volt, amely leroskadt a
                        gyümölcs áldásától, meleg záporeső volt az irgalmassága, amely csak úgy
                        szakadt a szomjas, száraz földre... Ó, mi lett volna ebből az asszonyból, ha
                        az ég termékennyé teszi őt, és gyermekkel áldja meg, az anyaság boldog
                        kielégültségében... Mit számít az ő hatalmas, gyönyörű lényében az érzékek
                        olykor-olykor való bűnös kilobbanása?... A világító napnak is vannak
                        fogyatkozásai...</p>
                    <p>Csáky türelmetlenül hallgatta a humanista apát rajongó szónoklatát. Ez a
                        védőbeszéd jobban fájt neki, mint a Giustignan durva, ellenséges támadása.
                        Most semmire sem tudott emlékezni, csak a maga megaláztatására. Mit használ
                        őneki Beatrice minden királynői nagysága, szellemének minden vakító
                        világossága, ha asszonyi tisztasága ennyire rászorul az elnézésre és
                        mentegetőzésre? Hát mégis igazsága volna Giustignannak?</p>
                    <p>Türelmetlenül váltogatta lábait, és haragosan csörgette a kardját.</p>
                    <p>A templom ez alatt benépesedett. Úgy jöttek be az emberek, mint valami
                        vásáros bódéba: hangosan beszélgetve, nézegetve, nevetgélve. A betegeket
                        hordágyakon hozták, meleg lett a levegő, nehéz súllyal nyomta a
                        tüdejüket.</p>
                    <p>Egy minorita barát a szószékre lépett. Magas, sovány, lángvörös hajú, vastag
                        szájú fickó volt, kerek, leborotvált feje búbja csúcsos és szeplős. A barna
                        kámzsája rongyos és poros volt, mint aki most jött meg hosszú útról,
                        gyalogosan. Elmondta, hogy tíz évig böjtölt a pusztában, mint Keresztelő
                        Szent János. Ez alatt végigszenvedte az Úr Jézus minden szenvedését. Kezén,
                        meztelen lábán és homlokán megmutatta a behegedt stigmákat. A világ végét
                        hirdette vad kiabá­lással, és arra buzdította a híveket, hogy űzzék ki a
                        franciákat Itáliából.</p>
                    <p>- Ne higgyetek az uraknak, hogy az Isten rendeléséből jönnek falvaitokba és
                        városaitok falai közé. Krisztus előtt nincs nagyobb érdem, mint azokat a
                        piszkos disznókat lemészárolni!</p>
                    <p>Néhányan vad ordítozásban törtek ki.</p>
                    <p>- Vesszenek a magyarok! Le a Matthias Corvinus fattyával! Le a
                        barbárokkal!</p>
                    <p>A podesta pribékjei kiverték a káromkodókat.</p>
                    <p>Fodor apát megszokta már az ilyen jeleneteket, Csákyt megdöbbentette a
                        gyűlölet és bosszú vad rikoltozása, és hátborzongató utálattal nézte a
                        poroszlók ökölcsapásai alatt káromkodó, izzadó, szétrebbent
                        zarándokokat.</p>
                    <p>- Ha Krisztus urunk leszállna az égből és megjelennék e barmok között, ezek
                        újra meg­feszítenék - súgta Fodor Crispus István fülébe.</p>
                    <p>- Bocsásd meg az ő vétküket, mert nagyon szerencsétlenek.</p>
                    <p>- Én nem tudok a bűnnek megbocsátani - dörmögte Csáky, és ezalatt Beatrix
                        bűneire gondolt.</p>
                    <p>Az apát szelíden a szeme közé nézett:</p>
                    <p>- Meg fogsz nekik bocsátani.</p>
                    <p>- Nem! - kiabálta magánkívül.</p>
                    <p>Fodor odamutatott a szent házacskára, amely angyalok puha karján repült
                        Názáretből Loretóba.</p>
                    <p>- Ott térdelt a diva. És hangosan imádkozott a meghalt király, az ő hatalmas
                        és felejthetetlen férje lelke üdvösségéért. A szava meghalkult, a
                        taglejtései fáradtak lettek, a járása lassú imboly­gás, a hangja lágyan búgó
                        fuvola, esti szellő, fák és bokrok suhogása, a pillantása végig­simította az
                        arcomat, mintha ő akart volna engem vigasztalni. Miklós, mikor láttad őt
                        utoljára?</p>
                    <p>- Badenben láttam őt, Badenben, Bécs mellett, ezelőtt tizenöt
                        esztendővel.</p>
                    <p>- Nem vettél részt küzdelmeimben?</p>
                    <p>- Corvin János mellé szegődtem a nagy király halála után. Akkor az ő
                        ellenfele voltam.</p>
                    <p>- Istenem, ha ő meg tudta volna bocsátani a herceg származását! Ha fiat és
                        trónörököst tudott volna adni királyi férjének!</p>
                    <p>Csáky elgondolkodott. Egyszerre haragos ráncba szedte a homlokát.</p>
                    <p>- Nagy volt a kísérete?</p>
                    <p>- Egészen csekély. Néhány kamaragróf... a nápolyi és a spanyol követ. Öreg
                        dajkája, monna Parmesana... Egy vagy két udvarhölgy.</p>
                    <p>- Udvarhölgy? Magyar?</p>
                    <p>- Nem. Egy szép, fekete, olasz asszony, Antonetta salernói grófné...</p>
                    <p>- Elég! - kiáltotta Csáky. - Akkor semmit sem hiszek az ő megtéréséből.</p>
                    <p>A szerzetes megdöbbent a főúr felháborodásán.</p>
                    <p>- Miklós!</p>
                    <p>- Vele volt az a becstelen némber, az a gyalázatos kurtizán?</p>
                    <p>- Antonetta grófnőt érted?</p>
                    <p>- Őt. A Beatrice démonát, a fúriát, aki végigvezette őt a gyalázat és
                        hűtlenség pokoli ország­útján... Vele volt?... Akkor nem hiszek az ő
                        megtérésében.</p>
                    <p>Az apát felsóhajtott.</p>
                    <p>- És mi lett az egész világból! Most látom csak, mily szükség volt Mátyás
                        személyére hosszú lustrumokon át, hogy egész Európa egyensúlya fel ne
                        boruljon a hatalmak versengésében. Tőle félt a Kelet és a Nyugat, miatta nem
                        mert megmozdulni sem a török, sem a frank király, sem a német császár, és
                        Velence étvágyát ő vette el a világ meghódításától. Ő volt az élő tilalomfa,
                        amely zsarnokok és népek őrületétől megóvta az emberiséget. Királyok,
                        hadve­zérek, mint éhes farkasok üvöltötték tele Európát, de reszketve
                        ólálkodtak a nagy pásztor akla előtt. Elkullogtak, ha ő megforgatta botját
                        és megrázta öklét a kósza kutyák felé. - És most...</p>
                    <p>- És most nincs, akitől féljen az ordasok bandája.</p>
                    <p>- Itália már a barbárok zsákmányává lett...</p>
                    <p>Fodor apát égre emelte a tekintetét.</p>
                    <p>- Hogy megjósolta ezt a mi nagy halottunk! Emlékszem, a bécsi Burg déli
                        szárnyán, a titkos kancellária termében beszélt erről az imperátor. Bakócz,
                        Fontana és én szájtátva hallgattuk. Dörgött a hangja, bár egész Európa
                        meghallotta volna! Az ő török-orosz-magyar szövetségéről beszélt.
                        Meglátjátok - mondotta - hogy VIII. Károly, ez a szörnyszülött bohóc bevonul
                        egyszer Itáliába, és beleül az egymással veszekedő fejedelmek trónjába... de
                        ha élek, én nem engedem oda! Ha Itália mindenáron szolgaság után epekedik,
                        majd lemegyek én, mielőtt a német császár vagy a francia, vagy talán
                        Ferdinánd spanyol király csőcselékhadai oda bevonulnának.</p>
                    <p>Csáky meredt szemmel bámulta a papot.</p>
                    <p>- Ezt akarta ő?</p>
                    <p>- És meg is tette volna, ha még egy évtizedig él!</p>
                    <p>Csáky dühös káromkodással sóhajtotta:</p>
                    <p>- Ó, az a vak, esztelen, végzetes sors! Az a baromi véletlen, eszeveszett
                        végzet!</p>
                    <p>- Talán a Mindenható rendelése - szelídítette az apát. - Az Isten útjai
                        kifürkészhetetlenek.</p>
                    <p>- De kegyetlenek - felelt Miklós dacos haraggal. - Mátyásnak semmi sem
                        sikerült... a fajtája, vére elkorcsosult, a népe, mint a kerge nyáj, vad
                        félelemben szaladgál a durva pásztor, Bakócz Tamás körül, a gazda
                        tehetetlen, szélütött, esetlen királyi fickó, Mátyás leigazolt szomszédjai
                        gúnyt űznek a múltból, és Itáliába nem ő vonul be, hanem a szörnyszülött
                        bohóc. Nem egy haragvó isten mérhetetlen gúnya ez?</p>
                    <p>Az apát csitította:</p>
                    <p>- Lesz még feltámadás, Miklós!</p>
                    <p>- Soha! Amikor ő elesett, mi is mind a földre zuhantunk. Nincs már miért
                        élnünk. Csak becsületből és dacból verekszünk még egy kicsit... ímmel-ámmal
                        a tisztesség kedvéért. Új rend van most Budán is, itt is, az egész világon.
                        Most a Bakócz Tamások világa van.</p>
                    <p>Sokáig hallgattak.</p>
                    <p>A székesegyház ismét megtelt a kíváncsiak, zarándokok és ájtatoskodók
                        tömegével. Sokan tudták, hogy Velence új szövetségese, az elhunyt magyar
                        király törvénytelen fia is megjelenik a Santa Casa előtt. A
                        gyóntatószékekben szép signorák akartak megszabadulni a vér és kép­zelet
                        édes vétkeitől. Betegek csoszogtak a szent ereklye elé, hogy egy érintés
                        megváltsa őket szenvedéseiktől. Barátok kegyszereket árusítottak.</p>
                    <p>- Ki akar bűnbocsánatot? Egynapi búcsú egyévi purgatórium megváltása!</p>
                    <p>- A pápa áldása egy arany!</p>
                    <p>A Szentföldről hozott hamisítatlan vizet, Krisztus tapodta göröngyöket,
                        olvasókat és názáreti szárított gyógyfüveket kínálgattak eleinte drágán,
                        aztán mindinkább olcsóbbodó árakon.</p>
                    <p>Egy sarokban vezeklők ostorozták magukat. Egyikük, egy fiatal leány, kirohant
                        a véres, izzadó, hajlongó, éneklő csoportból és a Szent Szűz szobra elé
                        vetette magát.</p>
                    <p>- Madonna, szállj le az emelvényről, védj meg az ördög csábításaitól!</p>
                    <p>- Boszorkány, incubusok gyalázatos edénye! - ordított a tömeg, és rávetette
                        magát a jajveszé­kelő leánykára. Mindegyik végigvágott rajta a
                        vesszejével.</p>
                    <p>- Ne bántsátok, piszkos barmok! - kiáltotta Miklós, magáról megfeledkezve. És
                        kihúzta a kardját.</p>
                    <p>A vérszomjas tömeg gyáván visszahúzódott.</p>
                    <p>A leányka ájultan esett a Madonna lábai elé. A Szent Szűz arcára ráestek a
                        színes üvegablakon beszűrődött vörös fénycsíkok. Ebben a világításban úgy
                        látszott, mintha az Istenanya elpirult volna szégyenkezésében.</p>
                    <p>- Jó szíved van, Miklós - szólt oda az apát -, de ha minden szerencsétlent
                        meg akarnál védelmezni, sohasem kerülne vissza hüvelyébe a kardod.</p>
                    <p>- De ez tűrhetetlen!</p>
                    <p>- Hagyd őket, amíg kitombolja magát a bennük dúló démon.</p>
                    <p>- Ez csupa tébolyodott.</p>
                    <p>- Valamennyiünkben lakik egy őrült és egy gonosztévő. A bölcs ember dolga a
                        megbocsátás.</p>
                    <p>- De én nem tudok megbocsátani! - jajdult fel Miklósban a keserűség.</p>
                    <p>Fodor István megértette.</p>
                    <p>- Neki is meg fogsz bocsátani.</p>
                    <p>- Kinek? - riadt fel amaz, mintha szégyellné, hogy a gondolatát
                        kitalálták.</p>
                    <p>- A felséges Beatricének.</p>
                    <p>Rámutatott a szívgörcsök közt vonagló, habzó szájú leánykára.</p>
                    <p>- Látod az asszonyt? Akit mindenki elítél és megkövez?</p>
                    <p>- Miért mondod ezt nekem?</p>
                    <p>- Azért, mert a divát is mindenki elítéli. Ezért fogsz te neki
                        megbocsátani.</p>
                    <p>- Én?</p>
                    <p>- Mert te még mindig szerelmes vagy bele - felelte az apát, aki e pillanatban
                        megint a Csáky Miklós bölcs és megértő humanista mentora volt, mint régen, a
                        firenzei plátói akadémián.</p>
                    <p>Csákynak eszébe jutottak Giustignan szavai: csak te nem fogsz neki
                        megbocsátani, mert te még mindig szerelmes vagy bele.</p>
                    <p>Hogy lehet az, hogy az engesztelhetetlenség és a bocsánat is ugyanazon
                        forrásból táplálkozik? Lehetséges-e, hogy a szerelem végtelensége a gyűlölet
                        és mindent megbocsátás ellentéteiben találkozik?</p>
                    <p>Töprengéséből az riasztotta fel, hogy a templomban tomboló apokaliptikus
                        morajlást, a sírás, sóhajtás és a fel-felcsukló prédikáció zűrzavarát
                        hirtelen halotti némaság szakította meg.</p>
                    <p>Körülnézett.</p>
                    <p>A loretói püspök e pillanatban vezette be János herceget a szent ereklyék
                        tiszteletére épített pompás székesegyházba.</p>
                    <p>A kíváncsiság legyőzte a rajongás eksztázisát.</p>
                    <p>- Ezt a templomot fenséged dicsőséges atyjának építőmestere, Benedetto da
                        Majano tervezte a Szent Szűz tiszteletére - magyarázta a püspök.</p>
                    <p>- Aki a bécsi Burgot és a Cillyerhofot is átépítette - tette hozzá Fodor.</p>
                    <p>- És megalkotta a pesti erődítéseket.</p>
                    <p>- Igen - ismételgette a loretói püspök hódolattal -, Matthias Corvinus udvari
                        építőmestere.</p>
                    <p>- Mindenütt az ő nagy neve, az ő dicsőségessé vált emlékezete - gondolta a
                        herceg szent tisztelettel.</p>
                    <p>A zarándokok tekintete a hercegen és kíséretén csüngött. A velencei
                        kereskedő, akinek hajói Ciprus előtt horgonyoztak, és egész vagyona
                        veszendőben volt a török támadás alatt, ujjongva felkiáltott:</p>
                    <p>- Áldott, ki az Úr nevében jő.</p>
                    <p>És térdre borult a herceg előtt, akitől a sziget felszabadítását remélte.</p>
                    <p>A tömeg egyszerre az elragadtatás, a bizalom és a szeretet ellenkező
                        végletébe esett. Alleluja töltötte be a tömjénillatos levegőt. Te Deumot
                        énekeltek, sokan odarohantak a herceghez és hosszú kabátjának szélét
                        csókolgatták.</p>
                    <p>Az a fiatal lány, aki előbb a Madonna segítségét hívta az ördög ölelése
                        ellen, megérintette a herceg jobb kezét és boldogan felkiáltott:</p>
                    <p>- Csoda történt, csoda! Halljátok és adjatok hálát a Madonnának. Az ördög
                        kirepült a testemből, és én megtisztultam.</p>
                    <p>A betegek a herceghez tódultak. Mindenki azt hitte, hogy meggyógyul, ha csak
                        a ruháját érintheti. Sokan sírtak, és mankóikat lóbálták a levegőben. A
                        harangok zúgtak. A szerzetesek főnöke alig tudott utat nyitni Corvinnak a
                        szentségházhoz.</p>
                    <p>Megszólalt az orgona és boldogan, ittas gyönyörűséggel harsogott az emberek
                        torkából az alleluja.</p>
                    <p>Csáky arra gondolt, hogy a tömegeknek ugyanaz a lelkük van, mint a
                        szerelmeseknek és a megszállottaknak: a gyűlölet és imádat végletei között
                        hullámzik gyógyíthatatlan lázas ön­kívületben.</p>
                    <p>Most megvallotta magának, hogy a Beatrix után való sóvárgás hozta őt ide a
                        kék itáliai égboltozat alá. Hogy mint az árnyék követi ő a királyasszony
                        lábnyomát: nem tudja, miért, azt sem tudja, hogy a szerelemnek vagy a
                        bosszúnak a vágya hajtja-e, csak egy bizonyos, hogy nem tud ellenállni a
                        feléje vezető út, csábító sziréneinek.</p>
                    <p>Fodor István a szentély első oszlopa mögé vonult. Onnan nézte a Santa Casa
                        előtt térdeplő herceget. Itt volt a nápolyi asszony, a nagy király felesége,
                        most itt van az ő gyűlölt, halálra keresett, ártatlan ellenfele, a király
                        törvénytelen fia. És ugyanott áll most a királyné áldozata, a humanista és
                        középkori lovag tragikus keveréke, a barbárba oltott filozófus: a magával
                        meghasonlott Csáky...</p>
                    <p>Úgy látszik, a nagy dráma hőseinek mind ide kell jönniök, békét kötni a
                        názáreti házacska szentélyében... Minden út ehhez a jászolhoz vezet: a
                        trónok, hatalmak, erők és szépségek, szerelmek és gyűlöletek minden ösvénye
                        találkozik itt, a keresztre feszített Isten bölcsőjénél.</p>
                    <p>A szerzetes arcán végigcsúszott egy nagy, nehéz könnycsepp. A herceg
                        imádkozott. Csáky Miklós gőgös, dacos, haragvó arca megszelídült és
                        elborult. A királyné leomlott, gyönyörű szőke alakját kettőjük között látta
                        káprázó, múltba látó szeme.</p>
                    <p> Corvin herceg hazament Magyarországba, ahol pihenés nélkül folytatta harcait
                        a török ellen. A velencei vállalkozás terve lassan feledésbe merült. A
                        köztársaság sorsa is jobbra fordult, és Corvin herceg szövetségénél Velence
                        hasznosabbnak látta a Bakócz Tamással való barátkozás erősítését.</p>
                    <p>A herceg napja lassan-lassan szállt lefelé a hatalom és a dicsőség
                        horizontján, és a bíbornoké emelkedett és nőtt és fényesedett folyton.
                        Ragyogása mellett már maga a trón is halványodni kezdett.</p>
                    <p>A velencei signorák néha-néha még visszasóhajtották a férfias szépségű
                        barbárok látványos­ságát. Egy-egy meghódított szív még sajgott egy kissé a
                        röpke álom után... barbár magyar nevet suttogott még egy-egy elhalványult
                        ajak... Fodor Crispus István néhány levelet írt a herceg oldalán harcoló
                        Csáky Miklós grófnak... aztán elfeledték őket a lagúnák hűtlen lakói...</p>
                    <p> </p>
                </div>
              <div type="chapter">
                    <head>XIII</head>
                    <p>Beatrix királyné, amióta házasságát a Borgia pápa megfellebbezhetetlenül
                        érvénytelenítette, minden levele alá így írta a nevét: a legszerencsétlenebb
                        királyné.</p>
                    <p>Regina infelicissima, regina triste - így emlegették őt egész Itáliában.
                        Szomorú sorsát költők megénekelték, képmását festők és szobrászok
                        megörökítették, érdekében néha egy-egy bágyadt kérelem, intés, tanács ment
                        régi hazájába, de valójában senki sem törődött vele. Egész Itália a tenger
                        gyönyörű, szenvedő, szomorú királyasszonya volt: franciák és spanyolok
                        vetet­tek kockát a szépségére, és mintha megismétlődnék a germánok és
                        longobárdok szétdúlta római birodalom sorsa: Itália egy hosszú, eszeveszett
                        farsang bacchanáliái között várta az összeomlás pillanatát. Költők hárfája
                        zúgott végig hegy-völgyön... sirató ének és tomboló tivornyák hangja a nagy
                        temetkezés előtt. Képek, szobrok, paloták, templomok épültek, mint
                        Alexandriában és a császári Rómában a szörnyű vég kezdetén. Egész Itália egy
                        nagy, buja örömlány haláltáncát járta: soha nem volt olyan szép, és soha
                        annyi drága ékszert nem aggatott magára.</p>
                    <p>Beatrix szegény volt és a fenséges Aragóniai-házból már senki sem tudta
                        támogatni. Körülötte eszeveszett fényűzés és dőzsölés; a lelke gőgös
                        fenségét megtörte ez az ordító ellentét. Most már csak a hozományért
                        küzdött, amit Mátyáshoz vitt Magyarországba. A nagy király még életében
                        sokszor emlegette, hogy ha ő meghal, Beatrixnak adjanak mindent vissza, amit
                        ő hozott; hagyjanak nála minden királyi ajándékot, és engedjék békével
                        távozni. De Ulászló, Bakócz, magyar és olasz ellenségei még ezt is
                        megtagadták tőle.</p>
                    <p>A világ leggazdagabb, leghatalmasabb és legpazarlóbb fejedelmének özvegye,
                        akinek egykor a királyi hitves szerepe is kevés volt, és a trón hatalma után
                        nyújtotta ki szép, fehér kezét, most már csak a pénzéért pereskedett, mint
                        egy kijátszott kalmár.</p>
                    <p>Ulászló végre rászánta magát, hogy a követelés összegének megállapítása
                        végett követet küld a királynéhoz.</p>
                    <p>A követségre Csáky Miklóst szólította fel, mert Bakócz úgy tudta, hogy a
                        gazdag és lovagias főúr, a magyar humanizmus egyik legparádésabb képviselője
                        valamikor bizalmas meghittje volt a királynénak.</p>
                    <p>Csáky vállalkozott. Nem tudta maga sem, Itália csábítja-e, vagy Beatrix
                        elmosódó, imádott arca. Nápoly, ifjúsága édes emlékei, a viszontlátás kéje,
                        sejtelmek, eljövendő izgalmak raj­zottak képzeletében. Útra kelt, és az
                        1508-ik esztendőben odaért a Vesuvio lábához.</p>
                    <p>Útközben a bujdosó költővel, Sannazaróval találkozott. Firenzében együtt
                        jártak a plátói akadémia üléseire. Ő is Nápolyba igyekezett. Együtt
                        folytatták az utat.</p>
                    <p>Nyár vége volt, amikor a tenger isteni szépségű leányát, a nápolyi kikötőt
                        megpillantották.</p>
                    <p>Csákyt a Castello Capuano elé vezette előzékeny kísérője. A magyar főúr lelke
                        még tele volt Sorrento narancsligeteinek és a Bajae kék habjaiból égre
                        emelkedő sósvízpárák buja illatával. A Vesuvio csendes volt, és szelíden
                        nézett alá a lábánál elterülő városra, a Castello Capuano függőkertjeire,
                        amelyeket Alphonso, a vérszívó, őrült, de művészetpártoló fejedelem
                        létesített.</p>
                    <p>Csáky szeme is tele lett a fényűzés, ízlés és kényelem alkotásainak
                        szépségével.</p>
                    <p>- Ez a föld legbájosabb zuga - súgta oda Sannazarónak. - Méltó a Mátyás
                        pompájához szokott királynéhoz.</p>
                    <p>- Gyönyörű márvány sírbolt, aranyos börtön, szomorú, száműzött istenasszonyok
                        ragyogó siralomháza - felelt a költő. - A diva gyermekkorában még csak
                        szegényes, búskomor palota volt, elhanyagolt, és csak az udvari cselédségnek
                        való. Giuliano da Majano építtette át, és ő díszí­tette lovaglóistállóval,
                        kertekkel, márványfülkékkel, ugrókutakkal, madarak, növények há­zával,
                        pázsittal, amelyen a fejedelmi hölgyek árkádiai pásztornők módjára a langyos
                        éjsza­ká­kon költők és muzsikusok versenyét hallgatják...</p>
                    <p>- Majano Mátyásnak is sokat építkezett.</p>
                    <p>- Kár, hogy nem jutottam el a dunai Marcus Aurelius udvarába.</p>
                    <p>A palota körül tarka ruhás udvari cselédek, kocsisok, lovászok és alabárdos
                        spanyol katonák sürögtek-forogtak. A költő udvariasan magyarázta:</p>
                    <p>- A spanyol király helytartója, a nemes és lovagias Gonsalvo fejedelmi
                        fénnyel veszi körül a várban lakó szomorú királynékat. Tragikus sors,
                        fájdalmas vigasz a hódító megalázó figyel­messége - tette hozzá érzelmesen.
                        - Az bizonyos, hogy ennyi gyönyörű fejedelmi foglya még nem volt egy
                        börtönőrnek sem.</p>
                    <p>- Kik laknak a palotában?</p>
                    <p>- Négy árva, trónfosztott fejedelemasszony. Elsőnek Izabella özvegy milánói
                        hercegné tért vissza ide Ischiából, a francia rémuralom bukása után.</p>
                    <p>- A Moro áldozata?</p>
                    <p>- A férje és fia után kesergő Eurüdiké... Lelke a szenvedések tüzében
                        kipróbált arany... Aztán itt lakik a két gyönyörű Giovanna: anya és leánya.
                        Két királyi özvegy, az anya Ferrantét, a leánya Ferrandinót gyászolja
                        könnyeivel. Az idősebb a magyar királyné mostohaanyja, a fiatalabbik még
                        csak huszonhét éves, s már kilenc éve özvegy... És végül itt él a te isteni
                        madonnád, a legtündöklőbb valamennyi között... Íme, domine, ez a szomorú
                        királynék udvara, la Corte delle tristi Regine... Vándor, ha erre jársz,
                        hajtsd meg térdedet, s az emberi sors forgandósága és az asszonyi lélek
                        mindent tűrő állhatatossága jusson eszedbe.</p>
                    <p>Csáky kíváncsian nézegette a palota ablakait: ott, valahol az apró, színes
                        üvegtáblák mögött él Beatrix, a nápolyi asszony, az ő ifjúságán átsuhant
                        aranyhajú hulló csillag... aki a legnagyobb gyönyör és legmélyebb fájdalom
                        emlékét hagyta maga után...</p>
                    <p>Elgondolkodott. Az ő élete nem is állt másból, mint ennek a királynői
                        szeszélynek édessé­géből. A többi? A diákévek legénykedő kalandjai, a
                        fizetett éjszakák, a szép salernói grófnő perzselő szerelme... ez mind csak
                        epizód a nagy dráma felvonásai között... Csetlés-botlás, részeg bukdácsolás
                        a nagy misztérium előtt és után... Azóta nem tud egyébre gondolni,
                        megszáradt, elhamvadt, kialudt benne minden vágya a szép, férfias lovagi
                        életnek... Vajon Beatrix tudja-e ezt, fáj-e ezért a szíve, sajnálja-e őt,
                        gondol-e rá néha, ha a vizek zúgnak a nápolyi öbölben, ha a kerti házból
                        álmodozva nézegeti a felkelő holdat, ha a fürdőzők között eszébe jut
                        Baden?...</p>
                    <p>- Mivel tölti idejét a szomorú madonna? - kérdezte a mellette ballagó kövér
                        arcú, kopasz fejű, bozontos szemöldökű Sannazarótól. - Folyton sír és
                        imádkozik és bánkódik bizonyára!</p>
                    <p>A költő a vállát vonogatta.</p>
                    <p>- Annak is megvolt tán a maga ideje és helye. A hazatérés, a Borgia Cesare
                        részéről fenyegető veszedelem, az ischiai rettegés alatt bizonyára sokat
                        szenvedett szegény. De most víg élet folyik a Castello Capuana falai
                        között.</p>
                    <p>- Sokan járnak hozzá?</p>
                    <p>- Luigi Borgia bíbornok, Carlo d’Aragona herceg, a Colonnák, a spanyol király
                        helytartója és hadvezérei...</p>
                    <p>- Hölgyek is?</p>
                    <p>- A Pescara marchesák, a szép Leonóra hercegnő, ámbár szépségben még mindig
                        legelső a királyné hűséges udvarhölgye... Messere bizonyára nem ismeri
                        őt.</p>
                    <p>- Antonetta salernói grófné.</p>
                    <p>A költő zavartan felelt:</p>
                    <p>- Már negyvenéves, de a szerelem istennője megóvta őt az öregedés minden
                        veszedelmétől. Ő örökké szép és ifjú marad, mint a nimfák és Néreusz
                        leányai. Ő halhatatlan.</p>
                    <p>Sannazaro szeme lángra gyúlt és Csáky a lobogó tűzben ott látta a halhatatlan
                        nimfa szerelmét.</p>
                    <p>Megrántotta széles vállát, és dacosan nézett a vár erkélyére.</p>
                    <p>- És zajos, táncos mulatságokat is rendeznek a szomorú királynék?</p>
                    <p>- Előkelő lelkek néha ellenállhatatlan sóvárgást éreznek az olümposzi orgiák
                        mámora után. De itt inkább a lelkek orgiája tombol. A művészet és a lant
                        mennyei harmatában fürdik a négy királyné szépségre szomjazó lelke.</p>
                    <p>Így áradozott a költő, és amikor a palota kapuja elé lépett, kitárta karjait,
                        és ragyogó szemét felvetette az ablakokra. Arca most egészen átszellemült és
                        megszépült. Olyan volt, mint egy homéroszi dalnok, ahogy édes, lágy, zengő
                        hangon énekelte versét:</p>
                    <p>- Üdvözlégy, istenek édene, föld legboldogabb zuga: bájos Venusnak gyönyörű
                        lakása. Ó, hogy ismét látlak, és végigjárhatom termeidet annyi testi-lelki
                        fáradalom után! Ó, Partenopé tündérszép városa! Ó, isteni kertje
                        Sibylláknak, Sirénáknak és a varázsló Vergiliusnak! A te édes szőlőd,
                        részegítő borod, bűvös narancs- és citromligeteid, kék selyemhullámaid és
                        ringó csípőjű leányaid hódították meg Hannibált, mint Kirké a hős Ulysses
                        szívét. A te tündéri varázsod lágyította meg a lombardokat és szaracénokat,
                        Bajaé, Pompeji és Capri pálmafái alatt vetették le barbár, marcona
                        vadságukat a rómaiak, a te hullámaidból a leghatalmasabb bájital párolog és
                        megittasítja rabszolgáid és zsarnokaid lelkét. Latium és Trója alapítója,
                        Apollón! Ne nézd, hogy a fegyverek szerencséje messze távozott el tőlünk, és
                        Itália fejedelmei között nagyra nőtt a viszály! Bocsásd meg, hogy nem
                        szégyelljük megnyitni hazánkat idegen zsarnokoknak, és ne engedd elvenni
                        Itáliától azt a dicsőséget, hogy ő tanítsa a népeket Minerva, Orpheusz és
                        Venus tudományára!</p>
                    <p>Csáky megbűvölve nézte a rajongót. Most megértette Európa népeinek kapzsi,
                        sóvár, véres vágyát Apollón és Minerva tündérkertjei után. Itália maga is
                        igéző Kirké: népek kurtizánja, hatalmak elernyesztője, franciák, spanyolok
                        vitézi vérének méregkeverője, a földi paradicsom, ahol a tiltott gyümölcsök
                        ellenállhatatlan bájjal kínálgatják magukat, ahol a bűnök is szépek és
                        kedvesek, ragyogók és vonzóak, mint a liliomok - és az emberek romlottsága
                        nem gyűlöletet, hanem hódolatot ébreszt a barbárok szívében.</p>
                    <p>Álmodozásából a palotát őrző vaskos, zömök, sötét arcú, gonosz tekintetű
                        spanyol katonák csizmáinak ropogása verte fel.</p>
                    <p>Benyitottak a palota kapuján.</p>
                    <p> Napok teltek el, míg a királyné elé bocsátották.</p>
                    <p>- Ezt Mátyástól tanulta, megvárakoztatni a követeket - gondolta magában
                        türelmesen. - Ha tudná, hogy ki várakozik rá itt a palota déli szárnyán! -
                        fűzte tovább reszkető hiúsággal, vággyal és gyönyörűséggel.</p>
                    <p>De a harmadik napon már zúgolódni kezdett. A várban egyik színielőadás, egyik
                        kerti ünne­pély, egyik szórakozás a másikat érte.</p>
                    <p>- Énrólam, úgy látszik, egészen megfeledkeztek - panaszkodott Sannazarónak,
                        akit elfogott a palota bejáratánál.</p>
                    <p>A költő sürgette a kihallgatást.</p>
                    <p>Még egy evezős kirándulás, a spanyol helytartó látogatása, aztán múló
                        gyengélkedés; majd­nem két hét telt el, amíg Beatrix elfogadta.</p>
                    <p>A nagyterembe vezették, fejedelmi szertartások között, selyemben és csipkében
                        lépkedő udvarhölgyek kalauzolták, magas trónhoz hasonló karosszékben várta
                        őt a királyné.</p>
                    <p>Csáky a gyakorlott udvaronc ügyességével hajlongott. Már ott állt a nyájasan
                        mosolygó királyné előtt, amikor felemelte tekintetét, és Beatrix szemébe
                        nézett.</p>
                    <p>A szíve hevesen dobogott. Félt, hogy zavarba hozza, megrettenti vagy túlságos
                        örömre izgatja mindkettőjüket a viszontlátás. Egy pillanatra meg is bánta,
                        hogy erre az útra vállalkozott. - Nem aláztam-e meg magamat, hogy kerestem a
                        vele való találkozást? - kérdezte önmagától, és bosszantotta az udvarhölgyek
                        kíváncsi és kacér érdeklődése. - Úgy bámulnak rám, mint egy transsylvaniai
                        medvére - gondolta ingerülten. - Most már mindegy, én meg akarom menteni őt,
                        én tartozom neki ezzel a lovagias szolgálattal. - Egy szempillantás alatt
                        észrevette, hogy a kíséret tagjai közül hiányzik Antonetta salernói grófné,
                        és ez megnyugtatta.</p>
                    <p>A királyné lágy, bátorító, hízelgő hangon üdvözölte. Először latinul, azután
                        olaszul.</p>
                    <p>Milyen nagy a lélekjelenléte - gondolta Csáky meglepetten. Bókolt, és amíg a
                        megszólításra várakozott, tekintete végigsiklott a királynén.</p>
                    <p>Még mindig nagyon szép - ez volt az első gondolata. - Szebb, mint amikor
                        utoljára láttam a badeni fürdőhelyen. Akkor túlságosan kövér volt, az arca
                        ellenszenvesen kerek, a melle aránytalanul dús, a keze feje olyan párnás,
                        mint egy gyermeké. Az évek, a gondok, a fájdal­mak megsoványították és
                        arcára a matróna hamvas, sápadt, érett báját lehelték. Megnyúlt és
                        finomodott. - Most jobban hasonlított leánykori képmásaihoz, mint asszonyi
                        dús szépségének magaslatán. A haja őszbe csavarodott, és nem is vesztegetett
                        rá időt, hogy aranysárgára fesse. Csak a szeme volt fiatalos, mélykék, mint
                        a tenger, csábító, epedő, buja és beszédes. Csupa ellentét volt ez az
                        asszony: a mosolya, a szeme pillantása egy kacér és kéjsóvár hetéráé, a
                        homloka, a haja egy római patríciushölgyé, a mozdulatai, a hangja egy fáradt
                        mártíré, az egész lénye még most is az isteni Beatrixé a maga egyetlen és
                        összehasonlíthatatlan varázsában. Egy szépséges, összetört, de földöntúli
                        gyönyörűségeket sóvárgó, ígérő, teljesítő bájos öreg­asszony.</p>
                    <p>- Mi újság otthon, Magyarországon? - kérdezte Beatrix megvesztegető, édes
                        hangján a család­anyának, aki távollévő gyermekei után tudakolózik. -
                        Emlegetik-e még felséges férjünket?</p>
                    <p>Csáky szívét széles, rohamos áradata öntötte el a meghatottságnak.</p>
                    <p>- Tizennyolc éve pihen már ő a fehérvári bazilika sírboltjában, de erős,
                        haragos, harcos ma­gya­rok néha sírva fakadnak, ha a várak lovagtermében,
                        éjjeli táborozások máglyafényénél vagy az országgyűlések alatt róla
                        beszélgetnek. Most már a nép és parasztság is siratja, amely folyton
                        panaszkodott az adók és háborúk roppant terhe miatt, és a nemesség szívesen
                        fizetne akár hatszoros adót is, csak feltámaszthatnák halottaiból. Némelyek
                        azt mondják, hogy Mátyás szent holttestét ki kell venni a sírjából, végig
                        kell hordozni az ország határain, és az ellenség elé vinni, hogy elrémüljön
                        és megszabaduljon a hadisten elől. Mert úgy látszik, mintha Mátyással együtt
                        a magyar dicsőség, bátorság és hírnév is veszendőbe ment volna. Az urak
                        visszaemlékeznek Temesvári Pelbárt jóslataira, és néha olyan rémület szállja
                        meg őket, mintha valamennyien vadállatok tanyájára kerültek volna, amióta a
                        pásztor eltávozott.</p>
                    <p>Csáky vörösre gyulladt arccal, lihegve beszélt, és közben egyre azt szerette
                        volna mondani Beatrixnak: - Milyen boldoggá tettél, madonna, hogy alkalmat
                        adtál az ő dicséretét elzengeni!</p>
                    <p>A főúr úgy érezte, hogy ezzel mind a ketten kiengesztelték a meghalt
                        szellemét.</p>
                    <p>Beatrix pedig ezalatt egy zöld-piros papagájjal játszott, amely éles hangon
                        rikoltozott bele Mátyás dicséretébe.</p>
                    <p>- Gyönyörű egy állat, ugye, illustrissime?</p>
                    <p>Csáky válaszolni akart valamit, de csak a szája rezgett ijedt
                        meglepetésében.</p>
                    <p>Beatrix nem vette észre ezt a megrökönyödést. Kis cukordarabkákat vett még
                        mindig piros és duzzadt ajka közé, és a szájából etette az állatot.</p>
                    <p>- Hát rólam beszélnek-e még kedves híveim?</p>
                    <p>A főúr most már sokkal kevesebb bensőséggel áradozott.</p>
                    <p>- Felséged személyét ma is mély hódolat és hálaérzés veszi körül nálunk.
                        Temérdek a száma azoknak, akik felséged páratlan bőkezűségének köszönhetik
                        dús javaikat, és áldva emlegetik a nagy adakozó nevét.</p>
                    <p>Aztán hirtelen eszébe jutott a hivatalos küldetés, amelyre vállalkozott.</p>
                    <p>- Felséged engedelmével bemutatom uram és királyom megbízólevelét.</p>
                    <p>- Ah, tehát mégis... Végre ő is belátja...</p>
                    <p>- A felség engem bízott meg...</p>
                    <p>A királyné kezét nyújtotta Csákynak. A főúr csókot lehelt a hófehér, illatos,
                        gyűrűkkel el­borított puha ujjak hegyére.</p>
                    <p>- Csáky Miklós gróf... kedvelt hívünk... - olvasta a királyné -, köszönöm -
                        folytatta, fel­pillantva az oklevélről, amelyet szórakozottan a lábához
                        ejtett. - Ön tehát Csáky Miklós gróf?</p>
                    <p>- Az vagyok, felséges madonna, királyi várispán, a déli végek főkapitánya,
                        pécsváradi gróf.</p>
                    <p>- Igen... Azelőtt Corvin herceg volt a horvát bán és a déli végek
                        főkapitánya? Ugye Corvin herceg meghalt?</p>
                    <p>- Most négy esztendeje.</p>
                    <p>- Így hát kihalt a Hunyadi-ház férfiága?</p>
                    <p>- Csak egy árva asszony és egy árva gyermekleány, a kis Corvin Erzsébet
                        maradt meg a dinasztiából.</p>
                    <p>Beatrix felsóhajtott.</p>
                    <p>- Micsoda pusztulás... az én családom is... eh, de ne beszéljünk róla... az
                        Isten így rendelte... De a szegény herceg egész életében gyenge volt és
                        beteges. Nagyon sokat aggódtam az életéért. Sánta volt, és majdnem nyomorék.
                        Ezért igyekeztem eltéríteni boldogult urunkat. Mátyás királyt attól, hogy
                        utódjává koronáztassa... Ámbár ki tudja, nem lett volna-e jobb? - tette
                        hozzá elgondolkozva.</p>
                    <p>Aztán újra csípős lett a hangja.</p>
                    <p>- De ő maga is érezte, hogy nem uralkodónak való. Túlságosan hamar hódolt be
                        Ulászlónak.</p>
                    <p>- A fenséges herceg példát mutatott arra, hogy minden alattvalónak egyformán
                        kell szolgálnia koronás királyát.</p>
                    <p>- Igen, igen - felelt Beatrix szórakozottan -, de mégis komikus volt, hogy
                        Candalei Annát éppen ő üdvözölte és ő látta vendégül a határon. Ulászló
                        hitvesét egy Hunyadi-ivadék fogadja... ez sok volt egy kicsit a
                        lovagiasságból... Nem gondolja, messere?</p>
                    <p>Csákynak eszébe jutott a velencei Giustignan gúnyolódása: Mátyás után
                        Ulászló. A sas után egy kövér túzok. És Beatrix, aki oly hamar megcsinálta
                        ezt a szégyenteljes cserét, Corvin János hercegtől veszi rossznéven, hogy
                        Ulászló menyasszonyát üdvözölte! Nem állhatta meg, hogy vissza ne vágjon a
                        királynénak:</p>
                    <p>- Velencében meg Hyppolit bíboros őhercegsége üdvözölte a leendő
                        királynét...</p>
                    <p>Beatrix gyorsan közbevágott:</p>
                    <p>- Az más. Öcsém a ferrarai herceg és az egyház képviseletében járt el; ez
                        kötelessége volt, ez érthető.</p>
                    <p>Csáky arra gondolt, vajon büszkeségből tagadja-e Beatrix azt a szörnyű
                        fájdalmat, amelyet egyetlen igazi kedvence, az ő dédelgetett fogadott
                        gyermeke mért a szívére ezzel a hűtlen­séggel? Vagy csakugyan olyan
                        határtalan az asszonyi elfogultság?</p>
                    <p>Beatrix tovább beszélt Hyppolitról:</p>
                    <p>- Messere bizonyára emlékszik még őhercegsége gyermekkorára, amelyet Budán és
                        Eszter­gomban töltött.</p>
                    <p>- Emlékezem - bólintott Csáky kelletlenül. Aztán emlékeztetőleg
                        hozzátette:</p>
                    <p>- Jártam én is a bécsi és budai udvarokban.</p>
                    <p>Beatrix ragyogó két szeme felcsillant:</p>
                    <p>- A herceg, az én egyetlen drága fiacskám, már akkor esztergomi érsek az Úr
                        akaratából, angyali szép, lángeszű, fennkölt gondolkozású ifjú volt, méltó a
                        hercegi bölcsőre, amelyben született, és az esztergomi egyházfejedelmi
                        trónusra, amelybe Mátyás király bölcsessége beleültette. Érett elméje
                        mindenkit bámulatba ejtett. Esztergom jogara nem kerülhetett volna jobb
                        kezekbe, nemde, illustrissime?</p>
                    <p>Csáky alig tudott valami udvariasságot dadogni.</p>
                    <p>- Mátyás király is nagyon szerette őt. A felség temérdek pénzt áldozott az
                        esztergomi érsek udvarára. Ő volt az én egyetlen vigasztalóm, játszótársam,
                        az egyetlen barátom.</p>
                    <p>- Felséged a legjobb anya módjára becézgette őt.</p>
                    <p>- Tudja, miért, messere? Mert megérdemelte. Különösen határtalan jósága,
                        finomsága, részvéte, emberszeretete bájolta el anyai lelkemet. Nagy, meleg,
                        szánakozó szíve volt s most is ez a legszebb férfiúi erénye.</p>
                    <p>Csáky megdöbbenve nézett a királynéra. Éppen most járta be a világot az a
                        hír, hogy a bíboros herceg egy szép Borgia lány miatt féltékenységből és
                        bosszúból kiszúratta féltestvérének, Don Giuliónak, a ferrarai herceg
                        törvénytelen fiának a szemét, s a vadállatias merényletet bosszú­szom­jas
                        gyönyörűséggel maga is végignézte. A ferrarai herceg kénytelen volt emiatt
                        Hyppoli­tot egy időre száműzni Ferrarából, a nép fellázadt, és
                        orgyilkosságra esküdött össze ellene. Az összeesküvés kitudódott; a ferrarai
                        herceg három előkelő urat lenyakaztatott, a szerencsétlen megvakított
                        Giuliót pedig börtönbe dobatta. Mindez a Hyppolit féltékenysége és a Borgia
                        lány kacérsága miatt.</p>
                    <p>Csáky magába fojtotta felháborodását. Beatrix pedig egy fiatal kisázsiai
                        macskakölyket simogatva, meghatott hangon mesélte:</p>
                    <p>- Talán hallotta, messere, hogy Hyppolit ellen összeesküvést szőttek
                        Ferrarában. Miért? Mert a herceg úr, gyönyörű, daliás férfiú, önérzetes és
                        büszke, mint egy antik félisten, hiú a maga összehasonlíthatatlan értékére,
                        példás büntetéssel sújtott egy vakmerő fickót, aki rávetette szemét az ő
                        imádottjára...</p>
                    <p>- Mit vétett neki Giulio? - kérdezte Csáky ingerülten.</p>
                    <p>- A legnagyobbat, amit férfi férfinak véthet. Donsella Angela Borgia rajongva
                        dicsérte unoka­öcsém előtt Giulio szép szemét.</p>
                    <p>- Ah! - rebbent el Csáky ajkáról az undorodás, a meglepetés, a csodálkozás
                        kiáltása.</p>
                    <p>- Ön megérti ezt, aki maga is lovag és ifjú, és bizonyára forró
                        vérmérsékletű. Bizonyára főúri családból való...</p>
                    <p>- Csák Máté törzséből, Szabolcs nemzetségéből való vagyok, a kisfaludi
                        Csákyak közül.</p>
                    <p>- Ah, ön Csáky gróf, kedves barátom. Ez szép. Nos, akkor megérti, hogy a
                        bíboros úr őemi­nen­ciája nem hagyhatta magán a gyalázatot... De neki csak a
                        vérmérséklete heves, és a férfi­büszkesége zabolátlan. Amikor Giuliót az
                        uralkodó herceg az összeesküvés miatt halálra ítélte, és a merénylő már ott
                        állt a vérpadon, s a rémülettől félholtan várta a bakó pallosát... a
                        fejedelem megkegyelmezett neki, és börtönt mért rá, a megérdemelt halál
                        helyett. És mit gondol, messere, kinek az ötlete volt ez a kegyelmezés?</p>
                    <p>A sátáné - akarta mondani Csáky, de megfékezte magát, és tovább bámulta a
                        királyné szelíd, fehér, angyali jóságban sugárzó arcát.</p>
                    <p>- Hyppolité - felelt magamagának Beatrix és hangjában elragadtatás, büszkeség
                        és meg­hatottság vibrált. - Hyppolit ezzel a Trója alatt duzzogó
                        Akhilleuszhoz lett hasonlatossá. Neki is egy pompás kis Briszeiszért gerjedt
                        fel héroszi haragja, de jósága, bölcs mérséklete, feje­del­mi vérre valló
                        irgalmassága és nemcsak testvéries, de egyházi méltóságánál fogva egyenesen
                        atyáskodó meleg szíve nyomban legyőzte benne a felháborodott férfiindulatot,
                        amint a nyuga­lom, a béke, a kegyelem, az állam érdeke és a testvéries
                        egyetértés úgy kívánta. Messere, ő a legtökéletesebb férfiú, a legszebb
                        lélek, a legbámulatosabb ember.</p>
                    <p>Csáky összeharapta az ajkát, és most már sokat megértett a rejtelmes titkok
                        sűrűjéből, amely ezt a csodálatos asszonyi lelket láthatatlanná tette
                        mindenki számára.</p>
                    <p>A királyné mélyen felsóhajtott:</p>
                    <p>- Ő az egyetlen emberi lény, aki bánatot soha, aggodalmat ritkán, örömet
                        határtalan nagyot és sokszor tudott okozni a szívemnek. Messere, vannak
                        önnek gyermekei?</p>
                    <p>- Nőtlen vagyok, és az maradok most már...</p>
                    <p>- Kár. A gyermek nagy áldás... A család... Sohasem akart megnősülni?</p>
                    <p>Csáky nem tudott felelni.</p>
                    <p>Beatrix figyelmesen nézte a követ arcvonásait. Elgondolkozott, és összehúzta
                        a szemöldökét.</p>
                    <p>- Vannak még önfeláldozó híveim Budán?</p>
                    <p>- Több, mint felséged gondolja.</p>
                    <p>- Hogy fogadják majd kedves öcsémet, Hyppolit bíbornok úr őhercegségét?</p>
                    <p>- Bizonyára az őt megillető tisztelettel.</p>
                    <p>- És hogy fogadnának engem? - kérdezte finom mosollyal, kacéran szemébe nézve
                        a követnek, mintha annak arcvonásaiból akarná kiolvasni a felelet
                        őszinteségét.</p>
                    <p>Csáky hangja remegett.</p>
                    <p>- Felséged hajlandó volna...?</p>
                    <p>- Igen - vágott közbe Beatrix -, nincs nagyobb vágyam, mint hogy még egyszer
                        megnézzem a budai és visegrádi várat, ahol ifjúságom legszebb napjait
                        töltöttem. Ó, milyen méltóság­teljesen ömlik ott a vár alatt a lusta,
                        fodros, hatalmas vén Duna! Mily zöldek a hegyek a budai oldalon... milyen
                        szép volt a virágház! Ah, megvan-e még a márványoszlopos, üvegfalú kerti lak
                        a várhegy lejtőjén?</p>
                    <p>Csáky vére az agyára szaladt. Arra gondolt, hogy ebben a kerti lakban indult
                        meg az a végzetes regény, amely az ő életét eltérítette hasznos, okos,
                        kemény, magyar rendeltetésétől.</p>
                    <p>- Szeretnék Budára menni, hogy személyesen rendezzem a hozományom ügyét -
                        szólalt meg a királyné.</p>
                    <p>Csáky megijedt. A királynét keserves csalódás várná abban az országban,
                        amelynek egyszer mindenható nagyasszonya volt. Mivé lett azóta az az égi
                        glória, amit Corvin Mátyás ragyogó napja sugárzott a nápolyi asszony szőke
                        feje fölé!</p>
                    <p>- Messere, te hallgatsz! - riadt fel hirtelen a királyné. - Talán félsz, hogy
                        visszamegyek közétek, és fölforgatom a magyarok nyugalmát?</p>
                    <p>Csáky ismét úgy látta, hogy a régi bűvös kacérság egy sugara villámlott ki az
                        ibolyakék szemekből.</p>
                    <p>- A magyarok boldogok lennének...</p>
                    <p>- Én is szeretném látni régi kedves híveimet... Úgy tudom, néhány honfitársam
                        még a budai udvarban él. Bonfini, az öreg történettudós... Még élénken
                        emlékszem egy jeles könyvére.</p>
                    <p>- A magyarok története.</p>
                    <p>- Nem, nem, a hitvesi szerelem dicsőítése volt a tárgya. Azt hiszem,
                        Symposion Trimeron volt a címe, és boldogult öcsém, Aragóniai Ferenc is
                        szerepelt benne. Él még a derék messer Antonio?</p>
                    <p>- Öt évvel ezelőtt halt meg Isten kegyelmében.</p>
                    <p>- Ő tehát holtig kitartott a magyar király mellett. Hűséges, jó lélek volt,
                        nem olyan, mint az a kövér, iszákos, világcsavargó Galeotti.</p>
                    <p>- Galeotti elvándorolt Csehországba...</p>
                    <p>- Hűtlen, haszonleső és rosszindulatú fickó volt. Nem mertem volna rábízni
                        ezt a kis angorai macskát sem...</p>
                    <p>- De Mátyáshoz hű volt... Nem tudta a gazdáját cserélgetni.</p>
                    <p>A királyné már nem gondolt Galeottira. Szaporán kérdezősködött régi ismerősei
                        után.</p>
                    <p>- Szeretnék még egyszer Bécsbe, Budára, Visegrádra, Esztergomba jutni. Ha
                        csak egy-két napra is... Óh, olyan jól emlékszem mindenkire... Vajon
                        Teschler Miklós, a gazdag bécsi kereskedő hűséges-e még a feleségéhez? -
                        kérdezte pajkosan nevetve.</p>
                    <p>Csáky szomorúan maga elé nézett.</p>
                    <p>- Szegény Váradi Péter, az érsek, sokat szenvedett Mátyás haragja miatt; és
                        később éppen ő állott mellém lovagias buzgósággal. Sokszor gondolok rá. Hát
                        a Geréb, Frangepán családok megbékültek-e az új viszonyokkal? Messere, mondd
                        meg őszintén, milyen asszony volt a királyné?</p>
                    <p>- Művelt és szilárd jellemű fejedelmi hölgy.</p>
                    <p>- Szép volt? Eszes volt? Értett a klasszikus tudományokhoz és a
                        művészetekhez?</p>
                    <p>- Nem volt hasonlítható felségedhez - bókolt Csáky Miklós, akiben felébredt a
                        régi humanista udvariassága.</p>
                    <p>Beatrix hálásan mosolygott:</p>
                    <p>- Köszönöm, kedves...</p>
                    <p>Egy pillanatig gondolkozott, gyermekes, szégyenkező zavar pírja futott át az
                        arcán, hirtelen belenézett a megbízólevélbe és édesen, engesztelőleg
                        folytatta:</p>
                    <p>- ...Köszönöm, kedves Csáky... de egy nagy áldás, egy mérhetetlen égi
                        kegyelem fölém emelte őt, a boldogot... Megengedte neki az Úr, hogy fiút
                        szüljön a férjének, és országának trón­örököst adjon.</p>
                    <p>Csáky felemelte tekintetét. A királyné sírt.</p>
                    <p>- Ó, én is szívesen haltam volna meg, ha azzal utódot tudtam volna adni az én
                        felséges jó uramnak.</p>
                    <p>Csáky egészen megengesztelődött. Elhitte, hogy ezt is éppen úgy a szíve
                        mélyéből mondja Beatrix, mint ahogy előbb Hyppolitot védelmezte.</p>
                    <p>A királyné letörölte könnyeit.</p>
                    <p>- Nagylucsei Dóczi Orbán püspökre is jól emlékszem, mindig volt pénze, és
                        folyton panasz­kodott. Él-e még Thuróczy, a komoly kancellista? Nem? Már ő
                        is elköltözött... Istenem, hogy pusztulunk, veszünk. Hát Stagnolo, kedves
                        futárom, Steck Boldizsár, a selmecbányai kamara­gróf, titkárom, aki oly
                        odaadóan állott mellettem özvegységemben?</p>
                    <p>- Nem ismerem őket.</p>
                    <p>- Csodálom. Kitűnő férfiak voltak, és én sohasem fogok róluk
                        megfeledkezni.</p>
                    <p>Csáky belenézett Beatrix arcába. A szomorú királyné oly gyengéden, álmodozva
                        és fáradt szelídséggel merengett el a messzeségbe, mint egy ábrándozó
                        gyermek. Nem igaz, ez az asszony sokkal jobb a hírnevénél! - gondolta
                        magában megbékélve.</p>
                    <p>Beatrix egyszerre csak felkacagott.</p>
                    <p>- Hát a király kedves bohóca, a szemtelen és okos, széllelbélelt, rímpengető,
                        púpos kis Tibrili él-e még?</p>
                    <p>- Nem tudom, felséges madonna.</p>
                    <p>- Ha hazamegy, írja meg nekem, messere... - kérte őt olyan bájjal, mint egy
                        kislány, aki a bábuja sorsán aggodalmaskodik.</p>
                    <p>Aztán hirtelen felállott és ünnepélyes komolysággal szólt a király
                        követéhez:</p>
                    <p>- Nos, kedves gróf, ön tehát Ulászló őfelsége megbízottja... de hogyan is van
                        az, hogy én önt sohasem láttam budai udvarunknál?</p>
                    <p>Csáky elsápadt.</p>
                    <p>- Madonna, én Csáky Miklós vagyok.</p>
                    <p>- Igen, köszönöm... ön bizonyára a végeken harcolt fiatalságában.</p>
                    <p>- Nem, felség, csak a nagy király halála után nyúltam őseim
                        fegyveréhez...</p>
                    <p>- Hát külföldi követségeken járt talán?</p>
                    <p>- Én a felséges madonna vértes testőrezredének voltam a kapitánya.</p>
                    <p>- Ah, igen - felelt zavartan a királyné -, milyen rossz az
                        emlékezőtehetségem... Ön tehát Szapolyai István...</p>
                    <p>- Csáky Miklós vagyok, felséges madonna, a pécsváradi vár ura, vértes
                        kapitány voltam, Badenben is szolgálatot teljesítettem felséged mellett...
                        Madonna diva regina, nem emlékszik rám?</p>
                    <p>- Csáky... Csáky... nem emlékszem - suttogta a királyné elgondolkozva, és
                        megsimogatta a papagáj zöld tollazatát.</p>
                    <p> </p>
                </div>
              <div type="chapter">
                    <head>XIV</head>
                    <p>Beatrix mostohaanyját, Giovanna királynét, Ferrante özvegyét, hetek óta
                        súlyos lázak emész­tették. A betegágy körül három fejedelemasszony
                        virrasztott a hosszú éjszakákon.</p>
                    <p>Az ágy felett finom művű bronzláncon antik mintára faragott kis alabástrom
                        lámpa égett. Gyengén pirosló kanóc úszkált az olajban, és sejtelmes, sárgás,
                        rózsaszínű fény szűrődött át habos, szűzfehér csészéjén. Olyan volt a szoba
                        világossága, mint egy kápolnában, májusi esti ájtatosság alatt.</p>
                    <p>A négy asszony halkan suttogott.</p>
                    <p>- Még jóra fordul minden - szólt epedő, bizodalmas hangon Beatrix. - A
                        spanyol király, Ferdinánd nemes, lovagias férfiú, ő visszahozza Nápolyba
                        Federigót - és téged újra a királyok anyjának méltóságába és hatalmába
                        ültet.</p>
                    <p>A beteg halkan pihegett. A szoba sárga selyemkárpitja elhalványult, bágyadt
                        csillogásban verte vissza az alabástrom lámpa fényét. A szenvedő királyné
                        arca így még sápadtabbnak látszott.</p>
                    <p>- Ó, csak még egyszer, egyetlenegyszer leshetném a nápolyi ibolya kikeltét a
                        Vesuvio alján! Leányom, én félek...</p>
                    <p>- Mitől, anyám? - kérdezte aggódva a másik királyi özvegy, a fiatal, szép,
                        selyemhajú másik Giovanna.</p>
                    <p>- Az éjszakától.</p>
                    <p>- Itt virrasztunk feletted. Az ablakon besüt a hold... az öbölben apró
                        hajókat hajt a lágy tramontana... odaloccsan a hab a csónak oldalához...
                        hallod?... a loggiában ott gubbaszt az udvari hárfás, és Sannazaro dalait
                        énekli, ha parancsolod... Itt vagyunk melletted, ma nem is lesz éjszaka.</p>
                    <p>- Ó, szép, fiatal asszonyok, ti nem féltek az éjszakától.</p>
                    <p>- Én fázom - borzongott Beatrix.</p>
                    <p>- Pedig te vagy közöttünk a legerősebb. És neked még felvirrad... Julius pápa
                        igazságot fog neked szolgáltatni - szólt közbe Izabella, a milánói herceg
                        özvegye.</p>
                    <p>- Gondolod? - csillant fel a királyné szeme.</p>
                    <p>- Bizonyosra veszem. Rovere még emlékét is gyűlöli a Borgiáknak, téged pedig
                        a leg­gyűlöltebb Borgia taszított le a trónról... Ulászló fél tőle... lám,
                        azért küldött hozzád követet.</p>
                    <p>Az ifjabb Giovanna megigazította a beteg párnáját.</p>
                    <p>- Vizet! - sóhajtott a lázban fetrengő királyasszony.</p>
                    <p>A hölgyek megitatták.</p>
                    <p>- Ó, miért kell ennyit szenvednünk nekünk, szegény, árva teremtéseknek? -
                        suttogta meg­könnyebbülve. - Kinek vétettünk mi, gyenge, tehetetlen
                        asszonyok?</p>
                    <p>- A Madonna is sokat szenvedett - vigasztalta Beatrix. - Az Isten anyja szíve
                        dobog a mi mellünkben, minden asszonyéban. A hét tőr már ott van a
                        bölcsőnkben...</p>
                    <p>Az ablak alatt lágy férfihang zendült fel. Messziről hozta ide a szél.
                        Szerelmi dal volt, valaki, egy csónakos, vagy a parton sétáló poéta
                        énekelte. Szívdobogva hallgatták.</p>
                    <p>Beatrix Budára gondolt.</p>
                    <p>- Vajon látom-e még a komoly, magyar méltósággal hömpölygő Dunát? - kérdezte
                        önmagától. - Ott szeretnék meghalni a királylány szigetén, az én klarisszáim
                        zárdájában.</p>
                    <p>Izabellának Milánó jutott az eszébe, Lodovico Sforza gyűlölt alakja. Szegény,
                        gyámoltalan, üldözött ura, bús fia... Hangosan felzokogott.</p>
                    <p>- Ó, az én gyötrelmes, szomorú életem!</p>
                    <p>- Neked van vigasztalásod, drága, angyalarcú, csacsogó leánykád... ha az
                        istenek anyja, az áldást adó Juno rajtam is megkönyörült volna! - sóhajtott
                        Beatrix.</p>
                    <p>A magyar királyné újból megborzongott.</p>
                    <p>- Fázom. Az arcom ég. Csak nem leszek beteg?</p>
                    <p>- Kimerültél a virrasztásban.</p>
                    <p>- Didergek.</p>
                    <p>Nehéz brokátselyem kendővel takarták be mezítelen vállát.</p>
                    <p>- Nem tudom miért, de én úgy félek - vacogott a foga Beatrixnek.</p>
                    <p>- Eredj aludni - kérlelte a beteg Giovanna.</p>
                    <p>- Nem megyek. Nem tudok aludni. Rossz álmaim vannak éjjelente. Hét napon
                        keresztül megjelent álmomban Mátyás, és én szerettem volna beszélgetni vele.
                        De a király nem tudta megmozdítani az ajkát. Csak nézett, nézett, szomorúan,
                        kérően, aggodalmasan...</p>
                    <p>- Én is álmodom olykor a szegény Federigóról.</p>
                    <p>- De Mátyás mondani akart nekem valamit. Tudom, hogy azért jelent meg
                        előttem. Olyan aggodalmas volt az arca. Így szokott nézni mindig, ha
                        valamitől féltett. Talán beteg leszek?</p>
                    <p>- Képzelődöl, Bice!</p>
                    <p>- Nem, nem, valami nagy baj fenyeget. Halál?</p>
                    <p>Felsikoltott.</p>
                    <p>- Meghalok?</p>
                    <p>Megsimogatták. Becézgették. Beatrix szeme különös fényben ragyogott. A melle
                        túl gyorsan hullámzott, és mégis kevés volt neki a levegő, amit magába szítt
                        az illatos éjszakából.</p>
                    <p>- Talán valami veszedelem fenyeget? Én úgy félek a magyar király követétől.
                        Olyan ellenséges volt az arca, olyan gyilkos, bősz, haragvó a tekintete! Én
                        úgy félek a magyaroktól!</p>
                    <p>Az ifjú Giovanna mosolygott.</p>
                    <p>- Nekem nagyon tetszett a napbarnított magyar. Olyan volt a hangja, mint az
                        orgona. És gyengéd volt mégis, mint egy édesapa szava.</p>
                    <p>- Én félek a magyaroktól... Ettől az embertől különösen félek. Jaj, hogy
                        nekem senkim sincs, aki megvédelmezzen!</p>
                    <p>- Bice!</p>
                    <p>- Nincs, nincs. Hyppolit is elhagyott. A levelei olyan hidegek. Pedig én úgy
                        szeretem őt, mint anya az egyszülött fiát.</p>
                    <p>- Kitől félsz?</p>
                    <p>- Nem tudom. Nem bántottam soha senkit. Mindenemet szétosztogattam már. Én
                        magam kegyelemkenyéren élek. Ott messze Magyarországon is csak jót
                        cselekedtem mindenkivel. Alázatos és hűséges szolgálóleánya voltam az
                        uramnak... Mégis félek...</p>
                    <p>- Hiszen a király követe éppen a hozományodat akarja visszatéríteni.</p>
                    <p>- Igen, a hozományomat... Hiszem is, hogy visszakapom. Hiszen Mátyás is úgy
                        rendelte. És a magyarok olyan gazdagok és bőkezűek... Sok pénzem lesz, igaz,
                        de én már nem látom a hasznát.</p>
                    <p>Hűs légáramlat suhant keresztül a szobán. A beteg elaludt. Az alabástrom
                        lámpa gyengén himbálózott a bronzláncon. Opálos fénye ide-oda ingott, és a
                        sárga tapétába fénysávokat húzott.</p>
                    <p>Beatrix melle zihált, ahogy beszélt.</p>
                    <p>- Temérdek pénzem lesz, de nekem már nem lesz rá szükségem. Mindent a te kis
                        fiadnak, a jövendő nápolyi királynak adok, édes kis Giovannám - fordult az
                        ifjú özvegy felé.</p>
                    <p>Giovanna sírt.</p>
                    <p>Beatrix lázasan folytatta:</p>
                    <p>- De a betegről sem szabad megfeledkezni. Neki ötvenezer aranyat juttasson a
                        fiad.</p>
                    <p>- Úgy lesz, ahogy te akarod.</p>
                    <p>- Tizenötezer aranyat félre kell tenni, és azt a pápának küldeni a Szent
                        Péter-templom építésére.</p>
                    <p>- Tizenötezer aranyat - ismételte öntudatlanul Giovanna.</p>
                    <p>- És Hyppolitnak negyvenezret, mindent megelőzően.</p>
                    <p>A fiatal Giovanna könnyes szemmel csókolgatta Beatrix kezét.</p>
                    <p>- Ó, mily mérhetetlen nagy a te szíved, mily bőséges a te szereteted!</p>
                    <p>Beatrix szédülni kezdett. Megkapaszkodott a nagy, sárga selyemszék egyik
                        karfájába. Mere­ven hátradőlt, és nézte a lámpa tejfehér, puha, mély, habos
                        fényét.</p>
                    <p>- És a cselédjeimnek, a gyóntatómnak, Milánó szegényeinek is adjatok belőle.
                        És Budán is mondjanak értem gyászmisét. És Mátyásért is misét mondassatok...
                        ő volt az én édes jó atyám, ő volt felettem a gondviselés, a kinyújtott kar,
                        a védőpajzs, a mindenható hatalom, ó, milyen jó és szép és irgalmas szívű
                        férfi volt Mátyás!</p>
                    <p>Beatrix kifeszítette a mellét, és égő, rajongó szemmel bámult a
                        világosságba.</p>
                    <p>- Mátyás! - kiáltott még egyszer ijedt sikoltással, a melle behorpadt, a
                        szava elcsuklott és visszaroskadt a székbe. Feje lehanyatlott, és
                        elvesztette eszméletét.</p>
                    <p>Beatrixot elvitték a lakosztályába. Az orvosok azt mondták, hogy az ápolás és
                        virrasztás izgalmai kimerítették.</p>
                    <p>- Értesíteni kell Hyppolit herceg úr őeminenciáját. Talán a pápa őszentségét
                        is.</p>
                    <p>Giovanna meggyógyult. Beatrix betegsége egyre aggasztóbbá vált.</p>
                    <p>- Terzana et febre continua - mondta az udvari orvos, és nem sok reményt
                        nyújtott a fel­gyógyuláshoz.</p>
                    <p>Most őt ápolta a két özvegy királyasszony. Éjjelenként mellette virrasztott
                        az öreg Parmesana, leánykori dajkája, aki ötven évvel ezelőtt a kis
                        csecsemőt fürösztötte, és végigjárta vele a dicsőség és bukás meredek
                        országútjait.</p>
                    <p>Beatrix órákig feküdt eszméletlenül. Aztán felébredt, hirtelen izgalom fogta
                        el, és lázasan, lihegve, ijesztő szenvedéllyel beszélt öreg dajkájához.</p>
                    <p>- Monna Nardella, emlékszel még rá?</p>
                    <p>- Kire, gyönyörűséges madonna, kire?</p>
                    <p>- Mátyásra, a magyarok királyára.</p>
                    <p>- Szerelmes férjed volt, édes kis Bicém, imádott gyönyörűségem.</p>
                    <p>- Apám volt, nem férjem.</p>
                    <p>- És hitvesed is, hogy szeretett téged!</p>
                    <p>- Meg is érdemeltem. Soha meg nem bántottam, szerettem, odaadtam fiatal,
                        forró, szerelmes szépségemet, az övé voltam, egyedül az övé és most mégsem
                        akar megbocsátani.</p>
                    <p>- Kicsoda? - riadt fel rémülten a dajka.</p>
                    <p>- Ő... Mátyás. Minden éjjel megjelenik. Tegnap is ott állt a sarokban, nézd,
                        ott, ahol az ima­zsá­moly felett a Megfeszített képe lóg... ott állt,
                        elfedte testével a keresztet, merően, szigorúan, kegyetlenül.</p>
                    <p>- Álmodtad.</p>
                    <p>- Nem, esküszöm, hogy nem volt álom. Azelőtt álmodtam néha, tudom mi a
                        különbség álom és ébrenlét között. De most már nem álmodom soha. Ő belép,
                        odaáll az ágyamhoz vagy a feszület elé, és néz. Hallom a lélegzetét. Érzem
                        az illatát. Nagyon szerette a szagos olajokat. Nem érzed a sárga rózsa
                        szagát?</p>
                    <p>A dajka ijedten sikoltozott. Odarohant a feszülethez, a szenteltvíztartóban
                        megnedvesítette az ujját, és kereszt alakban meghintette a beteget.</p>
                    <p>Beatrix kimerült, lehanyatlott a vánkosára és elaludt.</p>
                    <p>Így tartott ez egy héten keresztül.</p>
                    <p>Szeptember 12-én este már alig tudott pihegni. Mozdulatlan, súlyos, égő
                        testtel feküdt az ágyában.</p>
                    <p>A királynék szívszorongva lesték a mozdulását. Künn a folyosón két pap
                        állott, az utolsó szent­ségeket tartogatva készen, a nagy útra való
                        segítségül. A szoba illatos volt a tenger beáramló párájától.</p>
                    <p>Beatrix egyszerre csak felemelkedett az ágyában. Az arca kiderült, piros és
                        mosolygós lett, valami nagy öröm lángjától. A szeme szerelmesen nézett a
                        sarokban álló feszületre.</p>
                    <p>- Mátyás, hát megszólaltál!... Édes, hatalmas, jóságos atyám... Köszönöm,
                        hogy elhiszed nekem... Hogy nem kételkedsz bennem. Igazad van, Mátyás, én
                        nem vagyok titok, én a te engedelmes, jó kislányod vagyok... Köszönöm, hogy
                        nem hiszed el nekik... ők ellenségeim, ők gyűlölnek... Isten veled, Mátyás,
                        csókold meg a homlokomat.</p>
                    <p>Aztán a királynék felé fordult.</p>
                    <p>- Kibékült velem - ujjongott nevetve, és beesett, sárga, fonnyadt arca
                        mennyei megnyugvás­ban, ájtatos boldogságban, égi glóriában fénylett.</p>
                    <p>Aztán hátrahanyatlott és mosolyogva pihegett.</p>
                    <p>Behívták a papokat. Égő gyertyát tettek a kezébe, és megkenték tagjait a
                        szentelt olajjal.</p>
                    <p>A nápolyi érsek imádkozott, a királynék sírtak, Beatrix boldogan
                        mosolygott.</p>
                    <p>Másnap déli egy óráig feküdt így mennyei mozdulatlanságban.</p>
                    <p> Valamivel egy óra után megjelent a Castello Capuano előtt Ulászló magyar
                        király követe, Csáky Miklós gróf.</p>
                    <p>- Őfelségénél, az özvegy magyar királynénál, madonna diva Beatricénél kell
                        kihallgatásra jelentkeznem - szólt az udvarmesternek, akivel a szomorú
                        királynék rezidenciájában talál­kozott.</p>
                    <p>- A madonna meghalt - suttogta az öreg nápolyi báró halotthalvány, reszkető
                        ajkával, s háromszor keresztet vetett magára.</p>
                    <p>A kastély tornyában megkondult a lélekharang, a kapu előtt strázsáló nehéz
                        fegyverzetű, barna bőrű spanyol katonák mereven tisztelegtek.</p>
                    <p>Csáky Miklós szó nélkül megfordult és meg-megroggyanó térdeit fáradtan
                        emelgetve lassan leballagott a széles, fehér márványlépcsőn.</p>
                    <p>A Castello Capuano körül megdermedt az élet. A mélységes, mennyei, nagy
                        csendbe, a halál áhítatos némaságába csak a lélekharang kongatott bele
                        bágyadt búcsúztatót.</p>
                </div>
            </div>
        </body>
    </text>
</TEI>