<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU15548" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Az első kaland</title>
            <author>
               <persName>
                  <surname>Nagy</surname>
                  <forename>Károly</forename>
               </persName>
               <date from="1909" to="1942">1909-1942</date>
               <idno type="VIAF"></idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">10493</measure>
            <measure unit="pages">27</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Az első kaland</title>
               <date>2016-05-31</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/15500/15548/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Drótos László</name>
               </respStmt>
            </bibl>
            <bibl type="printSource">
               <title>Az első kaland</title>
               <author>Nagy Károly</author>
               <pubPlace>Budapest</pubPlace>
               <publisher>Világv. Reg. Kiadóváll.</publisher>
               <date>1934</date>
               <ref target="https://mek.oszk.hu/15500/15548/"/>
            </bibl>
            <bibl type="firstEdition">
               <title>Az első kaland</title>
               <author>Nagy Károly</author>
               <date>1934</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T5"/>
         </ns1:eltec>
      </xenoData>
      <revisionDesc>
         <change when="2025-06-15"/>
      </revisionDesc>
   </teiHeader>
   <text>
      <body>
         <p>- Szóval nem jön el, Bandi?</p>
         <p>- Nem, kedves, semmiesetre sem jöhetek.</p>
         <p>- És holnap? A férjem csütörtökön megérkezik. Olyan rövid az idő.</p>
         <p>- Holnap?... Igen, holnap feljöhetek.</p>
         <p>- Drága! Hány órakor?</p>
         <p>- Hatkor. Megfelel?</p>
         <p>- Hogyne, mindig és minden idő megfelel, amit maga ajánl.</p>
         <p>- Hát, kezét csókolom, Ili.</p>
         <p>- Viszontlátásra, kedves.</p>
         <p>Kármán András, a Nagy Szakértő letette a kagylót és felsóhajtott. Ez ma már a harmadik
            telefonbeszélgetése volt, hasonló témáról, de mindig más nővel. Kellemes dolog, ha az
            embert szeretik a nők, de néha terhes egy kicsit. Különösen az elfoglalt embernek
            terhes, már pedig Kármán elfoglalt ember volt. Még alig huszonnyolc éves és máris
            dusgazdag, nagy karriert befutott épitész. Nem is villa az, amit nem ő épít. Ez a
            specialitása. Na, meg a nők. A nők döntően fontos szerepet játszanak az életében. Ő a
            szerelmi ügyek, kis kalandok és halálos szerelmek nagy szakértője. Egy híres svéd
            táncosnő, aki egyszer Pesten vendégszerepelt, öngyilkos lett miatta. Egy nem kevésbbé
            híres budapesti társaságbeli úriasszony viszont őt akarta lelőni. Pedig Kármán András
            mindkét esetben ártatlan volt, illetve csak közvetve tehetett a dologról. Egyszerűen nem
            tudta háromfelé vágni magát. Ha egy férfit túlságosan szeretnek a nők, akkor nincs
            segítség, az ellen nem tehet semmit, legfeljebb azon igyekezhet, hogy a lehetőség
            szerint mindegyiket eltitkolja mindegyik elől.</p>
         <p>Ettől eltekintve, vagy hogy ne legyünk nagyképűek, talán épp ezért Kármán András
            elégedett ember volt. Minden nőre, aki előfordult az életében, szívesen gondolt vissza,
            csak egy volt, egyetlen egy, aki, ha történetesen eszébe jutott, akkor ökölbeszorult a
            keze és ölni tudott volna.</p>
         <p>Ez a nő volt az első kaland az életében.</p>
         
         <p>A VIII. B) osztályból pokoli lárma harsogott a néptelen folyosóra. A kis Kende, a hosszú
            Kleinnal tizenhárom perce verekedett a katedrán. Az első pad tetején állt a szeplős
            Ivánffy és szónoklatot tartott a közelgő érettségiről, de senki sem figyelt rá, az
            utolsó padban csendesen üldögélt a roppanterejű Horváth és iszonyú karját a
            művészhajlamú Mányoki vállán nyugtatta. Meztelen nők fényképei hevertek előttük,
            gondosan beágyazva a történelem könyvbe, a mohácsi vész és Buda visszafoglalása közé.
            Óvatosan nézegették a képeket és nem törődtek a külvilággal, noha a külvilág ezúttal még
            a megszokottnál is jobban ordított. A cvikkeres Zsák Feri a tenyérnyire kinyitott
            ajtónál állt és cinkelt. (Cinkelni: Vigyázni, leselkedni, vesd össze - falazni.
            Diákszótár 26. old.)</p>
         <p>Gürtler, a legjobb tanuló, jóideig tehetetlenül üldögélt latin könyve előtt, aztán
            vállat vont, zsebéből nagy vattadarabot vett elő és bedugta a füleit. Ezután a
            védművelet után újult erővel fogott neki a magolásnak.</p>
         <p>A lárma már elérte a tetőfokát, mikor Zsák Feri elugrott az ajtótól és vékony, sivító
            hangján elrikoltotta magát.</p>
         <p>- Cink, Sulyok!</p>
         <p>A lárma elhalt. A kis Kende és a hosszú Klein lihegve, kócosan és vörösrepofozva
            befejezte a negyedórás boxmeccset, a szeplős Ivánffy leszállt a pad tetejéről, a
            nagyerejű Horváth és a művészhajlamú Mányoki nyugdíjba helyezte a meztelen nőket és
            Gürtler, a legjobb tanuló, kihúzta füléből a vattát.</p>
         <p>Most felpattant az ajtó és belépett rajta Sulyok, a megvesztegethetetlen. Sulyok a
            matematika tanára volt, aranykeretű cvikkert és fekete szakállt hordott és még soha
            senki nem látta mosolyogni. Ő volt a VIII. B) osztály főnöke.</p>
         <p>Határozott, kemény léptekkel ment fel a katedrára, szivarzsebéből zsebkendőt húzott elő,
            leporolta a széket és leült. Beírta az órarendjét a naplóba, kifújta az orrát és
            csiptetője felett körülkémlelt az osztályban.</p>
         <p>Halálos csend volt. Sulyok elővette a noteszét.</p>
         <p>- Egy utolsó alkalmat adok annak az öt fiatalembernek, akiknek a nyolc év nem volt elég,
            hogy fokozatosan megtanuljanak mindent. Kijönnek a katedrára Galambos, Horváth, Kármán,
            Máté és Weiss.</p>
         <p>A kiszólítottak csendesen felsorakoztak a katedrán.</p>
         <p>- Figyelmeztetem önöket, hogy szedjék össze magukat, mert mint mondtam, ez az utolsó
            alkalom. Ebben a táskában - itt az asztalra helyezett aktatáskára mutatott - már
            megvannak a kidolgozott érettségi tételek. Szokásom ellenére könnyíteni akarom a
            dolgukat, bár nem érdemlik meg és ezért hasonló példákat adok fel önöknek.</p>
         <p>És diktálni kezdte.</p>
         <p>- A + B...</p>
         
         <p>Már mindnyájan elmentek, csak Galambos, Horváth, Kármán, Máté és Weiss maradt az
            osztályban. Galambos az ajtóhoz lépett, kikémlelt rajta, aztán gondosan becsukta és
            felült az első pad tetejére.</p>
         <p>- Fiúk - kezdte -, azért mondtam, hogy maradjatok itt, mert életbevágóan fontos dolgot
            kell megbeszélnünk. Ma újra elkapott minket ez a nyavalyás Sulyok és ha ez egyáltalán
            lehetséges, még rontottunk a helyzetünkön. Az érettségi a nyakunkon van, tehát itt
            sürgősen tenni kell valamit.</p>
         <p>- Igen, de mit? - mondta szomorúan Weiss.</p>
         <p>- Hallgass végig! Nekünk az írásbelin minden áron meg kell oldani a példákat.</p>
         <p>- Ez az, ami lehetetlen - szólt közbe ismét Weiss.</p>
         <p>- Weiss, ha nem hagysz beszélni, megkérem Horváthot, hogy hajtson össze és tegyen be a
            katedra alá!</p>
         <p>Weiss bizalmatlan pillantást vetett Horváth rettenetes vállaira és többé meg sem
            mukkant.</p>
         <p>- Mi csak egyet tehetünk - folytatta Galambos. - Meg kell szerezni az érettségi példákat
            és előre kidolgozni, vagy kidolgoztatni Gürtlerrel.</p>
         <p>- De hogy lehet megszerezni? - kérdezte Máté.</p>
         <p>- El kell lopni!</p>
         <p>Weiss ismét szeretett volna közbeszólni, de Galambos és Horváth ránéztek, mire jobbnak
            látta, ha hallgat.</p>
         <p>- Nekem már félig-meddig meg is van a tervem. Figyeljetek ide. Az egész dolog akkor
            jutott eszembe, mikor Sulyok azt mondta, hogy a táskájában vannak a példák. Sulyok a
            táskát hazaviszi. Éjjel egy vagy kettő közülünk álkulccsal betör, lemásolja a példákat
            és...</p>
         <p>- Ez egy marhaság! - vágott közbe Kármán. - Ezt nem tudjuk megcsinálni.</p>
         <p>Galambos gyors pillantást vetett rá.</p>
         <p>- Tudom - mondta aztán nyugodtan - csak azért mondtam, hogy mindannyiunk előtt világos
            legyen, hogy itt egyetlen út van.</p>
         <p>- Éspedig?</p>
         <p>- Éspedig a következő: Sulyoknak, mint tudjuk, nagyon csinos, fiatal szobalánya van. A
            példákat a szobalány fogja ellopni. Hogy azonban ezt megtegye, el kell csábítani.</p>
         <p>- Elcsábítani?!</p>
         <p>Minden szem hirtelen Kármán felé fordult.</p>
         <p>- Úgy értitek, hogy én?... - mondta Kármán zavartan.</p>
         <p>- Természetesen te, - felelte gyorsan Galambos. - Te vagy az osztály Don Juan-ja. Neked
            ez gyerekjáték lesz.</p>
         <p>- No de...</p>
         <p>- Nincs „no de”! Itt egy érdek van csak. Hogy ne bukjunk meg.</p>
         <p>- De fiúk, én nem tehetem, én...</p>
         <p>- Szerelmes vagy. Tudjuk - mondta Galambos. - A cél azonban szentesíti az eszközt.
            Margit nem fog megtudni semmit. És ha mégis megtudná, hát megbocsátja.</p>
         <p>- Ő? Soha!</p>
         <p>- De igen. Én csak ismerem a hugomat. Ő nagylelkű és szabadgondolkozó. Meg kell tenned!
            Te tetszel a nőknek. Biztos, hogy meghódítod a szobacicát. Úgy-e, megteszed, Bandi?</p>
         <p>- Meg kell tenned! - mondták a többiek is.</p>
         <p>Kármán idegesen harapdálta a száját. Sokáig gondolkozott, aztán felvetette a fejét és
            rekedten mondta:</p>
         <p>- Megteszem!</p>
         <p>- Bravó! - kiáltotta Galambos és a többieknek is felderült az arcuk. - Akkor rendben van
            minden. És igyekezni fogok, hogy Margit ne tudjon meg semmit. Mikor fogsz hozzá?</p>
         <p>- Ma délután. Elmegyek Sulyokhoz, mikor a kávéházban van. Majd gondolkozom valami
            ürügyön. A lány egyedül lesz és... meglátjuk, mire megyek vele.</p>
         <p>- Alapjában véve még irigyellek is egy kicsit - mondta Horváth. - Én láttam azt a
            szobalányt. Nagyszerű nő. Szívesen helyettesítenélek...</p>
         <p>- Nem, nem - szólt közbe Galambos. - A nők nem szeretik az ilyen izomkolosszusokat, vagy
            ha igen, hát bizalmatlanok egy kicsit velük szemben. A Kármán-féle szép szőke trubadúr
            jobban megfelel a célnak. No, menjünk haza!</p>
         
         <p>Délután négy óra volt, mikor Kármán Bandi dobogó szívvel becsengetett a Práter-utcai ház
            egyik másodikemeleti ajtaján. A szobalány ajtót nyitott.</p>
         <p>- A tanár úr nincs itthon - mondta.</p>
         <p>Kármán tudta ezt, mert már félórája álldogált a szemközti kapuban, lesve, mikor megy el
            Sulyok.</p>
         <p>- Nincs itthon? Hm, ez baj.</p>
         <p>- Miért tetszik keresni? Dolgozatfüzetek miatt?</p>
         <p>- Meg akartam tőle kérdezni valamit.</p>
         <p>- Maga a Kármán úr, úgy-e?</p>
         <p>- Igen, én vagyok. Kedves, hogy emlékszik a nevemre. Igaz, hogy én is emlékszem a
            magáéra, Jucika... azt is tudom, hogy szereti a jó cigarettát. Véletlenül van is nálam
            egy pár darab kitünő egyiptomi...</p>
         <p>- Tessék bejönni egy pillanatra. Csak nem fog idekint álldogálni.</p>
         <p>Bementek a leány szobájába. Kármán körülnézett. Hosszú, keskeny, tiszta szoba volt,
            rézágy, asztal, két szék és fehér szekrény. A falon az ágy fölött négy fénykép. Az egyik
            iparoskülsejű fiatalembert ábrázolt, a másik három Rudolf Valentinót különböző
            szerepeiben.</p>
         <p>Bandi most a lányt vette szemügyre. Nagyon csinos, szőke, jóalakú és széplábú leány
            volt, fekete ruhája és fehér köténye francia képeslapok figuráira emlékeztették a
            fiút.</p>
         <p>- Foglaljon helyet nálam, Kármán úr.</p>
         <p>Bandi leült és elővette a cigarettásdobozt.</p>
         <p>- Parancsoljon, Jucika! - mondta.</p>
         <p>Rágyújtottak. Bandi zavartan mosolygott.</p>
         <p>- Ha most látna minket a tanár úr.</p>
         <p>- Az bizony kellemetlen volna, Kármán úr.</p>
         <p>- Tudja mit Juci, ne mondja nekem, hogy Kármán úr: mondja, hogy Bandi. Jó?</p>
         <p>- Jó Bandi... Szeretem ezt a nevet.</p>
         <p>- Jucika, én egy vallomással tartozom magának Én nem a tanár úrhoz jöttem most. Tudtam,
            hogy nincs itthon. Meglestem, mikor elment. Én magához jöttem.</p>
         <p>Juci tágranyitotta a szemét.</p>
         <p>- Hozzám?</p>
         <p>- Igen. Maga már régóta tetszik nekem. Mikor feljöttünk néha a dolgozatfüzetekért, én
            mindig magát néztem. Juci, én... én szeretem magát.</p>
         <p>A leány meglepődve hallgatta, de láthatóan imponált neki a szép és elegáns Kármán
            szerelme és egy kicsit közelebb húzta a székét a fiúéhoz. Bandi megfogta a kezét.</p>
         <p>- Juci - mondta és felállt a helyéről - mit gondol most maga rólam és arról, amit
            közöltem magával?</p>
         <p>- Én... hogy is mondjam, Kármán úr, izé... Bandi... én nagyon csodálkozom, hiszen már
            másfél éve ismer, minden hónapban legalább egyszer fent volt és soha rám se nézett.</p>
         <p>- Téved, higyje el, hogy téved!</p>
         <p>Közelebb lépett a lányhoz, átölelte és meg akarta csókolni. Juci hirtelen felállt és
            nekifeszítette két könyökét a fiú mellének. Ellenállása azonban egyre csökkent.</p>
         <p>Megcsókolta. Egy kicsit megszédült és hirtelen megjelent előtte Galambos Margit szép
            fekete feje, okos, komoly, barna szeme és finomvonalú szája, amelyet másfél év alatt
            összesen háromszor csókolt meg. Margittal szemben valahogy mindig elvesztette a
            bátorságát, pedig tudta, hogy tetszik a lányoknak. Még nem volt tizenkilenc éves és már
            több szép sikert könyvelhetett el. De Margit, az más... Margit egy szent.. és most
            megcsalja...</p>
         <p>Mindez egy pillanat alatt átszaladt az öntudatán, de aztán győzött fiatal vére. A szép,
            szőke, meglehetősen ápolt leány felgyujtott benne valamit. Szorosan és merészen ölelte
            magához.</p>
         <p>- Nem, ne!... - mondta Juci. - Nem szabad.</p>
         <p>- Miért ne szabadna?</p>
         <p>- Nekem vőlegényem van.</p>
         <p>- Nem törődöm vele. Nem törődöm semmivel. Juci, hát nem tetszem magának?</p>
         <p>- De igen, tetszik, - felelte elgyengűlve és halkan a leány.</p>
         <p>- Hát akkor...</p>
         <p>- De nem, most nem. Jöhet valaki és...</p>
         <p>- Hát akkor este. Visszajövök este. Ne mondja, hogy nem. Okvetlen visszajövök. Úgy-e
            maga is akarja?</p>
         <p>Juci lehajtotta a fejét és csendesen, szótlanul bólintott.</p>
         <p>- Hánykor jöjjek?</p>
         <p>- Fél tízkor. A tanár úr valami bankettre megy. Már elő is készítettem a fekete
            ruháját.</p>
         <p>- Fél tízkor itt leszek. Viszontlátásra kedves.</p>
         <p>Hirtelen lehajolt és újra szájoncsókolta. Aztán tenyerébe fogta az állát és a szemébe
            nézett. Meglepődve látta, hogy a leány szeme könnyes.</p>
         <p>- Mi az, miért sír, Juci?</p>
         <p>- Nem... semmi... én... ez olyan hirtelen jött... Maga nekem mindig tetszett, de sosem
            nézett rám. És most... olyan boldog vagyok.</p>
         <p>Gyors mozdulattal megfogta a fiú kezét és megcsókolta. Kármán zavartan rántotta el a
            kezét. Zavart volt még akkor is, mikor lement a lépcsőn és elindult hazafelé. Túlságosan
            sikerült a dolog, jobban mint gondolta. Ez a leány úgy viselkedik, mintha máris
            szerelmes volna. Igaz ugyan, hogy így biztosabban elvállalja a példák ellopását, de nem
            lelkiismeretes dolog, ilyen érzelmi megnyilvánulásokat kihasználni.</p>
         <p>Elhessegette magától a kényelmetlen ötletet. Vállat vont.</p>
         <p>- Most már mindegy, - gondolta - nem táncolhatok vissza.</p>
         
         <p>A sötétben csak Kármán cigarettájának parazsa látszott. Izzó kis pont volt, mely néha
            tüzes vonalat írt le a levegőben, amint a fiú a cigarettát szájához vette.</p>
         <p>- Te nem gyujtassz rá? - kérdezte.</p>
         <p>- Nem. Most nem kívánom - felelte Juci és két telt fehér karját a feje alá hajtotta.</p>
         <p>- Min gondolkozol?</p>
         <p>- Azon, ami történt. Úgy meg vagyok zavarodva. És szégyenlem magam egy kicsit.</p>
         <p>- Megbántad?</p>
         <p>A leány átölelte Kármán nyakát.</p>
         <p>- Nem bántam meg semmit - csókolta a fülébe. - Örülök neki.</p>
         <p>Kármán agyában veszettül kergették egymást a gondolatok.</p>
         <p>- Szólni kellene már... telik az idő... Már tizenkét óra is van talán...</p>
         <p>Gyöngéden végigsimitotta a leány forró testét.</p>
         <p>- Jucikám, nekem mennem kell.</p>
         <p>- Ne menjen még. Olyan jó, hogy itt van.</p>
         <p>- Bolond vagy kedves. Nem maradhatok itt reggelig. Késő van.</p>
         <p>- Holnap eljön?</p>
         <p>- El... illetve... ha lehet... Még nem tudom.</p>
         <p>Hirtelen a leányhoz fordult.</p>
         <p>- Juci. Én kérni akarok valamit. Megteszed ugy-e?</p>
         <p>- Mindent, amit akar.</p>
         <p>- Te tudod, hogy már csak napok választanak el az érettségitől. És kis baj van.
            Sulyoknál elbukom, ha nem segítsz. És rajtam kívül elbukik még négy fiú...</p>
         <p>Elhallgatott. Kereste a szavakat. Most jött a dolog nehezebb része.</p>
         <p>- Mit segíthetek én, Bandi?</p>
         <p>- Csakis te segíthetsz. Megbeszéltük a fiúkkal... Sulyoknak már ki vannak dolgozva a
            példák, amiket az érettségin fel fog adni. Az aktatáskájában tartja. Ezeket a példákat
            el kell lopni.</p>
         <p>Súlyos csend nehezedett a szobára.</p>
         <p>- El kell lopni - folytatta Kármán. - Én lemásolom és elviszem... és meg vagyunk mentve.
            Juci! Neked kell ellopni!... A fiúk...</p>
         <p>Valami reccsent a sötétben. Juci gyors mozdulattal felült és szikrázó szemmel nézte a
            fiút.</p>
         <p>- Mit nézel Juci? Megteszed, úgy-e?</p>
         <p>- Megbeszélte a fiúkkal, mi? - sziszegte a fogai közt. - Szóval ezért történt minden?
            Nem én kellettem, hanem a példák?</p>
         <p>- De Juci...</p>
         <p>- Hallgass! - kiáltotta a lány és először tegezte. - Hallgass és takarodj innen azonnal!
            Megbeszélted a fiúkkal, úgy-e? Az csak egy buta szobalány; megszédíted a csókjaiddal és
            azt teszi, amit akarsz. Úgy-e, ezt mondtad?</p>
         <p>- Juci ne beszélj! Nem szabad így beszélned...</p>
         <p>- Hát neked szabad volt ezt tenned velem? Mi az neked, te szép fiú, megfőzni egy szegény
            leányt, aztán kizsarolni, hogy a segítségetekre legyen. Piszkos zsaroló.</p>
         <p>Minden átmenet nélkül visszarogyott a párnára és hangosan sírni kezdett. Kármán
            tehetetlenül ült mellette. Erre a fordulatra nem számított. Nem gondolta, hogy a leány
            rögtön átlát a dolgon. Bátortalan mozdulattal megsimogatta a zokogó nő fejét.</p>
         <p>- Juci, én nem tehetek róla... én..</p>
         <p>- Ne nyúlj hozzám! - kiáltotta rekedten a leány és újra felugrott, mintha tüzes vassal
            érintette volna meg. - Ilyen becstelenség!... Ha úgy jött volna hozzám, őszintén, ha
            elmondta volna, miről van szó, de így rászedni, ilyen aljasul... Menjen innen, mondtam
            már, hogy menjen innen, de azonnal!</p>
         <p>- Juci, gondold meg...</p>
         <p>- Te gondoltad volna meg, mielőtt ezt tetted velem. Azt hitted, hogy mert én csak
            szobalány vagyok, hát velem mindent lehet? Hát nem lehet. Te! kedvem volna megfojtani
            téged...</p>
         <p>Kármánt teljesen megzavarta a váratlan vereség és az, hogy végeredményben igazat is
            kellett adnia a leánynak.</p>
         <p>Szomorúan felkászolódott és hozzálátott az öltözködéshez. Bár már valóban későre járt az
            idő, mégis vontatottan tapogatott ide-oda, húzta az időt és várta, hogy a leány
            megenyhül egy kicsit. Juci azonban még mindig lihegett a felindulástól, dühtől lobogó
            szemmel nézte a fiú piszmogását.</p>
         <p>Kármán végül is felöltözött. Egy bátortalan lépést tett az ágy felé és kinyujtotta a
            kezét, de rögtön vissza is húzta.</p>
         <p>- Hát... viszontlátásra Juci... és igazán sajnálom, hogy...</p>
         <p>Elhallgatott és elindult kifelé. A leány nem fogadta a köszönését. Kármán bajlódott egy
            ideig az előszobaajtóval, végül azonban sikerűlt kinyitni. Kilépett a lépcsőházba.
            Tapogatódzva indult el a vaksötétségben. Alig haladt azonban néhány fokot lefelé, mikor
            hirtelen vakító fénytől káprázott el.</p>
         <p>A lépcsőházban hirtelen kigyúlt a villany. A fiú szívdobogva hajolt át a korláton.
            Valaki jön felfelé... Feketeruhás, kissé görbehátú alak. Cvikkeres. Szent Isten, hiszen
            ez Sulyok!</p>
         <p>Kármán egy pillanatig mozdulatlanul állt. Kicsit szédült és a szíve hangosan dobogott.
            Aztán magához tért a hirtelen rémülettől és három gyors lépéssel beugrott ismét az
            előszobába.</p>
         <p>Beleütközött Juciba, aki felkapott egy pongyolát és ép elindult, hogy bezárja az
            ajtót.</p>
         <p>- Juci, - suttogta gyorsan és izgatottan - Sulyok itt van... könyörgöm, engedjen vissza
            a szobájába. Ha itt talál, végem van.</p>
         <p>- Nem engedem! - mondta hidegen a leány.</p>
         <p>- Juci, ne tegyen tönkre!... azonnal itt lesz... jön fel a lépcsőn. Juci, kicsapnak. Ép
            az érettségi előtt. Tudom, hogy nem érdemlem meg, de legyen jó hozzám. Ha igaz volt,
            amit mondott, hogy kedves vagyok magának...</p>
         <p>A leány egy pillanatig gondolkozott. Kintről közvetlen-közelről lépések
            hallatszottak.</p>
         <p>- Menjen be, - mondta végül és maga is a gyorsan besurranó fiú után ment.</p>
         <p>Gondosan betette az ajtót és leült az ágy szélére. Kármán mereven állt a fal mellett és
            nem mert megmoccanni.</p>
         <p>Kint csoszogás hangzott, kulcsnyíkorgás, lépések, aztán egy ajtó kinyílt és bezárult.
            Csend lett. Kármán megmozdult.</p>
         <p>- Ide hallgasson - mondta hirtelen a leány. - Ha maga azzal kezdte volna a dolgot, hogy
            legyek a segítségére, talán megtettem volna, anélkül, hogy kértem volna valamit.
            Maguknak nagyon kell az a vacak... azok a példák. Hát én hajlandó vagyok holnapután
            estére megszerezni. Meggondoltam a dolgot.</p>
         <p>- Juci!</p>
         <p>- Hallgasson végig! Hajlandó vagyok megszerezni ötszáz pengőért.</p>
         <p>Egy pillanatra rettenetes csend következett. A leány diadalmasan és hideg nyugalommal
            nézte a fiút. Érezte, hogy most bosszút állt.</p>
         <p>Kármán egy darabig nem jutott szóhoz. Végül dadogva mondta:</p>
         <p>- Kérem. Majd megbeszélem a fiúkkal... majd meglátom.</p>
         <p>Juci gúnyosan mosolygott.</p>
         <p>- Megbeszéled, úgy-e? Mint azt a másik dolgot? Hát csak beszéld meg. Ötszáz pengő. Egy
            fillérrel sem kevesebb. És most elmehetsz.</p>
         
         <p>Kármán maga sem tudta, hogy ért haza. Agyában lázasan száguldottak a gondolatok. Érezte,
            hogy rettenetes baklövést követett el, de az mással is megtörténhetett volna. A fiuk nem
            tehetnek szemrehányást. Ő megtette, amit kívántak tőle. Ennél a gondolatnál nem tudta
            megállni, hogy rossz kedve ellenére el ne mosolyodjon egy kicsit. Hát igen, a fiúk nem
            egészen ezt akarták, az biztos. No, mindegy. A nő teljesen megvadult, azt nem lehet most
            már leszerelni szépszóval és udvarlással. Csakugyan honnan kell beszerezni a pénzt? Na,
            ez jó kis munka lesz.</p>
         <p>Jómódú családból való volt, de azért száz pengő mégis csak nagy pénz. Majd kérdezgetik,
            hogy minek kell? Esetleg Ede bácsitól is kérhet. Csak az öregek ne ébredjenek fel...</p>
         <p>Halkan nyitotta ki az ajtót. Lábujjhegyen ment végig az előszobában és besurrant a
            szobájába. Gyorsan levetkőzött és lefeküdt. Fülig rántotta a paplant és pár pillanat
            mulva egészséges, mély álomba merült.</p>
         <p>Másnap kicsit kábultan indult az iskolába. Elegáns aktatáskáját hóna alá szorította és
            sietett, mert már csak pár perc híja volt a nyolc órának.</p>
         <p>Mikor végigment a folyosón, épületes látványban volt része. A VIII. A) osztály
            büszkesége, Surányi, összeszólalkozott Horváthtal, az ő Horváthjukkal. Surányi, az MTK
            nehézsúlyú birkózója volt és a VIII. A) osztály időnkint bizonyos gőggel emlegette a
            VIII. B) előtt, hogy csak olyan osztálynak van létjogosultsága, amelyikbe számottevő
            sportemberek járnak.</p>
         <p>A számottevő sportember - ép mikor Kármán odaért, - önérzetesen megfeszítette
            negyvenötös bikanyakát és egy olyan káromkodást közölt Horváthtal, hogy a szintén ott
            álldogáló Vikinek becézett öreg takarítónő ijedtében elejtette a szemétlapátot.</p>
         <p>Horváth ekkor megmozdult. Felemelte egyik hatalmas öklét, a nehézsúlyú birkózó álla alá
            feszítette és lökött egyet rajta.</p>
         <p>Kármán már sokszor megcsodálta Horváth iszonyú erejét, de ami most következett, az
            végképp kiüzte az álmot a szeméből.</p>
         <p>Surányi ugyanis a lökéstől egyszerűen repülni kezdett. Repült vagy öt métert és elterült
            a földön. Horváth utánament, megfogta a gallérját, lerántotta, aztán a közel százkilós
            embert a hóna alá kapta és elindult vele a VIII. A) felé.</p>
         <p>Mikor a folyosó végére ért, megtorpant. Virág, a latin tanár jött vele szemben.</p>
         <p>- Na, mi az, kérem, mi van itt? - kérdezte.</p>
         <p>Horváth megállt, de nem eresztette el áldozatát.</p>
         <p>- Tanár úr kérem, a szegény Surányi rosszúl lett. Viszem be az osztályba.</p>
         <p>- Úgy, rosszúl lett? Az más. Csak vigye be, kérem.</p>
         <p>Horváth azután nyugodtan folytatta az útját. Becipelte a porhanyósra főtt bajnokot a
            terembe, lefektette a katedrára és egyetlen szó nélkül távozott.</p>
         <p>Mikor beért az osztályába, a másik három érdekelt már Kármán körül tolongott. A
            felhevült Herkules is csatlakozott a csoporthoz és lihegve érdeklődött, hogy mi
            újság.</p>
         <p>Galambos dühösen mérte végig.</p>
         <p>- Jobb lenne, ha fölös energiádat másra tartogatnád, minthogy Surányival birkózol.
            Szerencsétlen hústorony! Tudod milyen baj van?</p>
         <p>- Nem tudom.</p>
         <p>- Ess kétségbe és halj meg!</p>
         <p>- Ne szavalj már, hanem mondd meg, mi a baj?</p>
         <p>Galambos pár szóval közölte vele a dolgot. A fiúk izgatottan hadartak össze-vissza.
            Kármán tehetetlenül vonogatta a vállát.</p>
         <p>- Gyerünk az utolsó padba - proponálta Weiss.</p>
         <p>Hátravonultak az utolsó padba és töviről hegyire megtárgyalták a dolgot. Galambos vitte
            a szót.</p>
         <p>- Szerencsés helyzetben vagyunk, mert úgy tudom mindannyiunknak tehetős emberek a
            szülei. Meg tudjátok szerezni a pénzt?</p>
         <p>- Azt hiszem, igen - mondta Máté.</p>
         <p>- Nehezen fog menni, de talán sikerül - tette hozzá Weiss.</p>
         <p>- Nekem megvan - mondta nyugodtan Horváth és kivett a tárcájából száz pengőt. - Tegnap
            kaptam a nővéremtől.</p>
         <p>- Az más - mondta Galambos. - Akkor bocsáss meg az előbbi szavaimért és óra után
            nyugodtan tovább verheted Surányit.</p>
         <p>Most belépett Kolozs, a magyar tanár. Mikor újra leültek, Galambos folytatta:</p>
         <p>- Én is összeszedem valahogy a dohányt. És te, Bandi?</p>
         <p>Kármán felvonta a vállát.</p>
         <p>- Meg kell lenni, tehát meg is lesz.</p>
         <p>- Helyes. Ma este nyolckor gyertek fel hozzám. Hozzátok el a pénzt. Kármán magához veszi
            és elintézi végleg ezt a nyavalyás ügyet.</p>
         
         <p>- Na mi ujság Bandi?</p>
         <p>- Ne haragudj apa, hogy zavarlak, kérni szeretnék valamit.</p>
         <p>Kármán Oszkár vezérigazgató hátradőlt a nagy karosszékben és várakozásteljesen nézett
            fiára.</p>
         <p>- Na, csak ki vele fiatalember - mondta jókedvűen - egész őszintén, mintha az apáddal
            beszélnél!</p>
         <p>Kármán elmosolyodott.</p>
         <p>- Nagyon kedves tőled, apa és én... igazán zavarban vagyok, hogy megint zaklatlak,
            de...</p>
         <p>- Na ne dadogj már; mit kertelsz? Na, itt van egy cigaretta, gyújts rá és beszélj.</p>
         <p>- Apa, nekem pénz kellene...</p>
         <p>Kármán Oszkár felkapta a fejét.</p>
         <p>- Már megint pénz? Nem gondolod, hogy túlzásba viszed a dolgot? Voltaképpen mire költöd
            te a pénzed?</p>
         <p>Bandi zavartan vonogatta a vállát.</p>
         <p>- Hát... kell mindenféle, apróságok és...</p>
         <p>- Érettségi előtt, sőt két héttel az érettségi előtt egyéb gondod is lehetne, mint pénzt
            költeni. A te korodban nekem nem volt tíz pengő zsebpénzem hetenként. Egyébként neked
            még ennél is több van, mert az anyád is ad titokban, nagyon jól tudom.</p>
         <p>- Biztositlak, apa...</p>
         <p>- Ne biztosíts! Haszontalanságokra költöd a pénzt. Csak nem tudom, mire. Költséges
            passzióid vannak?</p>
         <p>- Nincsenek.</p>
         <p>- Talán... Légy hozzám őszinte, fiam. Elvégre felnőtt ember vagy...</p>
         <p>- Hidd el, magam sem tudom. Társaságokba járok. Itt is, ott is elmegy egy pár pengő.
            Néha egy csokor virág, meg cigaretta, villamos, autóbusz... szóval elmegy a pénz.</p>
         <p>- Igen. És most mennyi kellene?</p>
         <p>- Ötven pengő.</p>
         <p>- Mire?</p>
         <p>- Hát... van egy adósságom.</p>
         <p>- Te tartozol valakinek? Hát tudod, ez aztán szemtelenség. Abból a pénzből, ami te
            tőlünk kapsz, családok élnek meg. Vedd tudomásul, nem tűröm, hogy adósságokat csinálj.
            Itt van az ötven pengő, de ez volt az utolsó eset, hogy a zsebpénzeden kívül
            kisegítettelek. Meg ne tudjam többé, hogy adósságot csinálsz. Megértettél?</p>
         <p>- Igen apa. Köszönöm.</p>
         <p>- Várj egy pillanatig. Az anyád panaszkodik, hogy sokat jársz későn haza. Igazán
            kibirhatnád már az érettségiig éjszakázás nélkül. Na eredj, mert le akarok feküdni egy
            órára.</p>
         <p>- Köszönöm apa, kezétcsókolom.</p>
         <p>- Szervusz.</p>
         <p>Bandi felszabadultan ment el otthonról. Most már biztos volt benne, hogy a pénzt meg
            tudja szerezni. Az apja igazán gavallér volt és aránylag könnyen adta oda az ötven
            pengőt. Még szerencse, hogy nem kérdezősködött szigorúbban, mert azt igazán nem lehetett
            megmondani, hogy mire kell...</p>
         
         <p>Kármánnak valóban nem került nagy nehézségébe a dolog. Megvágta a nagyanyját, egy
            nagybácsit és két nagynénit és végül elégedetten állapította meg, hogy az előírt száz
            pengő helyett százharmincat szerzett. Cigarettára gyujtott és fütyörészve indult
            Galambos lakása felé.</p>
         <p>Margit nyitott ajtót. Kármán gyönyörködve nézte a tizenhétéves, csinos, kékesfeketehajú
            lányt és amíg kezet csókolt, erős lelkiismeretfurdalást érzett a tegnapi éjszaka
            miatt.</p>
         <p>- Mi újság, Bandi? - kérdezte a leány. - Miért nem jelentkezett tegnap?</p>
         <p>- Ki sem mozdultam otthonról, Gitti. Sok dolgom volt. A matematika nagy gondokat
            okoz.</p>
         <p>- Jaj, ne is említse. Pista is úgy kétségbe van esve. Mondja, csakugyan olyan vadállat
            az a Sulyok?</p>
         <p>- Vadállat? Az nem is kifejezés - sóhajtotta Kármán, míg leült az egyik gobelin-székre.
            - Higyje el nekem, Gitti, hogy egy királytigristől szívesebben tanulnék, mint tőle.</p>
         <p>- Mi lesz, ha elbuktatja magukat?</p>
         <p>- Na, ott még nem tartunk - mondta Kármán és megtapogatta a zsebét.</p>
         <p>- Úgy féltem magukat. Magát, meg Pistát.</p>
         <p>Kármán hálásan nyult Gitti keze után és sorra végigcsókolta minden ujját.</p>
         <p>- Gittikém, szeret egy kicsit?</p>
         <p>- Miért kérdez ilyeneket, Bandi? Tudja jól, hogy szeretem.</p>
         <p>- És akkor is szeretne, Gitti, - folytatta önkínzó hangon a fiú, - ha én valami olyat
            tennék, vagy tettem volna, ami méltatlan magához és hozzám?</p>
         <p>Margit csodálkozva nézte Kármánt.</p>
         <p>- Nem értem a kérdést. Maga igazán nem tehet olyat, ami... vagy talán történt
            valami?</p>
         <p>- Nem, nem - mondta gyorsan a fiú -, ezt csak úgy kérdeztem.</p>
         <p>- Ne kérdezzen ilyeneket. Higyje el, hogy szeretem. Engem nem kell próbára tenni.</p>
         <p>Ajtónyikorgás hallatszott és Galambos lépett be.</p>
         <p>- Na, mi az, megzavartam az ifjú jegyespárt? Bocsánat.</p>
         <p>- Látja, Gitti, ez a Pista nem akar minket komolyan venni - mondta nevetve Kármán és
            kezet fogott Galambossal.</p>
         <p>Margit mosolyogva borzolta össze a bátyja haját.</p>
         <p>- Nem baj, Bandi, ő azért a mi pártunkon van. Úgy-e, Pista?</p>
         <p>- A legnagyobb mértékben. Nem is állhatnék nagyobb bosszút ezen a gazemberen, minthogy
            hozza adom a húgomat. Na, de minek most erről beszélni? Még az messze van. Jó pár év
            telik bele, míg odáig juttok, ha ugyan közben meg nem unjátok egymást.</p>
         <p>- Mi tudunk várni - mondta Kármán.</p>
         <p>- Ez szép tudomány. Gitta, - fordult a leányhoz, - készíttess nekünk egy kis
            feketekávét.</p>
         <p>Margit felállt. Keskeny, fehér kezét végighúzta Kármán vállán és kiment a szobából.
            Galambos a barátjához fordult.</p>
         <p>- Van pénz?</p>
         <p>- Van. Hát neked?</p>
         <p>Galambos önérzetesen ütött zsebére.</p>
         
         <p>Kármán Bandi mozdulatlanul feküdt a diványon. Foga közt cigaretta parázslott, mellette a
            hamutartóban számtalan cigarettavég. Most megmozdult. Homlokára szorította a kezét és
            megpróbált egy kis rendet teremteni lüktető agyában.</p>
         <p>- Hogy is volt csak?... - gondolta - hiszen ez borzalmas! Hogy is történt?</p>
         <p>A fiúk tegnapelőtt este átadták a pénzt. Emlékezett rá, hogy Weissnak még két pengő
            hiányzott és azt ő pótolta. Másnap közölte a fiúkkal... nem, ez később volt már.
            Menjünk szépen, sorjában... Ötszázharminc pengő volt nála. Talán ez a harminc pengő
            fölösleg tette, hogy vacsora után olyan mehetnékje támadt. Képtelen volt otthonmaradni.
            Vette a kalapját és elment. Először a moziba akart menni, de aztán meggondolta a dolgot.
            Ép egy lokál előtt haladt el és erről eszébe jutott, hogy valami gyönyörü néger
            táncosnőt hirdettek és... ő még életében háromszor volt lokálban.... A szülei kint
            alusznak Mátyásföldön...</p>
         <p>- Ej no! Van harminc pengőm - gondolta. - Miért ne mennék be?</p>
         <p>Csak azt az ötszáz pengőt ne vette volna magához! Na, mindegy. Afelől igazán
            bemehet.</p>
         <p>Betért egy moziba, mert még korán volt bárba menni. Kis mozi volt, a mulató mellett és
            valami cow-boy filmet adtak. Elég érdekes volt. A cow-boyok nagyszerűen lovagoltak és
            folyton lövöldöztek. És volt egy lány, aki Margitra hasonlított, de csak külső
            megjelenésben, mert egyébként elég veszedelmes fehérszemély volt. Fák és bokrok mögül
            lövöldözött a békés járókelőkre, bandavezéri minőségben és feltűnően biztos kézzel.
            Mikor aztán elérte a költői igazságszolgáltatás, a közönség megkönnyebbülten sóhajtott
            fel. A film egyébként általános vérengzésbe fulladt. Mindenki megölt mindenkit, mint
            mondták: vérbosszúból. Utoljára tizenhat emberrel felrobbant és beomlott egy hegy, végül
            csak ketten maradtak, egy férfi és egy nő, de ez kellett, a happy-end miatt.</p>
         <p>Utána... igen, utána bement a lokálba, hogy megnézze a néger táncosnőt... Valóban nagyon
            szép volt és hogy táncolt?! Folyton nevetett és csillogtatta vakítóan fehér fogait. Ő
            feketét rendelt és egy üveg magyar pezsgőt, remekül érezte magát. Mikor félkettőkor
            kifizette a huszonnégypengős számlát, a borravalók kiosztása után maradt még két
            pengője. Holnap vasárnap van - gondolta -, úgysem megyek sehová, csak este, Jucihoz...
            végleg elintézem ezt a kellemetlen ügyet... A lokálban egyébként ismerőse is volt, Máté,
            aki egy vidéki nagybácsit kalauzolt ide... </p>
         <p>Kicsit még üldögélt, aztán fölkerekedett. A ruhatárban nagy volt a tolongás és a pezsgő
            is a fejébe szállt egy kissé. Örült, amikor kiért a szabad levegőre.</p>
         <p>Mire hazaért, ólmos álmosság vett rajta erőt. Alig volt ereje levetkőzni. Nagyot
            nyujtózott és csengetett.</p>
         <p>Irén, a szobalány jött be.</p>
         <p>- Kérek reggelit, Irén! - mondta.</p>
         <p>- Fiatalúr, a nagyságos úr és a nagyságos asszony kimentek a mátyásföldi villába. Azt
            üzenik, hogy a fiatalúr ne menjen ki, hanem tanuljon.</p>
         <p>Kármán mérgesen dörmögött magában.</p>
         <p>- Jó, jó, tanuljon... mintha ez használna valamit most már...</p>
         <p>Erről eszébe jutott a ma esti dolog és míg a lány kiment a reggelit elkészíteni, ő
            kiugrott az ágyból és a tárcája után nyúlt.</p>
         <p>Irtózatos ijedtség nyilalt keresztül rajta. A tárca nem volt a hátsó nadrágzsebben, ahol
            mindig tartotta. Mi ez? Talán véletlenül máshová tette?</p>
         <p>Ideges, remegő ujjakkal kutatta át minden zsebét. Nem, itt nem lehet tévedés. A tárca
            eltünt. Eltünt! Az ötszáz pengővel együtt...</p>
         <p>Egy pillanatra sikerült legyűrni az izgalmát. Újra kezébe vette a fekete-szürkecsíkos
            nadrágot és figyelmesen megvizsgálta a zsebet.</p>
         <p>A kis gomblyukas szalag - aminek segítségével a zsebet be lehetett gombolni - fent a
            varrásnál le volt vágva. Úgy lógott a gombon.</p>
         <p>Tehát zsebtolvaj fosztotta ki. Valaki látta nála a lokálban a tömött pénztárcát. A
            ruhatárban nagy volt a tolongás... akkor... akkor történt...</p>
         <p>Leroskadt az ágyra és kezeibe temette arcát.</p>
         <p>- Mi lesz most? - gondolta kétségbeesve.</p>
         <p>Az, hogy megkérdezte Irént, nem látta-e a tárcát, már nem jelentett semmit. Irén nem
            látta, a ruhákat még nem kefélte ki... hiszen ezt ő is sejtette. Megingathatatlanul
            biztos volt benne, hogy a tárcát akkor vették ki, a ruhatárban.</p>
         <p>Aztán az ijedt, kapkodó öltözködés, rohanás Galamboshoz, Galambos csodálkozó arca és
            összevont szemöldöke... nem, akkor még nem mondott semmit, csak aztán, mikor Máté
            megérkezett.</p>
         <p>Hogy is volt csak? A dolognak erre a részére volt a legkínosabb visszaemlékezni.</p>
         <p>Máté bejött, jókedvű volt és megrázta a kezét.</p>
         <p>- Na öreg, kialudtad magad?</p>
         <p>- Máté - szólt közbe Galambos - Kármántól ellopták a pénzt.</p>
         <p>Máté meglepetésében leült a legközelebbi karosszékbe.</p>
         <p>- Ellopták?</p>
         <p>- Igen. Azt mondja, hogy a ruhatárban nagy volt a tolongás és valószínűleg akkor
            történt.</p>
         <p>Máté most felállt. Ideges kézzel cigarettára gyujtott, aztán furcsa, hideg hangon
            kérdezte:</p>
         <p>- Mondd, Kármán, te mindig pezsgőt iszol, ha egyedül mész egy lokálba?</p>
         <p>- De kérlek, hogy jön ide most ez a kérdés?</p>
         <p>- Az én véleményem ugyanis az, hogy az ember olyankor rendel egy coctailt és passz.
            Legalábbis a magunkfajta fiatalember. Ez tökéletesen elegendő. Vagy mondjuk iszik előbb
            egy feketét. Nem igaz Pista?</p>
         <p>- Jó, jó - felelte Galambos -, de mit akarsz ezzel mondani?</p>
         <p>- Semmit - és visszaült a helyére.</p>
         <p>Erre ő is megszólalt.</p>
         <p>- Ne beszélj félmondatokban. Mondd meg, mit akarsz?</p>
         <p>Máté akkor újra felállt. Izgatottan gyűrte, morzsolta a cigarettát, aztán halkan, de
            nagyon hideg, határozott hangon mondta:</p>
         <p>- Kármán András, terád bíztuk a pénzünket és te most könnyedén tudtunkra adod, hogy a
            pénzt ellopták. Mit gondolsz, kötelesek vagyunk mi ezt elhinni?</p>
         <p>- Te megőrültél!</p>
         <p>- Lehet, de annyira mégsem őrültem meg, hogy az ilyen maszlagokat bevegyem. Én - és itt
            lassan szótagolva engedte ki fogai közt a szavakat -, én nem hiszem el, amit beszélsz! A
            pénzt nem lopták el! A pénzt elköltötted!</p>
         <p>Itt megint zavaros lett a gondolatmenete. Arra emlékezett csak, hogy Galambos
            szétválasztotta őket. Máté kissé szédülten ült attól az ökölcsapástól, amit
            nyilvánvalóan ő helyezett el az állán, előírásosan, úgy ahogy a boxiskolában
            tanulta.</p>
         <p>Aztán Galambos higgadt hangja hallatszott.</p>
         <p>- Bandi, ezt a dolgot nem lehet verekedéssel elintézni. Itt bizonyítani kell.</p>
         <p>- De hiszen Máté ott volt! Láthatta, hogy, csak egy üveg pezsgőt ittam. Egy üveg pezsgő
            nem került ötszáz pengőbe!</p>
         <p>Máté megvetően vonta fel a vállát.</p>
         <p>- Nagyon jól tudod, hogy én előbb mentem el, mint te. Hogy aztán mi történt, azt már nem
            láthattam.</p>
         <p>- Meg lehet kérdezni a főpincért - mondta Galambos.</p>
         <p>- Ugyan kérlek - legyintett Máté. - Csak egy lokál van a világon? Aki már az elején
            pezsgővel kezdi, az betérhet egy második bárba is... esetleg egy harmadikba,
            hacsak...</p>
         <p>- Nos, mit akarsz mondani?</p>
         <p>- Hacsak fel nem szedett már az elsőben valami macskát, aki aztán kifosztotta.</p>
         <p>Ő ismét közbe akart szólni, de Galambos megelőzte.</p>
         <p>- Honnan volt pénzed, Bandi?</p>
         <p>- Száz pengő helyett százharmincat szedtem össze. Úgy volt, hogy együtt volt már
            nyolcvan pengő, amikor elmentem a nagyanyámhoz, hogy a hiányzó húszat is megszerezzem. A
            nagyanyám ép jókedvében volt és húsz helyett ötvenet adott. Máté, ne mosolyogj
            gúnyosan, mert megint odakenek egyet!</p>
         <p>- Nem kensz oda! - kiáltotta indulatosan Galambos. - Te most vádlott vagy és nekünk az a
            feladatunk, hogy kivizsgáljuk a dolgodat. Én nem vagyok egy véleményen Mátéval, de az
            biztos, hogy a dolog ránknézve katasztrofális és nem maradhat ennyiben. Nincs kizárva,
            bár nem tartom valószínűnek, hogy ezt a pénzt esetleg meg tudod szerezni, ha mondjuk
            közlöd a dolgot az apáddal, vagy mit tudom én, hogyan, de a te ügyed még akkor sincs
            befejezve. Ha az derülne ki, hogy te csakugyan... hm... tisztességtelenül jártál el -
            maradj nyugton! -, akkor mi levonjuk a konzekvenciákat. Akkor én nem fogom megengedni,
            hogy a húgomnak udvarolj és nem fogom fenntartani veled a további nexust. Azt hiszem,
            értjük egymást.</p>
         <p>- Értjük - mondta erre ő sötét arccal. - Remélem, ki fog derülni, hogy ártatlan vagyok,
            de akkor viszont én fogom levonni a konzekvenciákat az eljárásotokból...</p>
         <p>- Ez a te dolgod - mondta Galambos hidegen. - Most eredj el innen. Én értesítem a másik
            két fiút. Jó lesz, ha ma délután próbálsz valamit csinálni, mert a... barátnőd, a Juci
            este vár és... nekünk az életünk függ ettől a ma esti látogatástól. Holnap majd az
            iskolában tovább beszélünk a dologról. Remélem, a tételeket akkor már magaddal hozod,
            mert ahogy én a mi Horváth barátunkat ismerem...</p>
         <p>- Nem kell fenyegetődznöd. Mindent el fogok követni!</p>
         <p>Megfordult és elment.</p>
         <p>Hát igen, így történt. És most itt fekszik a díványon, ahelyett, hogy hozzálátna...
            mihez? Mit tehet ő most? A pénzt nem lehet megszerezni. Az apja már így is... nem,
            érettségi utánig nincs pénz... pláne ötszáz pengő. Ilyen fantasztikus telefonszámot ki
            sem merne ejteni az apja előtt. És még ha esetleg, valami csoda folytán meg is szerezné,
            a becsülete oda van. Ezek a gazemberek nem hiszik, hogy... jó volna meghalni!...
            csakugyan, erre a megoldásra nem is gondolt... meghalni... jaj, az anyám! Ha
            meghalnék....</p>
         <p>Csengettek. Vajjon ki lehet? Talán valamelyik fiú. Kopognak.</p>
         <p>- Lehet - kiáltja és lehunyja a szemét, mert már undorodik az újabb magyarázatoktól és
            fél a megaláztatástól.</p>
         <p>- Bandi!</p>
         <p>Kármán a kedves, puha, kissé remegő hangra kinyitja a szemét és felugrik.</p>
         <p>- Gitti! Hogy kerül ide? - kérdi határtalan meglepetéssel.</p>
         <p>Ez a meglepetés nem volt túlzott. Gitti volt már ugyan náluk, de az más volt. Akkor
            Gitti anyja jött vizitbe az ő anyjához. Most azonban... ez egészen más. Senki sincs
            itthon és ez a lány egyedül...</p>
         <p>- Bandi - mondja Gitti bizonytalan hangon - sürgősen beszélnem kell veled.</p>
         <p>- Tegez! - villan át Kármán fején. Ez is a legritkább esetek közé tartozik. - Mi ez?
            Talán már tudja?</p>
         <p>- Foglalj helyet, parancsolj, vedd le a kabátod - udvariaskodik, de Margit elhárítja,
            leül a divány szélére és kigombolja a kabátot, de nem veti le.</p>
         <p>- Tessék cigaretta - mondja a fiú és rágyujtanak. </p>
         <p>Margit egy pillanatig gondolkozva fújja a füstöt maga elé, aztán összehúzott
            szemöldökkel, kemény hangon megszólal:</p>
         <p>- Most pedig el fogsz mondani mindent, töviről hegyire!</p>
         <p>Kármán ijedten nézett a lányra.</p>
         <p>- Hogy érted ezt?... mit mindent?</p>
         <p>- Ne komédiázz! Mi történt? Mi van veled? Pistánál ott vannak a fiúk. Úgy ordítoznak,
            hogy nem lehet hallgatni. Órák óta tárgyalnak, Egyes szavakat, félmondatokat hallottam,
            de abból is megértettem, hogy te valami rettenetes dolgot csináltál. Hát mit csináltál?
            Horváth azt mondta, hogy idejön és darabokra tör. Mindent tudni akarok. Beszélj!</p>
         <p>Kármán idegesen szívja a cigarettát.</p>
         <p>- Kérlek... arról van szó... a fiúk megbíztak valamivel. Pénzt adtak és... a pénzt
            ellopták tőlem. Most azt hiszik, hogy elmulattam, vagy nőkre költöttem és...</p>
         <p>- Ez aljasság! - kiáltja hirtelen Margit. - Ki állítja ezt?</p>
         <p>- Elsősorban Máté.</p>
         <p>- Aljasság! Aljasság! - mondja felindultan a leány és Kármán hálásan néz rá.</p>
         <p>- Az a szerencsétlenség, hogy tegnap este elmentem egy mulatóba és Máté is ott volt és
            látta, hogy pezsgőt ittam. A pénzt is valószínűleg ott lopták el.</p>
         <p>Margit feláll és kabátzsebébe dugott kézzel jár fel-alá a szobában, majd hirtelen
            Kármánhoz fordul:</p>
         <p>- Ki az a Juci?</p>
         <p>Kármán csuklani kezd a hirtelen rémülettől.</p>
         <p>- Juci az... az egy lány... a Sulyok szobalánya. Azt akartuk, hogy lopja el a példákat,
            az érettségi példákat, hogy lemásolhassuk. Arra kellett a pénz, mert nem sikerült
            a...</p>
         <p>- Mi nem sikerült?</p>
         <p>- Semmi. Nem fontos. Nem sikerült máskép.</p>
         <p>- Hogyan máskép?</p>
         <p>- Ne kérdezz, Gitti. Érd be azzal, hogy csak pénzért volt hajlandó.</p>
         <p>- Nem érem be. Nagyon kérlek, mondj el mindent, illetve egészítsd ki azt, amit
            akaratlanul is meg kellett hallanom a fiúk beszélgetéséből. Azt hiszem, megérdemlem
            tőled, hogy őszinte légy.</p>
         <p>- Mit hallottál a fiúktól?</p>
         <p>- Hogy Juci kidobott. Miért dobott ki? És hogy elügyetlenkedted a dolgot, hogy
            ügyetlenkedted el?</p>
         <p>Kármán fellélekzik.</p>
         <p>- Hát ez igaz - mondja. - A fiúk azt mondták, hogy talán el tudom intézni, ha
            szépszóval... szóval, ha megkérem. Ha feltárom előtte a helyzetünket. Esetleg ígérhetek
            is neki valami kis ajándékot... de hát nem sikerült.</p>
         <p>- Ez minden?</p>
         <p>- Ez minden.</p>
         <p>- És most mi lesz?</p>
         <p>- Nem tudom, Gitti. Rettenetes helyzetben vagyok. A szüleimtől nem kérhetek pénzt. A
            rokonaimtól sem. Különösen ennyit. Nem tudok mit csinálni... legjobb volna...</p>
         <p>- Hallgass! Tudom, mit akarsz mondani. Erre ne merj gondolni! Odaadnám a platina
            karkötőórámat, de az anyám azonnal észrevenné.</p>
         <p>- Nagyon drága vagy... de én úgy sem fogadnám el.</p>
         <p>Kétségbeesve eresztette le a kezét.</p>
         <p>- Rajtam nem lehet segíteni!</p>
         <p>Margit ismét elkezdi a sétát fel-alá a szobában. Összevont szemöldökén látszik, hogy
            erősen gondolkozik. Aztán megkeményedik a két finom vonal a szájánál, mint aki
            elhatározta magát valamire, Kármánhoz fordul.</p>
         <p>- Szóval semmiképpen sem tudsz segíteni a dolgon?</p>
         <p>A fiú erőtlenül ül a díványon.</p>
         <p>- Semmiképpen - mondja alig hallhatóan.</p>
         <p>- Nekem... nekem most el kell mennem Bandi. Van egy kis dolgom. Egy óra mulva
            visszajövök. Okvetlenül ki fogunk eszelni valamit. A dolog nem maradhat ennyiben.</p>
         <p>Bandi legyint, mint aki azt akarja mondani, hogy úgyis hiába minden, de azért hálásan
            megcsókolja a leány kezét.</p>
         <p>Aztán Gitti elmegy.</p>
         <p>Kármán lehunyt szemmel feküdt a diványon. Nem tudta, mennyi idő telt el, mióta Margit
            elment tőle. Nem tudott gondolkozni. Egyet érzett megfellebbezhetetlen biztonsággal:
            ezen a dolgon úgy sem lehet segíteni!</p>
         <p>- Megbélyegeznek... becstelen fráter leszek a szemükben és megbukom az érettségin -
            gondolta. - Ha ugyan eljutok az érettségig. De azt hiszem, erre nem fog sor kerülni...
            Azt hiszem, az ember ilyen esetben szokott öngyilkos lenni...</p>
         <p>Hirtelen felugrott és átment az apja dolgozószobájába. Párpercig keresgélt az
            iróasztalfiókban és mikor visszajött, kezében kis Browning-revolvert tartott.</p>
         <p>Az ablakhoz lépett és megvizsgálta a pisztoly tölténytárát. Nem vette észre, hogy nyílik
            az ajtó, csak akkor fordult meg, mikor Gitti megszólalt.</p>
         <p>- Tedd le a revolvert! Nem kell főbelőni magad - mondta hideg hangon, minden izgalom
            nélkül.</p>
         <p>- Nem kell?... Hogy érted ezt, Gitti?... Mi van veled?... Mi történt?...</p>
         <p>Értetlenül nézett a leány feldúlt arcába. Margit egy óra alatt hihetetlen változáson
            ment át. Szeme alatt fekete karikák húzódtak, arca piros volt, szeme égett és a keze
            remegett. Retiküljéből sűrűn teleírt fehér papírlapot vett elő és szó nélkül nyujtotta
            Kármán felé.</p>
         <p>- Mi ez? - kérdezte a fiú.</p>
         <p>- A matematikai érettségi példák. Remélem, a másolásnál nem csináltam hibát. Holnap
            odaadhatod a fiúknak.</p>
         <p>- Gitti!</p>
         <p>- Nem kell hálálkodnod. Nem fontos.</p>
         <p>- Hogy... hogyan... szerezted meg?</p>
         <p>- Üljünk le, mindent megmagyarázok. Nem, nem a diványra. Jó lesz nekem itt a széken is.
            Tudomásodra hozom, hogy a mai napon a mi kis regényünk befejeződött. Ne szólj közbe,
            nincsen semmi értelme! Nem vagy százszázalékig hibás, mert nyilvánvalóan a fiúk
            beszéltek rá, de... viszont hagytad magad rábeszélni. Én, hogy megmentselek,
            megalázkodtam a... szeretőd előtt. Egy szobalány előtt, de ezzel megtettem mindent,
            amivel a szerelmünknek tartoztam...</p>
         <p>Kis szünetet tartott. Ideges ujjait végighúzta a homlokán, aztán tompa hangon
            folytatta:</p>
         <p>- Tudom, hogy nagy bajban voltatok. Azt is tudom, hogy különösen téged, meg a bátyámat
            rosszindulatúan kezelt Sulyok. Ha nem is volt becsületes eljárás a példákat
            megszerezni, de... szükséges rossz volt. Lehetett volna benned annyi becsületérzés, hogy
            máskép próbáld elintézni a dolgot. Megaláztál egy egyszerű lányt és megaláztál engem.
            Én, aki úgy néztem rád mindig mint a legkülönb emberre, most gyűlöllek. Egy szegény
            szobalányt ilyen aljasul, ilyen lelkiismeretlenül...</p>
         <p>- Gitti, hallgass meg!...</p>
         <p>- Ne szólj közbe! Nem hallgatlak meg. Még félre is vezettél. Hiába kértelek, hogy légy
            őszinte és mondd el, hogyan történt minden. Attól a lánytól kellett megtudnom. Mikor azt
            mondtam neki, hogy a menyasszonyod vagyok, gúnyosan mosolygott és a szemembe vágta,
            hogy... már tudod, mit? Azt hittem, mikor elmentem innen, hogy leghelyesebb lesz, ha én
            beszélek vele. A nők jobban megértik egymást. Tudtam, hogy Sulyok hol lakik, eleget
            hallottam Pistától. Felmentem. Ott aztán elővettem minden rábeszélőkészségemet. Sírtam,
            könyörögtem, végre a lány belement, hogy a kedvemért megteszi. Sulyok a kávéházban
            volt. Megkerestük a példákat és lemásoltam. Közben reszkettem, hogy megjön Sulyok. Az a
            lány jobbindulatú volt hozzám, mint te. Megtette, amire kértem, de megmondta, hogy nem
            érdemled meg tőlem ezt az áldozatot. Elmondott mindent. Én majd elsüllyedtem
            szégyenemben, de hálás vagyok neki, mert kinyitotta a szememet. Ami azt illeti, hogy
            azzal a pénzdologgal gyanúsítanak, természetesen nem hiszem el, hogy képes volnál
            ilyesmire. Próbáld elintézni, ha tudod. Amit akartak azért a pénzért, az most már
            megvan, a fiúknak mondj, amit akarsz. Én természetesen nem szerepelhetek ebben az
            ügyben. Nem akarom, hogy belekeverjenek. Azt hiszem, nincs is több közölnivalóm.
            Befejeztem mindent. Érted, Bandi? Mindent!</p>
         <p>Felállt, begombolta a kabátját és kezet nyujtott a fiúnak, de nem engedte, hogy az
            megcsókolja a kezét. Kármán arca vörösen ízzott, nyelve nehezen forgott, amikor
            megszólalt.</p>
         <p>- Gitti, ha tudnád...</p>
         <p>Margit ajka mellett a kemény vonás megenyhült egy kicsit.</p>
         <p>- Tudom... nem okollak egészen téged.. s a többiek és a körülmények... Nekem is nehéz és
            keserves lesz, de beláthatod, hogy ezek után...</p>
         <p>Erősen megszorította a fiú kezét és kisietett a szobából.</p>
         <p>Kármán egyedül maradt és leroskadt a diványra. Révedező szemmel nézte a sűrűn teleírt,
            tintafoltos, kissé gyűrött, megváltó papírlapot, amelyen ismerős kölnivízszag érzett.
            Narcisse Bleu. Gitti kedvenc kölnije.</p>
         <p>Végigdobta magát a díványon, arcát kezébe temette és fojtottan, fájdalmas rázkódással
            sírni kezdett.</p>
         
         <p>Másnap, mikor belépett az osztályba, a négy fiút az utolsó padsorban találta. Láthatóan
            komolyan tárgyaltak és kutató pillantást vetettek a feléjük közeledő Kármán arcába.</p>
         <p>Kármán szó nélkül a zsebébe nyúlt és a papírlapot letette eléjük a padra. Weiss
            felkapta, belepillantott és nagyot ordított.</p>
         <p>- Megvan!</p>
         <p>- Kuss! Fogd be a szád! - kiáltotta fojtott hangon Galambos.</p>
         <p>Kezébe vette a papírt és figyelmesen megvizsgálta.</p>
         <p>- Rendben van, Bandi. Hogy csináltad?</p>
         <p>- Nem fontos - felelte Kármán hidegen. - Azt hiszem, az a fő, hogy megvan.</p>
         <p>- Természetesen nem kell megmondanod - mondta Weiss. - A te dolgod. Ezek után
            pedig...</p>
         <p>- Ezek után - szólt közbe Horváth - nincs sok időnk. Gürtlert be kell avatni a dologba
            és becsületszavát kell venni, hogy titokban tartja. Ő megcsinálja nekünk a példákat.</p>
         <p>Galambos felállt.</p>
         <p>- Gürtler! - kiáltotta.</p>
         <p>Gürtler odajött. Galambos karonfogta és egy ablakhoz vonta. Halkan magyarázott neki.
            Gürtler okos arcán nagy meglepetés látszott. A fiúk izgatottan figyelték. Galambos
            széles gesztusokkal, nagyon komolyan beszélt. Gürtler a fejét ingatta.</p>
         <p>- Nem akarja elvállalni! - rémüldözött Weiss.</p>
         <p>- El fogja vállalni - mondta Máté -, Gürtler jó fiú.</p>
         <p>Galambos még mindig beszélt. Gürtler arcvonásai kissé megenyhültek. Mondott valamit és
            bólintott. Galambos erre átölelte a vállát és odavitte a többiekhez.</p>
         <p>- Hát, fiúk, - mondta Gürtler és most már mosolygott. - Megcsinálom ezt a disznóságot,
            mert véleményem szerint nem érdemlitek meg, hogy Sulyok elbuktasson. Különösen Kármán és
            Galambos, akikre nyolc éve pikkel. Meggyőződésem, hogy Máté és Weiss is tud annyit, hogy
            kaphasson egy elégségest. Na - tette hozzá nevetve -, most, hogy megnyugtattam a
            lelkiismeretemet, most beszéljük meg a dolgot. A példákat ötször csinálom meg.
            Mindegyiket másképp. Mindegyikbe megfelelő hibákat fogok becsúsztatni, mert nem
            valószínű, hogy bármelyikőtök hiba nélkül oldja meg. Így kizárt dolog, hogy kiderüljön a
            csalás. Mert ha ez kiderülne, hát országos botrány volna és együtt repülnénk. Na, ide
            azt a papírt! Holnapra meglesz.</p>
         <p>- Köszönöm - mondta Kármán és megrázta Gürtler kezét. Aztán valamennyien felpattantak a
            helyükről, mert jött Sulyok.</p>
         
         <p>Az érettségi előtt egyszer látta még Margitot. Egy délután kiment a vasúthoz egyik
            nagynénje elé és ahogy fel-alá sétált a perronon, egyszer csak ott állt előtte a leány.
            Szürke porköppeny volt rajta, derekán szoros övvel és ugyanolyan sapka. Szokása szerint
            zsebredugott kézzel állt, aztán lassan kihúzta a kezét és Kármán felé nyujtotta.</p>
         <p>- Búcsúzzunk el, Bandi. Elutazom.</p>
         <p>- Elutazik? Hová?</p>
         <p>- Berlinbe megyek egy festőiskolába. Azt hiszem, tehetséges vagyok. Rajzoló akarok
            lenni. Örülök, hogy a véletlen elém hozta. Vagy nem véletlen?</p>
         <p>- De igen. Egy nagynénémet várom. Igazán nem tudhattam, hogy elutazik.</p>
         <p>- Persze, persze... Pistával még most sem érintkezik.</p>
         <p>- Természetesen nem.</p>
         <p>- Ez a maga dolga. Hát akkor..</p>
         <p>- Gitti, én nem tudom kellőképpen megköszönni magának, amit értem tett...</p>
         <p>- Nem is azért tettem, hogy megköszönje.</p>
         <p>- Tudom. Csak az ejt kétségbe, hogy ezzel egyidejűleg el is veszítettem magát. Illetve
            tulajdonképpen, csak most veszítem el, hiszen elutazik. Eddig még reméltem...</p>
         <p>Margit csendesen ingatta a fejét.</p>
         <p>- Nem, Bandi engem maga akkor vesztett el. Hogy én elutazom, az most már csak végleges
            elintézése a dolognak. Mikor azzal a leánnyal beszéltem... az borzasztó volt. Ilyet nem
            szabad volt egy nővel tenni. Ezt nem azért mondom, mert szolidaritást vállalok vele,
            hanem mert a lány szereti magát.</p>
         <p>- Szeret?</p>
         <p>- Szereti. Hiábavalóan és kilátástalanul. És megalázottan. De abban is biztos vagyok,
            hogyha találkoznának és maga köszönne neki, nem fogadná a köszönését. És most még
            valamit mondok magának. Tudja, hogy miért adta ő nekem ide azt a papírt?</p>
         <p>- Mert maga... mert maga...</p>
         <p>- Nem mert én könyörögtem. Az kevés lett volna, ha ő tényleg bosszút akar állni, vagy ha
            tényleg keresni akart volna a dolgon, hanem mert úgysem fogadta volna el az ötszáz
            pengőt.</p>
         <p>- Nem fogadta volna el?</p>
         <p>- Nem. Ne tulajdonítson nekem többet, mint amennyit valóságban tettem. Ő csak meg akarta
            magukat és elsősorban magát kínozni egy kicsit. Ha maga jelentkezett volna a pénzzel, ő
            odaadta volna a példákat és nem fogadta volna el a pénzt. Nagylelkübb lett volna, mint
            maga volt. Pedig csak egyszerű leány. Szerette volna megcsinálni ezt a nemes gesztust.
            Meg is érdemelte volna.</p>
         <p>- De hiszen ez borzasztó - dadogta Kármán -, hiszen akkor még csak gyűlölni sem
            lehet...</p>
         <p>- Gyűlölni! - kiáltotta leány. - Itt csak egy valakinek van oka a gyűlöletre. Neki.</p>
         <p>- Neki - mondta csendesen a fiú. - És magának úgy-e?</p>
         <p>- Nekem nem, Bandi. Én igazán nem gyűlölöm. Csak ép nem tudom többet szeretni magát.</p>
         <p>- Őmiatta.</p>
         <p>- Nem őmiatta. Miért, mert megcsalt vele? Mi az, hogy megcsalt? Nekünk nem volt
            viszonyunk. Nem mondom, azt hittem, hogy valaha házasság lesz a dologból, de nem
            kivánhattam, hogy maga addig ne nézzen rá egy nőre. Modern lány vagyok. Mondom, nem
            erről van szó, hanem arról, hogy igy rászedte azt a szegény lányt. A
            lelkiismeretlenségről van szó és én ezt nem tudom megbocsátani.</p>
         <p>Egy pillanatig gondolkozott, aztán kezet nyújtott a fiúnak.</p>
         <p>- Hát viszontlátásra, Bandi. Örülök, hogy találkoztunk. Levélben akartam ezt megírni, de
            még jobb volt élőszóval megmondani.</p>
         <p>- Hová siet, hiszen még nem megy a vonata?</p>
         <p>- A váróterembe. A szüleim, meg a bátyám nem tudják, mi van velem?</p>
         <p>Mégegyszer megszorította a fiú kezét s elment az elsőosztályú váróterem irányába.</p>
         
         <p>Hát megvolt az érettségi!</p>
         <p>Nem volt olyan rettenetes, ahogy képzelték. Általában, a diákok és tanárok, kissé
            eltúlozzák a dolgot. Igaz, Sulyok az írásbelin nagyon megszorította őket, sőt Galambost
            majdnem felfüggesztette, mert súgott valamit Horváthnak, de aztán mégsem függesztette
            fel. Lehet, hogy azt gondolta, minek bántsam szegényt, a példákat úgy sem tudja
            kidolgozni. Galambos azonban kidolgozta. Volt benne ugyan hiba, dehát egy elégségest
            mégis meg kellett adni. Nagy meglepetésre Kármán, Máté, Weiss és Horváth is elkerülte a
            halálos ítéletet.</p>
         <p>A szóbelin sem volt semmi hiba. A művészhajlamú Mányoki valóságos irodalmi előadást
            tartott a magyar nyelv- és irodalomból, a cvikkeres Zsák Feri történelemből
            brillirozott, Horváth ugyan Tacitust állandóan összetévesztette Aristotelessel, de az
            érettségi biztos jóindulatú öregúr volt és elnézően mosolygott, mikor pedig Gürtler, a
            legjobb tanuló végzett s felállt az asztaltól, a biztos külön gratulált neki.</p>
         <p>Estére a ligeti nagyvendéglőben gyűltek össze bankettre. A fiúk izgatottak voltak,
            valamennyien sokat cigarettáztak, csak azok viselkedtek fölényesen, akik az iskolai
            szabályok megkerülésével, az utolsó évet már elég szabadon élték át. (Galambos, Kármán,
            Máté, stb.)</p>
         <p>Sulyok is megérkezett, kezet fogott mindenkivel és meglepően szívélyes volt. Mikor
            Kármán megállt előtte, kissé összehúzta szemöldökét és így szólt:</p>
         <p>- No, Kármán, nem gondoltam, hogy maga ilyen könnyen idáig jut. Azt hiszem, egy kis
            pótérettségi nem ártott volna.</p>
         <p>Most Kármán húzta össze a szemöldökét. Csendesen leverte a cigarettájáról a hamut és
            kissé rekedten mondta:</p>
         <p>- Gondolja, tanár úr, hogy olyan könnyű volt? Én nem mondhatnám.</p>
         <p>Mikor helyet foglaltak a hosszú asztalnál, Sulyoknak megint feltünt valami.</p>
         <p>- Mi az, Kármán, miért nem ül a barátai közé?</p>
         <p>A fiúk felfigyeltek. Kármán az asztal végén ült a kis Kende és a hosszú Klein között.
            Galambos, Weiss, Horváth és Máté egymás mellett ültek az asztal elején. Sulyok még
            hozzátette:</p>
         <p>- Rosszúl fejeztem ki magam. Természetesen itt mindenki barátja egymásnak. Úgy értettem,
            hogy a közelebbi barátai nélkülözik önt.</p>
         <p>És a Galambos-különítményre mutatott.</p>
         <p>A fiúk nem értették a dolgot. Galambosék kissé zavarodottan hallgattak és mereven nézték
            az előttük álló söröskorsókat. Kármán egy pillanatig gondolkozott, aztán merev arccal
            mondta:</p>
         <p>- Bocsánatot kérek, de a tanár úr ezúttal téved. Nekem Kende és Klein a legközelebbi
            barátom.</p>
         <p>Galambos hirtelen felkapta a söröskorsót és nagyot húzott belőle. Kende és Klein nem
            tudták mire vélni a dolgot, de mindenesetre meghatódtak egy kicsit. Mindig valami
            csodálattal néztek fel a már régen intenzív társadalmi életet élő Kármánra és most
            önérzetesen feszítették a mellüket a vakítóan fehér keményített szmoking-ing alatt.</p>
         <p>Ettől az incidenstől eltekintve, a bankett a legjobb hangulatban folyt le. A fiatalabb
            tanárok néhány fiúval összetegeződtek, az idősebbek csendesen eltünedeztek, a lárma mind
            nagyobb lett és a fiúk egy meglepő felfedezést tettek. A nagyerejű Horváth nem tudta
            asztal alá inni Sulyokot.</p>
         <p>- Ilyet még nem láttam, - súgta oda Gürtlernek hatalmas tenyere mögül. - Én aztán igazán
            bírom a bort, de ez úgy iszik, mint a homok.</p>
         <p>Aztán Sulyokhoz fordult és felemelte poharát:</p>
         <p>- Na még egyet, tanár úr, az egész iskola egészségére!</p>
         <p>Sulyok odakoccintotta a poharát, ivott, aztán megigazította a szemüvegét.</p>
         <p>- Nézze, kedves Horváth, mondok én magának valamit. Ha maga azt hiszi, hogy engem el tud
            áztatni, akkor téved. Tudja kiket könnyű leitatni? Az iszákosokat. Nekem megvan az az
            adottságom, hogy bár néha egy év is eltelik anélkül, hogy egy pohár bort innék, ha
            aztán mégis elkezdek inni, akkor nem árt meg egyhamar.</p>
         <p>Horváth egy kicsit elkeseredett, hogy szép terve így füstbement, de aztán nyugodt hangon
            mondta:</p>
         <p>- Na, tanár úr, akkor erre iszunk!</p>
         <p>És ittak.</p>
         <p>Féltizenkettő tájban, mikor már elhangzott néhány beszéd, közkívánatra Sulyok is felállt
            és beszélni kezdett:</p>
         <p>- Kedves barátaim! Önök a mai napon elérkeztek az élet kapuja elé. Egyesek sok, mások
            kevés munka, de annál több szerencse árán értek ide, de egyikük se gondolja azt, hogy
            most már kiléphetnek az életbe. Az a kapu zárva van. Kemény vállak és éles könyökök
            kellenek ahhoz, hogy el tudják hárítani ezt az akadályt. Botond, a legendás erejű harcos
            rést ütött Bizánc kapuján a buzogányával. Önöknek az energiájuk és becsületes akaratuk
            legyen az a buzogány, amellyel rést tudnak ütni az élet és érvényesülés acélpántos
            kapuján...</p>
         <p>- Éljen! Éljen!...</p>
         <p>- Remélem, meg fogják állni helyüket az életben is. Szívből kívánom ezt önöknek én, aki
            nyolc éven át osztályfőnökük voltam és a legszebb tárgyra, a matematikára tanítottam
            önöket, sok szeretettel és elnézéssel...</p>
         <p>- Na, erről lehetne csevegni, - súgta oda Máté Weissnak.</p>
         <p>- Most pedig, miután nem kötik önöket többé iskolai szabályok, azt proponálom, hogy
            menjünk el innen valami szolid mulatóhelyre. Tudom, hogy amúgy is mennének és azt
            szeretném, ha ez a debű, (mert hiszen először mennek ilyen helyre) mondom, ha ez a debű
            az én jelenlétemben történne meg.</p>
         <p>- Éljen, éljen! - kiáltozták a fiúk össze-vissza, aztán egy hang:</p>
         <p>- De hová menjünk?</p>
         <p>Különböző ajánlatok, nevek, mulatóhelyek s dancingok nevei röpködtek a levegőben, amiből
            kiviláglott, hogy a Sulyok által emlegetett debű már régen megtörtént és az „érett
            emberek” között kevés akad, aki még nem fordult meg hasonló helyen.</p>
         <p>Sulyok felemelte a kezét, mire elcsendesültek.</p>
         <p>- Nem vagyok mulatós ember és nagyon ritkán megyek máshová, mint legfeljebb
            zenés-kávéházba, de az a rengeteg plakát és hirdetés, amibe most úton-útfélen
            beleütközöm, nem kerülhette el a figyelmemet. Az Argentina mulatóról beszélek, amelyik
            valami négertáncosnőt hirdet. Bevallom, erre én is kíváncsi vagyok, mert sokat
            foglalkozom a színes emberfajta térhódításával. Menjünk talán oda.</p>
         <p>Az Argentina-mulató és a néger táncosnő említésére öt fiú kapta fel a fejét. Kármán
            elsápadt, Máté elpirult.</p>
         <p>- Mi ez? - gondolta Kármán. - Sejt valamit ez az ember?</p>
         <p>Kutatóan nézett Sulyok arcába, de azon semmi gyanúsat nem látott. A fiúk egyébként is
            megszavazták már az Argentina-mulatót. Fizettek és elindultak.</p>
         <p>Kármán összeszorított foggal ment Kende mellett. A fiúk zajongtak, énekeltek, amig egy
            rendőr csendre nem intette őket. Sulyok két fiatalabb tanárral hosszabb fejtegetésbe
            merülve ment. Arról beszélt, hogy a színes emberek okvetlenül túlélik majd a fehéreket,
            mert több az energiájuk és alkalmazkodókészségük.</p>
         <p>Közben a mulató elé értek.</p>
         <p>- Na, szervusz - mondta röviden Kármán Kendének.</p>
         <p>- Mi az, te nem jössz be?</p>
         <p>- Nem.</p>
         <p>- Miért?</p>
         <p>- Fáj a fejem. Sokat ittam.</p>
         <p>- Ne bolondozz, olyan klassz muri lesz. Megnézzük azt a fekete macskát.</p>
         <p>- Nem megyek.</p>
         <p>- Gyere be, te marha, a Sulyok megharagszik!</p>
         <p>- Akkor megharagszik!</p>
         <p>- Nem vagy kíváncsi a néger tyúkra?</p>
         <p>- Nem.</p>
         <p>Galambos, aki félfüllel hallgatta a beszélgetést, most odalépett Kármánhoz.</p>
         <p>- Nem akarsz bejönni?</p>
         <p>- Te ezen csodálkozol?</p>
         <p>- Hát tudod... lehet, hogy igazad van, de azért...</p>
         <p>- Nincs de azért! Én ide nem megyek. Ha akartok, mentsetek ki a tanárok előtt.
            Szervusztok!</p>
         <p>Nem fogott kezet senkivel sem. Megemelte a kalapját és elment.</p>
         
         <p>Már három hete, hogy leérettségizett, de nem tudott komolyan örülni az eredménynek. A
            példák ellopása, a huszárvágás, ahogy a militarista hajlandóságú Horváth elnevezte a
            dolgot, nem szivárgott ki. Mindenki elégedett volt. Kármán szülei ragyogtak a
            boldogságtól, Bandi aranyórát és tekintélyes pénzösszeget kapott, de mindez nem
            vidította fel.</p>
         <p>Közben a fiúk szétszéledtek. Galambos a hugához utazott Berlinbe, Horváth jelentkezett
            egy tábornok-nagybácsinál s beállt katonának, Weiss elhatározta, hogy textilmérnök lesz
            és Máté Ausztráliába utazott egy távoli rokonához, mert már régi vágya volt, hogy ott
            telepedjék meg.</p>
         <p>Kármán maga sem volt teljesen tisztában azzal, hogy voltaképpen mi baja. Komolyan
            vizsgálta önmagát és arra a megállapításra jutott, hogy Margit hiányzik ugyan neki, de
            nem ez az oka állandó rossz hangulatának.</p>
         <p>És egy este bevallotta magának, hogy a Juci-eset bántja. Azt a lányt ő csúnyán rászedte
            és az mégis jó volt hozzá. Jucit fel kell keresni. Jucinak elégtételt kell adni!</p>
         <p>Egészen felderült erre a gondolatra. Érettségije óta az első eset volt, hogy jókedvűen
            vacsorázott, nevetgélt, gyöngéd bókokat mondott az anyjának új ruhájára és vacsora után
            borsos viccekkel traktálta az apját, mikor átmentek az úriszobába, hogy elszívjanak egy
            cigarettát.</p>
         <p>Másnap délután elment Sulyokhoz. Kifulladva ért fel a harmadik emeletre és az ajtó előtt
            rémülten állt meg. Az ajtó lakattal volt bezárva. Lerohant a házmesterhez.</p>
         <p>- Sulyok tanár úr nincs itthon? - kérdezte.</p>
         <p>- Nincs. Elutazott.</p>
         <p>- Hová?</p>
         <p>- Balatonkenesére. Nyaralni.</p>
         <p>- Úgy... elutazott... és... senki sincs itthon, kérem?</p>
         <p>- Ki volna? A lány elment.</p>
         <p>- Elment? Végleg?</p>
         <p>- Végleg hát! Mi van azon csodálkozni való?</p>
         <p>Kármán már az utcán volt. Gondolat nélkül sietett végig a Práter-utcán, aztán felült egy
            villamosra.</p>
         <p>- Meg kell találnom! Meg kell találnom! - mondta dühösen, összeszorított foggal. - De
            hogyan? Hopp! Hiszen az egyszerű! Bejelentőhivatal is van a világon!</p>
         <p>A bejelentőhivatal jó ötletnek bizonyult.</p>
         <p>„Gergely Julianna 26 éves, szobalány. Báró Horn Gáspár ny. alezredes. Andrássy-út
            42.”</p>
         <p>Hát most ott volt az Andrássy-út 42 alatt, de nem mert belépni a kapun. Elvégre még sem
            mehet fel egy idegen lakásba azzal, hogy a szobalányt keresi!</p>
         <p>Végre kieszelte, hogy másnap korán reggel beül a szembenlévő kávéházba. A véletlenre
            bízza magát. A délelőtt folyamán csak kijön az a lány.</p>
         <p>Féltizenkettőkor kijött. Kis fekete pongyola volt rajta, szép szőke haja csillogott a
            napfényben. Bement a házban lévő csemegeüzletbe. Kármán felugrott, fizetett és kiment a
            kávéházból. Besietett a kapu alá és várta a leányt. Még nem tudta, mit fog neki mondani
            és nagyon izgatott volt. Megtapogatta a zsebében a kis selyempapírba csomagolt
            feketeszalagos arany karkötőórát, amelyet tegnap vásárolt.</p>
         <p>Cipőkopogás, Juci belépett a kapun és tágranyílt szemmel hőkölt vissza.</p>
         <p>- Juci!</p>
         <p>A lány szótlanul, meglepődve állt. Arcából lefutott minden vér.</p>
         <p>- Juci, én eljöttem. Megkerestem magát. Köszönettel és magyarázattal tartozom. Belátom,
            hogy... hogy maga... lovagiasabban viselkedtél, mint én... Meg tudod nekem
            bocsátani?</p>
         <p>Izgatott csend. Valaki lejön a lépcsőn. Elmegy mellettük és kilép a kapun.</p>
         <p>- Nem felel, Juci?</p>
         <p>A leány felemeli a fejét és csendesen mondja:</p>
         <p>- Én nem haragszom már magára.</p>
         <p>- Nem igaz, maga haragszik rám. Minden oka megvan rá. Bocsásson meg nekem. Nem is tudja,
            nem is hiszi, hogy én szívesen gondolok vissza arra az éjszakára... nézze, ezt a kis
            emléket hoztam magának. A hely és a pillanat nem alkalmas, de mit csináljak?</p>
         <p>Kibontotta a papírt és átnyujtotta az órát.</p>
         <p>Juci szó nélkül nézett rá és nagyokat lélekzett. Egy mozdulattal eltolta a fiú kezét. Az
            előbbi sápadtság helyett most vérvörös volt az arca. Aztán lassan megfordult és eltünt a
            lépcsőházban.</p>
         <p>Kármán tanácstalanul állt egy darabig. Rettenetesen szégyelte magát. Gépiesen eltette a
            karkötőórát és minden átmenet nélkül dühbejött.</p>
         <p>- Megint marhaságot csináltam! - gondolta. - Ugy viselkedtem, mint egy bugris, ő pedig
            úgy, mint egy... igen, mint egy úrinő, akit nem lehet megfizetni...</p>
         
         <p>Két hónap telt el. Kármán, ha nem is felejtette el a dolgokat, kezdett megnyugodni. Új
            barátai, új társasága volt és régi osztálytársait, különösen a négy fiút egyáltalán nem
            látta. Egy délután azonban csengetést hallott és éppen találgatta, hogy ki jöhet hozzá,
            mikor kopogtak az ajtaján és Galambos lépett be a szobába.</p>
         <p>- Te? - kérdezte Kármán meglepődve.</p>
         <p>- Én vagyok, - mondta Galambos. - Remélem, nem kellemetlen, hogy felkereslek?</p>
         <p>- Semmiesetre, csak csodálkozom..</p>
         <p>- Ezt megértem. Azért jöttem, hogy a magam és a fiúk nevében, addig is, míg ők
            személyesen felkeresnek, ünnepélyesen bocsánatot kérjek tőled azért, mert akkor
            meggyanusítottunk.</p>
         <p>- Ennek igazán örülök, de... történt talán valami?</p>
         <p>- Igen, történt. Ezt a levelet kaptam Ausztráliából.</p>
         <p>És átnyujtott Kármánnak egy levelet, aki kibontotta és izgatottan olvasni kezdett.</p>
         <p>„Kedves Galambos! Már régen készülök ennek a levélnek a megírására, de bizonyos
            körülmények miatt, csak most tehetem meg, hogy közöljem veled, amit mulhatatlanul
            fontosnak tartok.</p>
         <p>Azon az éjszakán, a mulatóban, én loptam el Kármántól az ötszáz pengőt. Kármánt
            rehabilitálni kell.</p>
         <p>Igy történt: Én már évek óta foglalkoztam azzal a gondolattal, hogy kijövök ide,
            Sidney-be és itt létalapot csinálok magamnak. Ehhez pénz kellett. Takarékosan éltem,
            gyüjtöttem a pénzt és néhány közeli rokonom is megígérte, hogy segíteni fog.</p>
         <p>Két héttel az érettségim előtt egyik nagybátyám, aki apámnak ezer pengővel tartozott,
            kijelentette, hogy nem adhatja ide a pénzt, amit pedig apám nekem igért. Ez a dolog
            felborította minden számításomat.</p>
         <p>Nagyon el voltam keseredve. Akkor este aztán megláttam Kármánnál a tömött pénztárcát
            és... nem is tudom, mi történt velem, de éreztem, hogy meg kell szereznem a pénzt.</p>
         <p>Előbb mentem el. Valami ürüggyel elbúcsúztam a rokonomtól, akivel voltam és
            visszasiettem a lokálba. Az üvegajtón át figyeltem, mikor indul? Kijött a ruhatárba. Az
            amúgyis szűk helyiség tömve volt. Engem nem vett észre. Ekkor már megért bennem a terv.
            Amint Kármán a ruhatári pulthoz lépett, én zsebkéssel elvágtam a nadrágzsebét begomboló
            szalagot és általatok jólismert kézügyességemmel könnyűszerrel kiemeltem a tárcát.</p>
         <p>A ti szemetekben nagyot vétkeztem az ellen a fiú ellen. Nekem ugyanis más véleményem
            van a morálról, mint nektek, én külön törvényeket szabtam magamnak. Ez az én dolgom,
            erről nem akarok beszélni.</p>
         <p>Hogy mégis megírom most ezt a levelet, annak kizárólag egy oka van. Én rövidesen
            befejezem földi pályafutásomat. A maláriának egy olyan veszedelmes fajtáját kaptam meg,
            amelyet nem bír el a szervezetem. Az állandó láz hetek alatt tette tönkre a szívemet,
            mely különben is gyenge volt. Szóval, rövidesen vége a komédiának. Nem nagy baj, mert én
            sosem becsültem sokra az életet. Azt hiszem nincs olyan tehetségem az élethez, mint
            például a fivéremnek. Nem nagy kár értem.</p>
         <p>Szóval ezt a levelet ennek tudd be. Nem lelkiismeretfurdalás indított rá, csak... talán
            valami pillanatnyi ellágyulás. E levéllel egyidejűleg átutaltam az ötszáz pengőt. Add
            vissza a fiúknak, a rámeső százat fordítsd jótékonycélra.</p>
         <p>Több mondanivalóm nincs is. Talán egyszer megérted, hogy az ember nem mindig ura morális
            kötelezettségeinek. Üdvözöl Máté Sándor.”</p>
         
         <p>Kármán végigolvasta a levelet, aztán elgondolkozva engedte le a kezét.</p>
         <p>- Szegény Máté! - mondta halkan.</p>
         <p>- Sajnálod? - kérdezte Galambos.</p>
         <p>- Igen.</p>
         <p>- Pont te sajnálod?</p>
         <p>- Pont én.</p>
         <p>- Nem értem.</p>
         <p>- Pedig könnyen érthető. Én nem ítélem úgy el, ahogy más tenné. Ő mindig furcsa ember
            volt. Persze nem akarom és nem is lehet mentegetni az eljárását, de megértem.</p>
         <p>Galambos hallgatott egy ideig.</p>
         <p>- Túl jó fiú vagy, Bandi, - mondta aztán. - Na hagyjuk! Akarsz nekem nagy szívességet
            tenni?</p>
         <p>- Parancsolj.</p>
         <p>- Csak kérek! Én nagyon megbántottalak. Bocsánatot kértem. Ha valóban megbocsátasz, amit
            remélek, bár nem érdemlem meg, gyere el most hozzám.</p>
         <p>- Most?</p>
         <p>- Igen. Ne gondolkozz, gyere el. Én nagyot vétettem a barátságunk ellen, de ez a
            barátság ma is él.</p>
         <p>- Jól van, menjünk.</p>
         <p>Pár perc mulva Galamboséknál voltak. Kármánnak összeszorította valami a mellét, mikor
            belépett az előszobába.</p>
         <p>Galambos szobájából hangok hallatszottak. Mikor benyitottak, egy elegáns, karcsú
            fiatalember és egy óriástermetű huszárönkéntes, nagyot kurjantva ugrott fel és sietett
            eléje. Weiss és Horváth. Kármán azonban alig látta őket. Szeme révedezve siklott végig
            azon a csinos fiatal lányon, aki az egyik fotelben ült és mosolyogva nézett rá.</p>
         <p>- Gitti! - mondta Kármán és a lányhoz sietett.</p>
         <p>- Látogatóban vagyok itthon - mondta a leány. - Nem akartam addig visszautazni, amíg nem
            láttam magát.</p>
         <p>A szobalány kerekes asztalon feketekávét és likőrt gurított be. A hangulat csakhamar
            nagyon emelkedett volt.</p>
         <p>Galambos, Horváth és Weiss, egyik pohárral a másik után hajtották fel a különböző színű
            likőröket, Kármán és Margit pedig a sarokban beszélgettek.</p>
         <p>- Milyen szépen indult a mi életünk Gitti - mondta Kármán. - Kár hogy...</p>
         <p>- Nem kár! Semmi sem kár - vágott közbe a leány. - Szép volt és mindig szívesen fogok
            visszagondolni rá.</p>
         <p>- Én nem.</p>
         <p>- Miért?</p>
         <p>- Mert amilyen szép volt, olyan csúnyán végződött.</p>
         <p>- Látja, nekem megvan a tehetségem ahhoz, hogy csak a szépet lássam benne.</p>
         <p>Horváth az asztalnál nagyot nevetett.</p>
         <p>- Én még most sem értem, hogy Kármán hogy tudta végül kiszedni a példákat abból a
            nőből?</p>
         <p>Weiss titokzatosan mosolygott.</p>
         <p>- Hja, a nők kedvence igazán tud magán segíteni, ha bajba kerül.</p>
         <p>Galambos idegesen nézegetett a sarokba, ahol Gitti és Kármán ültek.</p>
         <p>- Hagyjuk ezt fiúk. A fő, hogy átcsúsztunk valahogy azon a vacak érettségin. Beszéljünk
            inkább másról.</p>
         <p>- Helyes - mondta Horváth -, nekem holnapután be kell vonulnom a gyakorlatra és
            szeretnék addig egy nagyot lumpolni. Remélem, velem tarttok? Szólunk Kármánnak is.</p>
         <p>- Hagyjátok - mondta halkan Weiss. - Kármán most el van foglalva.</p>
         <p>Gitti elgondolkozva nézte a fiút.</p>
         <p>Hallgattak, aztán Kármán megszólalt.</p>
         <p>- Mondja Gitti, tényleg bevégződött?</p>
         <p>A lány komolyan bólintott.</p>
         <p>- Igen Bandi. Én rájöttem arra, hogy maga nem férjnek való. Túlságosan szeretik a nők,
            semhogy jó férj lenne magából. Erre én akkor jöttem rá, amikor szakítottunk és én nagyon
            szenvedtem maga miatt. Higyje el ez így a legjobb. Nálam kitünően megy a festés, művész
            leszek, belőlem sem lenne jó feleség. Magának azonban mindig jóbarátja maradok.</p>
         <p>Az utolsó szavakat már felemelt hangon mondta. Horváth meghallotta, felkapott két
            poharat és odavitte hozzájuk. Pengve vágta össze lakkcsizmáján a sarkantyúkat.</p>
         <p>- Na gyerekek - kiáltotta - akkor erre iszunk.</p>
         
         <p>Amint már a regény elején is megjegyeztem, Kármán Andrást, a szerelmi ügyek Nagy
            Szakértőjét, jobban szerették a nők, semmint ezt könnyű lett volna elviselni. Néha
            bizony terhes is volt egy kicsit.</p>
         <p>Mindazonáltal - vagy hogy ne legyünk nagyképűek, - talán épp azért Kármán András
            elégedett volt. Minden nőre, akit ismert, szívesen gondolt vissza, csak egy volt,
            egyetlen nő, aki ha történetesen eszébejutott, akkor ökölbeszorult a keze és ölni tudott
            volna.</p>
         <p>Ez a nő volt az első kaland az életében.</p>
         <p> VÉGE.</p>
         
      </body>
   </text>
</TEI>