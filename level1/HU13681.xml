<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU13681" xml:lang="hu">
   <teiHeader>
      <fileDesc>
         <titleStmt>
            <title>Andrásfalvy de Andrásfalva</title>
            <author ref="viaf:167135256">Werner Gyula (1862–1926)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">67157</measure>
            <measure unit="pages">154</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Andrásfalvy de Andrásfalva</title>
               <date>2015-01-20</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/13600/13681"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Maczelka Árpád</name>
                  <name>Szever Pál</name>
                  <name>Mészáros Atilla</name>
               </respStmt>
              
                  <bibl type="digitalSource">
                     <title>Andrásfalvy de Andrásfalva</title>
                     <date>2015-01-20</date>
                     <ref target="https://mek.oszk.hu/13600/13681"/>
                  </bibl>
               
             
                  <bibl type="printSource">
                     <title>Andrásfalvy de Andrásfalva</title> 
                     <author>Werner Gyula</author>
                     <pubPlace>Budapest</pubPlace>
                     <publisher>Singer-Wolfner</publisher>
                     <date>1894</date>
                     <ref target="https://mek.oszk.hu/13600/13681/pdf/"/>
                  </bibl>
               
            </bibl>
            <bibl type="firstEdition">
               <title>Andrásfalvy de Andrásfalva</title>
               <author>Werner Gyula</author>
               <date>1894</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2020-07-24"/>
         <change when="2020-12-28"/>
      </revisionDesc>
   </teiHeader>
  <text>
      <body>
			<div type="group">
            <head>
               ELSŐ KÖTET
            </head>
            <p> </p>
         </div>
         <div type="chapter">
            <head>
               ELSŐ FEJEZET. Az ősi házban.
            </head>
            <p>Világosan előttem áll ma is az ősi ház, vakitó fehér falával és hosszu sor
               ablakával.</p>
            <p>Szelid hajlásu dombon épült, lába alatt ama meredek szirtnek, melyen valamikor az
               András­falvyak sasfészke függött a vidék felett.</p>
            <p>Az andrásfalvi vár, omladék volt már gyermekkoromban is. Néhány faldarab, egy épen
               maradt, csucsban összefutó keskeny ablak, s egy két kőlépcső volt minden, a mi belőle
               ránk maradt. Igaz, egy földalatti helyiség is jókarban volt még, három nagy rozsdás
               vaskarika volt beedzve nyirkos falába. Ez volt a vár tömlöcze, ezekhez a
               vaskarikákhoz lánczolták a boldogtalanokat, a kik őseim idejében fogságba estek.</p>
            <p>Anyám nagyon büszke volt az andrásfalvi vár romjaira. Mindenkinek megmutogatta az
               omladékot. Kijelölte, hol volt az ebédlő, hol voltak a hálószobák, holt volt a
               várőrség tanyája, meg az őrtorony. Oly elevenen tudott beszélni a rég letünt időkről,
               hogy képzeletemben könnyü volt felépiteni az egész várat. Szinte hallottam a
               kőlépcsőn dédőseim nehéz, sarkan­tyus lépése zaját, s az ives ablakon fiatal, halvány
               szép női arczot láttam lemélázni a völgybe, selyem keszkenő libegett a kezében...</p>
            <p>Anyám szobája nyugotnak feküdt s ablakáról éppen a várromra láthatott. Sokszor
               megleptem őt, mikor a romokra függesztett tekintettel állt az ablakban,
               mozdulatlanul, sötéten, szinte mogorván.</p>
            <p>Ilyenkor észrevétlenül akartam kiosonni a szobából, de ő meglátott és magához intett.
               Mikor még iczi-piczi legényke voltam, felemelt, s megparancsolta, hogy a hajdani
               várra nézzek.</p>
            <p>- Nézd meg jól, Attila és életed minden pillanatában emlékezzél meg róla, hogy
               őseidnek váruk volt.</p>
            <p>- De most nincs, - mondám én a gyermekkor nyiltságával.</p>
            <p>Anyám végighuzta feketekeztyüs kezét homlokán (egész nap keztyüben volt s abban is
               feküdt le), aztán sóhajtott.</p>
            <p>- Ugy vedd, mintha most is volna várad, Attila. Mit tesz az, hogy nehány fal
               leomlott, s nehány szoba összedőlt? Kastélyunk a várnak árnyékában épült és egyenes
               ágon leszármazó vérutóda annak. Téged is Andrásfalvynak hivnak, mint őseidet, a kik a
               várat épitették. Ugyan­azon mező táplál, a mely őket. Annak a földnek termését aratja
               le apád, melyen a várurak vadásztak, mikor még százados erdő boritotta itt a talajt s
               e kastély helyén bölények legeltek.</p>
            <p>- Be jó volt akkor, anyám, - szakitám félbe hosszu beszédét.</p>
            <p>- Jó volt, válaszolta mélázva, s kemény arczkifejezése megenyhült. Szép világ volt
               az, Attila... Azután erélyesen megrázta fejét, mintha alkalmatlan gondolatokat akarna
               elüzni s arczomat két kezébe fogva, igy beszélt hozzám.</p>
            <p>- Ugy legyen, fiam, hogy őseid várának emléke átvetődjék minden szavadon és minden
               tette­den. Ennek a büszke omladéknak árnyéka kisérjen mindenhová. Nagyon
               megszomori­tanál, ha valamikor el tudnád feledni, hogy Andrásfalvy vagy s várad
               van.</p>
            <p>- Csak egy várablakom, mondám vidám nevetéssel.</p>
            <p>- Várad van, Attila, válaszolá anyám szemrehányó, komoly pillantást vetve rám. S ha
               csak egy várablakod van is, te onnét nézzed a világot. Ugy járj-kelj az emberek
               között, mintha tizenhárom lovagvár volna hátad mögött s mindig huszonnégy csatlós
               lovagolna mögötted. Most menj, folytasd játékaidat, Andrásfalvy Attila, várurak
               unokája.</p>
            <p>Attól tartok, hogy akkor még nem sokat értettem anyám furcsa beszédjéből, de maguk a
               szavak mélyen bevésődtek emlékezetembe.</p>
            <p>Én boldogan futottam játszótársaim közé, magára hagyva anyámat, a mint sötéten és
               méltó­ságosan nézte tovább a várromot, magába szíva a régi idők minden hagyományát, s
               vissza­idézve büszke emlékeit...</p>
            <p>A mily sokat beszélt anyám őseimről, várunkról s a régi jó időkről, oly keveset
               szólott mindezekről apám, Andrásfalvy Bendeguz. Apám egész ellentéte volt anyámnak.
               Amaz kövér, gömbölyü, jókedvü; ez magas, sovány, komoly. Apám harsány nevetésétől az
               egész ház zengett, anyámat sohasem láttam szivéből kaczagni.</p>
            <p>Hanem atyám nagy tisztelője volt anyámnak. Szavára sokat adott s tanácsát minden
               fontosabb dolognál kikérte. A kedvéért igyekezett mérsékelni rossz szokásait, s
               jelenlétében erőt vett indulatán. A külső gazdálkodásba nem szólott bele anyám, de a
               belső háztartás az ő akarata szerint volt berendezve.</p>
            <p>Innen volt, hogy mig az apám ispánja aféle parasztispán volt, a ki egész életében
               bagaria­csizmában járt, örökké pipázott és káromkodott, addig a háznál két
               fehérkeztyüs inas szolgált ki bennünket, nevelő és franczia kisasszony állt
               rendelkezésünkre, s a puha bolyhos szőnye­ge­ken zajtalanul jártunk-keltünk, rosszul
               érezve magunkat az ünnepies csendben, a nyomasztó, előkelő félhomályban.</p>
            <p>Anyám csillagkeresztes hölgy volt, a mi valami nagy kitüntetés lehetett, mert életét
               ahhoz mérve rendezte be. Nem anya, feleség, háziasszony volt első sorban, hanem
               csillagkeresztes dáma, a kinek az udvarhoz szabad bejárása van.</p>
            <p>Jól volt tájékozva az udvari körök minden dolgáról, s minden évben rendesen
               meghozatta a gótai almanachot. Megjött házunkhoz minden udvari gyászjelentés, sima,
               vastag, fehér papirra nyomva, kétfejü sassal diszitve. Hüségesen viselte a megrendelt
               két vagy háromheti gyászt, teljesen ismeretlen herczegek és herczegnőkért, mindig
               tudta, ha ennek vagy annak a magas urnak, vagy dámának meghülni méltóztatott.</p>
            <p>Az udvartartáshoz tartozó urak és hölgyek nevének élő krónikája volt anyám. El tudta
               sorolni az élő s már elhunyt cs. és kir. kamarások és belső titkos tanácsosok
               nejeinek teljes névsorát. S hogy ezt a magas kitüntetést ki, melyik évben kapta.</p>
            <p>Figyelemmel olvasta a napi lapokat s mindig tudta, hol van az udvar; hány tagja
               utazik inkog­nitóban; hány lovat és hány szolgát vittek magukkal; velük van-e a cs.
               és kir. konyhaedény-készlet; s honnét szállitják utána hadgyakorlatok alkalmával a
               jég közé tett hust s a bécsi burg kutjának kitünő vizét.</p>
            <p>Az udvari bálokról sokat beszélt nekünk anyám. Apróra leirta a herczegnők ragyogó
               öltözékét s szórul-szóra tudta mindazt, a mit cercleközben magas udvari méltóságoknak
               s államférfiak­nak mondott ő felsége.</p>
            <p>Később tudtam meg, hogy atyám nem nagyon jó szemmel nézte anyámnak az udvari
               dolgok­kal való eme tulságos törődését, de hallgatott, mert ő sem türt beleszólást a
               külső gazdaság vitelébe s politikai barátainak megválasztásába.</p>
            <p>Igy hát házunkban tulajdonképpen kettős, egymástól teljesen elkülönitett élet folyt.
               Atyám a kerti lakban kénye-kedve szerint fogadta barátait, ivott, kártyázott és
               politizált velük; de, ha anyám csendes lakosztályába belépett, levetette sarkantyus
               csizmáját, német nadrágot huzott s keztyüt erőszakolt kövér, gömbölyü ujjaira.</p>
            <p>Az apám szókimondó, pipázó, magyar viseletben járó barátai közül egy sem került anyám
               szeme elé. Csendes, nyugodt, előkelő élet folyt itt a sötétszinü függönyök
               árnyékában, az aranyozott, fehér ajtófélfák mögött. Franczia, német szó hangzott itt,
               nesztelenül lépkedtek az emberek, nyugalmazott katonatisztek, kamarások és kir.
               tanácsosok jelentek itt meg a csillag­keresztes urnő tiszteletére, halkan beszélve,
               finoman hajlongva és hang nélkül nevetgélve.</p>
            <p>Ketten voltunk testvérek, én és Eliz. A mily pogány nevet választott atyám az én
               számomra, épp oly gyöngéd, poétikus névre kereszteltette anyám hugomat.</p>
            <p>Eliz! még most is előttem van, átható kék szemével és hosszu, világos-szőke hajával.
               Az anyám vérét örökölte: finom, komoly, illemtudó volt kisleány-kora óta. Fogott
               rajta az anyám nevelése.</p>
            <p>Én szivesebben elidőztem atyámmal, a hol szabadon éreztem magamat, mint a madár.
               Kilovagoltam vele a tanyára, elkisértem, ha szalonkavadászatra indult és sokáig
               elültem köztük, mikor a szomszédbirtokosokkal mulatott.</p>
            <p>Nekem terhemre volt minden mozdulatomra ügyelni, minden legkisebb szavamat latba
               vetni, halkan társalogni s mozdulatlanul ülni székemen, hallgatva udvari
               történeteket, a melyek egy cseppet sem érdekelnek.</p>
            <p>Anyámat szerettem, de szobáiban rabnak éreztem magamat: az illem, a mesterkélt
               finomság, az előkelő szokások rabjának.</p>
            <p>Szegény jó anyám, ugy látszik észrevette ezt, mert megtagadva elveit, sokszor ő maga
               buzditott ilyformán:</p>
            <p>- Ne légy oly csendes, ha rosszul esik. Üss lármát, légy te csak itt is az én kis vad
               fiam. Te vagy az egyedüli, a kiért kivételt teszek. Te felforgathatod az egész házat,
               ha ugy tetszik, ámbár ez nem egészen illik.</p>
            <p>Sohasem tett szemrehányást, hogy inkább vonzódom apámhoz, mint hozzá, de láttam, hogy
               roszúl esik neki.</p>
            <p>Őszintén szólva, gyermekkoromban paraszt voltam kissé. Konyhában, ólakban, a cselédek
               közt örömest időztem. Mindenféle nótát eltanultam tőlük, édesdeden ettem fekete
               kenyerük­ből s a béresgyerekek voltak legkedvesebb játszótársaim. Sokszor mentem haza
               tépett ruhával és megkarmolt arczczal.</p>
            <p>Nekem minden szabad volt, de szigoruan volt tartva szegény kis Eliz. Egyszer szóba is
               hozta anyám előtt a dolgot.</p>
            <p>- Mama, mért szabad Attilának minden? Te sohasem szólitod meg őt, akármit csinál.</p>
            <p>- Ő fiu, a ház örököse - válaszolá anyám minden zavar nélkül, kifejtve sajátságos
               nevelési elméletét... Ősei is szilajok voltak, a daliás várurak. Erősek és vadak
               voltak, máskülönben hogy vadásztak volna bölényre és medvére, s hogy ülhettek volna
               lóra, ha ellenség jött? Attilának még elég ideje lesz megszokni az illedelmes,
               nyugodt magaviseletet és méltóságos magatartást, de magának (hugomat anyám magázta)
               gyöngédnek, hajlékonynak kell lenni, mint egy virágos ágnak. Mit akar? csak nem
               irigyli a bátyja kedvteléseit?</p>
            <p>A jónevelésü, szőke kis leány odajött hozzám s gyöngéden megsimogatta arczomat, aztán
               mély bókkal köszönt, mint a hogy udvari hölgyek üdvözlik a királyt.</p>
            <p>- Te vagy az andrásfalvi vár ura. Ugy-e, fölépited ujra a várunkat? Nagyon szeretném,
               ha a felépült vár ablakaiból nézhetnék le a völgybe.</p>
            <p>Mélázó kék szemével az omladék várra nézett. A nap már lenyugodott, szürke homály
               fogta körül a romokat, denevérek röpködtek elő éjjeli utjokra s a nyitott ablakon
               behallatszott az erdő zugása és a nyájukat hazaterelő bojtárok éles füttyentése.</p>
            <p>Homályosan éreztem, hogy anyám tanitása hálás talajra talált Eliz lelkében s hogy ez
               a szép kis szőke leány egész életében abból az egyetlen várablakból nézi majd a világ
               folyását, mely az Andrásfalvyak sasfészkéből épen maradt.</p>
            <p>Mily sok csalódás s keserü bánat kimélte volna meg családunkat, ha azt a nehány mohos
               falat nehány évtizeddel ezelőtt elhordta volna valami jótékony északi szél, hogy ne
               állt volna anyám ablaka alatt, elsülyedt világokra, elmult dicsőségre, füst gyanánt
               elszállt hatalomra emlékeztetve őt s benne, általa Elizt...</p>
            <p>Sokat jártam az ispánunkkal. Nagy csizmája, báránybőr kabátja, nyers fellépése és
               erős dohányszaga örökre számüzte őt anyám lakosztályából. Soha sem volt neki szabad
               megjelenni a nyugalmazott őrnagyok s cs. és kir. kamarások becses társaságában.</p>
            <p>Ennek ő tulajdonképpen örült s nem adta volna ezt a megtiszteltetést egy
               félországért.</p>
            <p>- Azért mi a mamával megbecsüljük egymást, szokta mondani, ha gyermekies nyiltsággal
               faggattam őt: Miért nem szabad neki megjelenni anyám szine előtt?</p>
            <p>És ebben - mint sok egyébben is - igaza volt. Anyám nem érintkezett vele, mert - mint
               mondá - Szekrényes nagyon elhagyja magát. De becsületességében, hüségében és tiszta,
               nyilt eszében szerfölött bizott.</p>
            <p>Viszont Szekrényes legőszintébb bámulója volt anyámnak és sokszor mondogatá
               nekem:</p>
            <p>- A nagyasszony többet ér tizenhárom férfinál.</p>
            <p>- Apámnál is? - kérdém egész ártatlanul.</p>
            <p>A derék Szekrényes nagy zavarba jött, izgatottan tolta homlokán előre-hátra fekete
               asztragán sapkáját, aztán kitérőleg válaszolt:</p>
            <p>- Hm... hiszen a gazduram is ember a talpán; bizvást elmondhatom, hogy ő is legény a
               gáton, hanem hát többet érnek a nagyasszonynyal... ketten.</p>
            <p>Az előkelő hidegségtől eltekintve, mely anyám lakosztályát eltöltötte, elég jó élet
               folyt az andrásfalvi ősi házban.</p>
            <p>Nyáron kocsikáztunk, lovagoltunk, átrándultunk a szomszédba s mindenféle bogarakat
               szedtünk össze a váromladék nyirkos aljában.</p>
            <p>Télen csengős szánban vágtattunk a napfényben szikrázó havon; én madarakra
               lövöldöztem a fenyvesben, atyámék nagy hajtóvadászatot rendeztek s Szilveszter
               estéjén fényes estély volt a mamánál. Farsangban pedig a fehérnéppel elszöktem a
               fonóba, a hol itattak-etettek a jó emberek s a hol a cselédeinket derekasan
               megforgattam; ugy seregtek, mint az orsó.</p>
            <p>Teltek-multak a napok, mikor egyszer oly esemény történt, mely komoly viszályt
               támasztott atyám és anyám között.</p>
            <p>Az 18..-ik évben voltunk. Nyár derekán anyám a szokottnál is jobban volt tájékozva az
               udvar dolgairól, apám pedig a szokottnál is gyakrabban jött össze azon barátaival, a
               kiknek sarkantyuja sohasem pendült meg anyám elfogadótermében.</p>
            <p>Két hét óta anyám szokatlanul nyugtalan volt. Elegáns selyemruhák, divatos kalapkák,
               szmirnai szőnyegek érkeztek nap-nap mellett a postán.</p>
            <p>Anyám, nagy csodálkozásomra, az udvaron, tehát semleges területen szóba állt
               Szekrényessel. Hajnalban aztán az öreg ispán elutazott s másnap gyönyörü négy
               hollófekete, fiatal lóval jött meg. Nemsokára a legközelebbi városból uj hintót
               hoztak, olyan szépet, a milyent én még sohasem láttam. Sötétkékre volt festve,
               aranyos volt a kerékküllője, czifra kékselyem szövet­tel volt bevonva a bakja s hátul
               két nehéz ezüst bojt lógott, hogy a két nyalka huszárnak legyen mibe kapaszkodni.</p>
            <p>A házat kimeszelték, az ablakokat ujra festették, a tetőt ujra zsindelyezték.</p>
            <p>A kertész tizedmagával dolgozott, hogy a virágágyakat rendbehozza. A kapu elé két
               roppant árboczot vertek le a földbe, ugy gondolom, zászlókat akartak aggatni
               rája.</p>
            <p>Atyám mindebbe nem szólt bele. Nem avatkozott semmibe, mintha tudomása sem volna az
               országos nagy készülődésről, mely az egész kastélyt felforgatta.</p>
            <p>Egyszer délben mégis szóba került a dolog. Beszédükből ugy vettem ki, hogy anyám
               valami nagy urat vár, azért akar kitenni magáért.</p>
            <p>Atyám lépésről-lépésre engedett anyámnak, hanem egyszer csak valami zászlóról
               beszéltek.</p>
            <p>Atyám kifakadt.</p>
            <p>- Nem bánom, - mondá gunyosan - fogadd őt illendően. Tudom, mivel tartozunk magas
               állá­sod­nak. Te csillagkeresztes hölgy vagy s a Hófstáthoz tartozol. Csak
               kötelességedet teljesited, ha lábaihoz szórod kertünk minden virágát s a diszes
               alkalomhoz illő fényes fogatban mégy elébe a gyermekekkel. De egybe nem egyezem bele
               soha: a kapum előtt csak nemzetiszin zászlókat engedek kitüzni, másfélét,
               idegenszinüt, sárga-feketét soha.</p>
            <p>Felállt s indulatosan járt fel s alá a szobában.</p>
            <p>Anyám nyugodt, halvány arczán egy vonás se mozdult.</p>
            <p>- A magas kiséret egy pillanatra meg fog állni kastélyunk udvarán. Az illem ugy hozza
               magával, hogy a legmagasabb vendég a házon, mely előtt megáll, ott lássa a maga
               szineit.</p>
            <p>Máig sem tudom felfogni, mi ütött apámhoz s mit talált e nyugodt, halkan kiejtett
               szavakban, a mi őt oly éktelen dühbe hozta.</p>
            <p>Sem azelőtt, sem azután nem láttam őt magáról igy megfeledkezve. Rekedten kiabált s
               öklével az asztalra ütött. Emlegette, hogy a házánál ő az ur s ő akar itt
               parancsolni.</p>
            <p>Anyám felállott, hidegen végignézte a haragos embert, aztán Elizt kézenfogva, lassu
               léptekkel ment be legbelsőbb szobájába.</p>
            <p>Délután fogatott, bucsut vett tőlem s Elizzel nővéréhez, gróf Selmenékhez hajtatott,
               a kik Andrásfalvától csak a harmadik faluban laktak. Anyám eltávozása után sem
               csillapodott atyám indulata. Délután kőmiveseket hozatott s az egész kastélyon végig
               berakatta téglával az utczára néző ablakokat. A két árboczfát kivágatta, s
               kidoboltatta a faluban, hogy mindenki két forint napszámot kap, a ki másnap dél felé
               az udvarházban munkára jelentkezik.</p>
            <p>Másnap délben tele volt a nagy udvar emberekkel. Fát vágtak, fürészeltek,
               kopácsoltak, kerepeltek, furtak, faragtak, szóval pokoli lármát csaptak.</p>
            <p>Igy történt, hogy mikor délután ragyogó kiséret bontakozott ki az országut szürke
               porából, az egész falu ki volt halva, a hol a fényes társaság elvonult. Egyetlen
               ember sem volt az utczán s ablakokban; zászlók, éljenek, virágfüzérek, a lelkesedés
               és szeretet nyilvánulásai nem voltak sehol.</p>
            <p>Az udvarház berakott ablakain még meglátszott a friss vakolás, s az udvaron százféle
               mü­szerszámnak siketitő zaja olvadt össze pokoli harmóniába.</p>
            <p>Tábornokok, államférfiak s herczegek megbotránkozva nézték ezt az illojális
               tüntetést; ezalatt a kisérethez csatlakozva, aranyküllőjü nagyszerü diszhintójában a
               szokottnál is halványabban s megközelithetetlenebbül ült az ünneprontónak neje, a
               csillagkeresztes hölgy - anyám.</p>
            <p>Én s a béresgyerekek felmásztunk egy boglyára, onnan néztük a menet elvonulását.</p>
            <p>Mikor lejöttünk, apám kézen fogott s az ispánnal az érő vetéseket nézegette.</p>
            <p>- Két hét mulva aratunk, - mondá látszólag közönyös hangon. - Jó termésünk lesz az
               idén, ugy-e, öreg?</p>
            <p>Az ispán a szokottnál is nyersebb volt. Nem is válaszolt mindjárt, csak nagysokára
               dörmögött érthetetlen szavakat.</p>
            <p>Én néhány égőpiros pipacsot szakitottam a buzában, aztán a vékony gyalogösvényen
               tovább mentünk a vetések beláthatatlan szőke táblái között.</p>
            <p>Leértünk a hajlásba, nesztelenül lépkedtünk a ruganyos, magas füben. A napfénytől
               kiszáritott nádasból egész oszlopokban szállt elő a muslicza, s a távoli vizekből
               tisztán hallatszott, a mint a békák hangversenyt csaptak.</p>
            <p>Kijutottunk a dülőuthoz, mely mellett kőkereszt állott. Szekrényes lekapta fejéről
               hüséges asztrakán süvegét és keresztet vetett magára.</p>
            <p>Ránczos, időviselt arczán mély felindulás jele látszott, szeméből két öreg könycsepp
               pergett alá.</p>
            <p>Hirtelen elhatározással megragadta atyám kezét és ajkához vitte.</p>
            <p>Atyám megzavarodva védekezett.</p>
            <p>- Ugyan mi lelte, vén ficzkó? Nem resteli férfi létére kezet csókolni?</p>
            <p>- Eszembe jutott a fiam. Ártatlanul kellett neki meghalni... Tudom, azért falaztatta
               be a tekintetes ur az ablakokat. Én értem tette, a ki senki-semmi, a ki ágtulszakadt
               szegény öreg ember vagyok. Én értem s a fiamért tette, áldja meg az Isten.</p>
            <p>Csak később, évek mulva, érettebb észszel tudtam meg, hogy Szekrényesnek egyetlen
               fiát Schlick osztrák tábornok agyonlövette, mert besorozott osztrák hadnagy lévén,
               levélben elárul­ta atyámnak, hogy az ő elfogatására van kiküldve, fusson külföldre,
               mig e bolond idők járnak.</p>
            <p>Atyám velünk együtt menekült, de a levélkét elfelejtette elégetni. Egy zsandár
               megtalálta az elhagyott kastélyban, a fiatal Szekrényest annak révén haditörvényszék
               elébe állitották s kioltották fiatal, reményteljes életét...</p>
            <p>Este, mikor magunk voltunk, atyám izgatottan kérdezé:</p>
            <p>- Ott volt anyád a kiséretben?</p>
            <p>- Ott.</p>
            <p>- Hát... hm... láttad-e a császárt?</p>
            <p>- Láttam. Egészen fiatal ember, olyan jó képe van...</p>
            <p>- Jó képe van?... Adja Isten, dörmögé atyám, tüskés állát simogatva, a mi nála nagy
               zavar jele volt emberemlékezet óta.</p>
            <p>- Mit gondolsz, fiam, megharagszik-e anyád nagyon?</p>
            <p>- A bevakolt ablakokért, édes apám?</p>
            <p>- Meg a pokoli lármáért, édes fiam... De nem tehettem másképp. Eszembe jutott a
               Szekrényes fia, a ki értünk halt meg s a kit az „ő” nevében végeztek ki hóhérai...
               Nem tudtam a szivemre venni, hogy feldiszitsem a házamat, mig a leghivebb szolgám a
               fedelem alatt gyászol és siratja egyetlen fiát...</p>
            <p>Anyám haragudott néhány hétig, sőt be akarta nyujtani lemondását, mint
               csillagkeresztes hölgy, de apránkint ujra rendbe jött minden s a béke
               helyreállott.</p>
            <p>Még egy fontos eseményt kell itt megemlitenem.</p>
            <p>Eliz és én a nevelő felügyelete alatt a Vágban fürödtünk. Kis deszkaházikó volt
               épitve a jég­hideg hullámok fölé, de mi kiusztunk annak alsó fala alatt s
               belevetettük magunkat a ragadó hullámokba.</p>
            <p>Egy ily fürdés Eliznek majdnem életébe került. Vigyázatlan volt s csaknem egy
               deszkával megrakott tutaj alá jutott. Sikoltozására utána vetettem magamat és
               sikerült őt kimenteni, de az ijedtség s a megerőltetés miatt hosszu betegségbe
               estem.</p>
            <p>E betegségem alatt ismertem meg anyám nemes, önfeláldozó szivét. A hideg, tartózkodó,
               méltóságteljes külső, szenvedélyes anyai szivet rejtett.</p>
            <p>Hetekig ült ágyamnál, nyugodt, vonzó tekintetével s hüvös, sima kezével csillapitva
               lázamat, beadogatva az orvosságot s ezernyi gyöngéd figyelemmel enyhitve bajomat.</p>
            <p>Ha édes kezével megigazitotta párnámat, ha halkan járt-kelt körülöttem, ha
               szeretetteljes, kedves hangját hallottam: éreztem, hogy nem az orvosok tudománya, sem
               atyám kétségbe­esése s az én természetem nagy ellenállási ereje fognak megmenteni az
               életnek, hanem egyedül csak anyám s az ő tiszta, végtelen szeretete.</p>
            <p>A mennyire tartózkodó és félénk voltam eddig vele szemben, épp annyira egész
               lelkemből vonzódtam most hozzá.</p>
            <p>Mikor fellábadtam, nem kivánkoztam el mellőle, teljesen jól éreztem magamat a bolyhos
               szőnyegekkel, függönyökkel zajtalanná tett szobákban. Apám sokszor kisérelte meg
               felélesz­teni hajdani szilaj életkedvemet, lovagolni, vadászni hivott, de én
               bágyadtan és halványan ültem anyám fekete selyem szoknyája mellett s nem kivánkoztam
               ki az Isten szabad ege alá.</p>
            <p>Természetesen a gyakori együttlét lelkemre is hatással volt. Anyám elvei és
               gondolatai lassankint áthatották az egész valómat.</p>
            <p>Holdvilágos éjszakákon sokáig elhallgattam anyám elbeszélését őseim fényes, vitézi
               pályá­járól, a dicsőséges harczokról, melyek az andrásfalvi vár bástyái alatt
               folytak.</p>
            <p>Mint anyám, én is ellenszenvvel kezdtem viseltetni az öreg Szekrényes báránybőr
               ködmöne és nagy csizmája iránt, sohasem mentem már ki a cselédek közé, nem álltam
               szóba a béres­gyerekekkel, egyszóval, abból a bizonyos egyetlen várablakból kezdtem
               nézni a világot s az embereket, a melyikből valaha az andrásfalvi ősök villámló szeme
               parancsolt az egész völgynek, háromnapi járó földön.</p>
            <p>Atyám csendesen figyelte bennem a hirtelen változást s abbahagyta kisérleteit arra
               nézve, hogy ujra magához csatolja fiatal, hajlékony szivemet.</p>
            <p>Néha összevonta sürü szemöldökét, mikor ezüstcsattos czipőt s selyembugyogót kértem
               kis sarkantyus csizmám és czifra szüröm helyett.</p>
            <p>Máskor rámmordult, hogy okosabbat is tanulhatnék, mikor a gótai almanachbeli
               jártas­ságomat árultam el neki.</p>
            <p>De - világosan láttam rajta - mégis az esett neki legrosszabbul, mikor egyszer csak
               azzal álltam elő neki:</p>
            <p>- Papa, én nem falaztatom be az ablakaimat, ha a császár jön.</p>
            <p>- Hát mit csinálsz, fiam? kérdé szeliden.</p>
            <p>- Elébe megyek, fehér lovon, s Eliz virágokat szór a paripája elé...</p>
            <p>Nem szólt semmit, hanem viharos indulót kezdett dobolni az ablaküvegen.</p>
            <p>Egy hét mulva, ebéd után, atyám kijelenté, hogy a kollégiumba fog küldeni.</p>
            <p>- A gyerek megnőtt már, jó lesz neki emberek közé menni. Hadd érezze a szabad élet
               csipős levegőjét, nagyon el talál puhulni itthon.</p>
            <p>Éjjel arra ébredtem fel, hogy anyám csendesen sir s nyugtalanul forgolódik ágyán.</p>
            <p>Fényes, holdvilágos őszi éjszaka volt, a szoba tele volt büvös, fehér
               világossággal.</p>
            <p>Az ablakon át oda láttam az andrásfalvi vár sötét falaira.</p>
            <p>Ugy tetszett nekem, mintha föl volna épülve teljesen. Minden ablak tele volt daliás
               lovagok és szép asszonyok fejével. A kanyargós uton megrakott társzekerek vitték fel
               a győzelmes csatákban szerzett kincseket.</p>
            <p>Lent, mélyen lent a nyirkos völgy ködében atyám jól ismert alakja állott. Hátat
               forditott az egész fényes társaságnak, s egy cseppet sem látszott törődni velük.</p>
            <p> </p>
         </div>
         <div type="chapter">
            <head>
               MÁSODIK FEJEZET.Az
                  internátus.
            </head>
            <p>Kis vidéki városba vitt atyám, jó messze az ősi háztól. Bizonyára azzal az
               utógondolattal tette, hogy anyámnak s Eliznek ne legyen módjukban engem gyakran
               meglátogatni.</p>
            <p>Postakocsival utaztunk, erdőboritott vidékeken. Naponkint kétszer lovakat váltott a
               postakocsis az állomásokon, s utszéli vendéglők előtt állott meg etetni.</p>
            <p>Vidéki urakkal utaztunk, a kikkel apám élénk beszélgetést kezdett. Mindnyájan tudták,
               hogy apám befalaztatta a kastélynak utczára néző ablakait. Csodálták, szerették,
               ünnepelték érte.</p>
            <p>Mindnyájan elégedetlenek voltak; hogy mivel, nem tudom. Emlegették, hogy ez nem
               tarthat igy soká, mert tönkreteszik az országot. Hogy kik teszik tönkre? azt nem
               mondták világosan.</p>
            <p>Egy kövér, fekete ur, a kinek himlőhelyes arcza és hajlott, keselyü-orra volt,
               mérgelődött a legjobban.</p>
            <p>- Eb ura a fakó - mondá dühösen - pipáját a kocsi oldalán kiverve. - Eszkimó is
               inkább leszek, mint német.</p>
            <p>Egy utszéli korcsmánál megálltunk délfelé. Egyszerü, fehérre meszelt ház volt az,
               gerendás szobákkal, nagy, tágas állással lovak és szekereknek.</p>
            <p>A tiszta belső szobában két tornyosra vetett nyoszolya, pohárszék, néhány festett
               faláda s egy asztal meg néhány szék volt a berendezés.</p>
            <p>Az asztalt beteritették rojtos, fehér teritővel, poharakat s egy-két palaczk bort meg
               tányérokat raktak rá. Szép fiatal paraszt menyecske szolgált ki bennünket, csak ugy
               suhogott rajta a százránczu selyem viganója.</p>
            <p>Jóizüen megebédeltünk, nemsokára beállitottak a czigányok is, apámék vigan voltak. A
               himlőhelyes ur apámat köszöntötte föl.</p>
            <p>- Kastélyod befalazott ablakaira, - mondá a többek között - rásüt a magyar nemzet
               szeretetének fényes napvilága. Megvirrad még valaha!</p>
            <p>Apámat most hallottam először szónokolni. Nem értettem meg mindent, a mit mondott, de
               az urak lángba borultak tőle. (No meg a korcsmáros jó borától.)</p>
            <p>Azután összeölelkeztek, összecsókolóztak, némelyikük sirt, mások a czigányprimás
               fekete arczát csókolták meg, a miért kedvükre való, szivhezszóló nótát huzott a
               fülükbe.</p>
            <p>Végre előállott az uj postakocsi, mely Eperjes felé közlekedett.</p>
            <p>Hatalmas bárka volt, négy nehéz meklenburgi ló volt elébe fogva. A bakon, a kocsis
               mellett, kalauz ült, belül kényelmes ülések vadonatuj bőrrel voltak bevonva.</p>
            <p>A kocsis megfujta kürtjét, mely végig zengett a völgyben. Valahonnét visszhang
               felelgetett rá.</p>
            <p>A holminkat behordták s az urak is jöttek kifelé.</p>
            <p>Egyszer csak a himlőhelyes ur megállitotta az egész társaságot s a bárka ajtajára
               mutatott.</p>
            <p>Apám s barátai a fejüket rázták, élénken gesztikuláltak s egy pillanatig tanakodtak
               valamin. Ugy látszik, megállapodtak a követendő eljárásban, mert félkörben megálltak
               a kocsi előtt. A himlőhelyes ur ugy tett, mintha be akarna szállni. Féllábával már a
               felhágón volt.</p>
            <p>Ezalatt sokan nézték az elindulásunkat. Vásáros idő volt, az állás tele volt
               parasztszekerekkel. Ezeknek a gazdái mind körülöttünk bámészkodtak. A himlőhelyes ur
               tekintetével körülfutott az embercsoporton s azután kiszámitott méltatlankodással
               ugrott vissza a delizsánczról.</p>
            <p>- Nem ülünk fel, hé, - mondá a kalauznak.</p>
            <p>- Mért, kérem alásan?</p>
            <p>- Mert csúf madár van pingálva a kocsi ajtajára.</p>
            <p>- Kétfejü sas őkelme - mondá a kalauz nagy hidegvérrel. - Ha nem ülnek fel az urak,
               hát... annyi.</p>
            <p>Megfujta kürtjét, a kocsis megcsörditette ostorát s a nagy, nehéz szekér robogva tünt
               el az országut porfelhői között.</p>
            <p>A nézők között a tetszés zaja hallatszott, nehány éljent is kapott a himlőhelyes ur.
               Aztán kitört a nevetés mindenfelé, mint valami egészséges, üditő záporeső.</p>
            <p>Apámék beküldtek egy legényt a faluba, hogy hozzon nekik kocsikat.</p>
            <p>Nemsokára saroglyás parasztszekerekre ültünk s megindultunk fölfelé a kanyargós hegyi
               uton.</p>
            <p>Minél magasabbra mentünk, annál szebben bontakozott ki alattunk a vidék. Néhol
               erdőégés nyomait láttuk, üszkös, elégett, csonka fatörzseket s feketére perzselt
               pázsitot.</p>
            <p>- A muszkák gyujtották fel, - mondá valaki a társaságból, öklével megfenyegetve a
               fénylő láthatárt, mely mögött, valahol nagyon messze, a mindenható czár végtelen
               birodalma terül el.</p>
            <p>- Ott álltak a vörössapkások, - szólt atyám, kinyujtott kezével egy kerek hegycsucsra
               mutatva. - Ugy hullt rájok a puskagolyó, mint a jégeső s ők mozdulatlanul álltak,
               mint a fal.</p>
            <p>Szemünk felragyogott az emlékekre s rákezdték a Szózatot.</p>
            <p>A sebesen lefelé gördülő szekerekről szerteszállt az ének buskomoly hangja. Minden
               hegy­szakadék s minden völgy visszhangozta, megszázszorozta a férfiak dalát.</p>
            <p>A himlőhelyes ur hozzám fordúlt.</p>
            <p>- Jó iskola ez neked, fiu, - szólt komolyan. - Olyan derék ember váljék belőled, kis
               öcsém, mint az apád...</p>
            <p>Késő este volt, mikor beértünk a városkába. Az utczák sötétek voltak, egy-két
               petróleum­lámpa égett az utczaszögleteken. Az utczákon nem járt senki; a kivilágitott
               ablakokból kisugárzó enyhe világosság átvetődött az országuton.</p>
            <p>Megálltunk a „Két bárány” fogadó előtt. Engemet kifárasztott az ut, hamar lefeküdtem,
               de nem tudtam elaludni.</p>
            <p>Apámék sokáig fent voltak s én félálomban hallgattam beszédjük zsongását s a
               muzsikaszót.</p>
            <p>Lent az udvaron, szőllőlugasban voltak. Eloltottam gyertyámat, a sötét ablakból
               néztem őket.</p>
            <p>Nehány szál gyertya mellett ültek, tisztán hallottam összeütődő poharuk
               csengését.</p>
            <p>Az udvar többi része csendes volt. Láttam a fák sötét körvonalát, a szél felém hozta
               a hársfavirág illatát. Az ég be volt borulva, csak nehány csillag fénylett ki a
               felhők szakadásain.</p>
            <p>Bennem a benyomások összezavarodtak s az ablakban elálmosodtam. Fejemet az
               ablakfélfára hajtottam, s a csillagok felé forditott arczczal anyámra gondolék.</p>
            <p>Vajjon mit csinál ő most? Gondol-e reám? S gondol-e reám Eliz?</p>
            <p>Nem tudom, meddig aludhattam igy. Arra ébredtem fel, hogy fázom. Becsuktam az ablakot
               s dideregve bujtam az idegen ágyba, idegen fedél alatt.</p>
            <p>Keserves könyeimmel áztattam párnámat, mely nekem keménynek s hidegnek tetszett,
               mintha kövön aludnám.</p>
            <p>A nap már magasan járt, mikor felébredtem. Utitársaink még hajnalban tovább mentek s
               atyám egyedül maradt velem.</p>
            <p>Pompás reggelit rendelt számunkra. Ő maga kereste ki a legjobb falatokat s
               szokatlanul gyöngéd volt hozzám. Kárpótolni akart azért, hogy az utitársak kedvéért
               kissé elhanyagolt. Kezemet fogta s arczomat simogatta. Jó tanácsokkal látott el s
               megkért, hogy irjak haza gyakran.</p>
            <p>- Hanem, tette hozzá némileg zavart arczczal, arról a madár-históriáról ne irj
               anyádnak semmit. Rosszul esnék neki, mert ő, fiacskám, nagy tisztelője annak a furcsa
               madárnak.</p>
            <p>- Melyik madárnak? - kérdezém csodálkozva.</p>
            <p>- Hát... hm... annak, fiam, a melyik a delezsáncz ajtajára volt festve...</p>
            <p>Nem értettem ugyan a dolgot, de szentül megigértem, hogy hallgatni fogok róla. S jól
               emlékszem, hogy büszke voltam rá, hogy atyámmal valami közös titkunk van, a mit sem
               anyámnak, sem Eliznek nem szabad tudni. Szinte embernyi embernek képzeltem
               magamat.</p>
            <p>Ujonan szerzett férfiméltóságom azonban nem gátolt meg abban, hogy keservesen ne
               zokogjak, mikor atyám egy nagy, tiszta, komor házban magamra hagyott.</p>
            <p>Egyedül voltam oly sok fiu közt, egészen egyedül.</p>
            <p>Az internátus kétemeletes, patkóalaku épület volt, tömör, vastag falakkal, régi módi
               ablakok­kal, homályos folyosókkal, melyekben téli időben már négy órakor
               meggyujtották a függő­lámpákat.</p>
            <p>A szerzetes tanárok velünk laktak, kettő közülök mindig velünk étkezett s velünk
               aludt.</p>
            <p>Az épületet tágas udvar és kert vette körül. Az udvaron labdáztunk, szaladoztunk,
               ugráltunk órák közt és szabad napokon. A kertbe csak felügyelet mellett jártunk be.
               Zöld folyóka s borostyán lepte el a falakat, felkuszva egész az első emeletig. Maga
               az épület éjszaknak feküdt, azért örökös borongás, hidegség és didergés volt benne. A
               kert tele volt napfénynyel, enyhe levegő, szemviditó zölddel, azért mindig nagy
               örömmel mentünk oda.</p>
            <p>Én még az iskola-ablakból is folyton kedves kertemet néztem; a halkan mozgó lombokat,
               a derült árnyékot, a mindent elözönlő szőke napfényt, mely egyedül emlékeztetett az
               elhagyott ősi házra, a fájdalmasan nélkülözött szabad falusi életre.</p>
            <p>Három évi tartózkodásom alatt semmi sem volt oly kedves nekem, mint e kert. Kora
               tavasz­kor már lestem bokrai zsendülését, a pázsit zöldbeborulását, a fák megtelését,
               szóval a termé­szet életrekelését. Zöldje, illata, frissesége, szele, mozgása drága
               volt előttem, s vonzó volt még akkor is, ha a fák kopaszon meredtek az égnek, ha hó
               lepte el bokrait és ösvényeit, s fekete varjak telepedtek le a kerti ház
               tetejére.</p>
            <p>Mégis legjobban szerettem tavaszkor, mikor örökös növésben, örökös változásban volt.
               Szem­látomást nőtt, szépült, erősödött. Világos szine napról-napra sötétedett,
               teljesebbek lettek bokrai, eső és verőfény váltakozva érte; fiatal, szilaj, áprilisi
               szelek keresték fel, üde karjuk ölelésében szinte felfrissült s feléledt az én
               kertem, s a gyönyörtől összerázkódott minden legvékonyabb galyacskája.</p>
            <p>Szigoru katonás rend volt az internátusban, nehezemre esett megszokni.</p>
            <p>Reggel hatkor keltünk télen-nyáron. Dideregve, fázva, álmatlanul mentünk le a
               kápolnába, hol reggeli imát végeztünk s csendes misét hallgattunk.</p>
            <p>A folyosókon s a kápolnában még sötét volt, mély árnyékban nyujtózkodtak a hosszu
               padok, a szentatya halk hangon mormolta a misét, még a csengetyünek is álmosabb volt
               a hangja, mint egyébkor. Nem egyszer megtörtént, hogy ugy aludtunk, a mise alatt,
               mint a tej.</p>
            <p>Mise után felmentünk az iskolába s következett a legkellemetlenebb napi
               foglalkozásunk, az elmélkedés. Mindnyájunknak naplót kellett vezetni arról, micsoda
               gondolatok támadtak bennünk, mily bünre volt előtte való nap hajlandóságunk s micsoda
               erős fogadást tettünk a mai napra?</p>
            <p>Eleinte tetszett ez a dolog. Jól esett magamba szállni, megvizsgálni szivem minden
               redőjét, lelkem minden gondolatát. De néhány hét mulva alaposan meguntam. A hosszu
               elmélkedések elmaradtak s igen sürün irtam naplómba ezt a kényelmes egy sort: „mint
               tegnap”. A mi azt tette, hogy ma nincs semmi uj gondolatom, semmi uj bünöm és semmi
               uj fogadásom.</p>
            <p>Később, mikor kinyilt a szemem, sok derült perczem telt el társaim naplójának
               olvasásában.</p>
            <p>Volt köztünk egy-két nagy kópé, a ki a naplóirást rossz tréfákra használta föl.</p>
            <p>A „fogadás” rovatba ilyeneket irtak: ma lemondok a lencseevésről. (Ez volt az az
               étel, mely részünkről „közgyülölet”-nek örvendett.) Vagy: ma nem tanulom meg a görög
               leczkémet, bár ez a legkedvesebb studiumom. Vékony Laczi egyszer ezt irta: fogadom,
               hogy ma nem iszom le magamat. Máskor meg ezt: szentül fogadom, hogy ma nem mászok át
               a falon, hogy a szép lányokhoz menjek.</p>
            <p>Persze szörnyü vizsgálat kerekedett a dologból. Az igazgató meg volt rémülve, hogy az
               ő növendékei leiszszák magukat s a falon keresztül éjszakának idején leányokhoz
               járnak. Elővették a kapust, a szolgákat, a szakácsot, s egyenkint vallattak
               mindnyájunkat. Végre is kitünt, hogy az intézet jó hire nem szenvedett csorbát s
               Vékony Laczi oly ártatlan a korhely­kedésben, mint a ma született gyermek. Az intézet
               hófehér ártatlansága napfényre derült, de szegény Vékony Laczi három napig volt
               bezárva a sötét szobába kenyéren és vizen, a miért - igy hangzott az igazgató itélete
               - ok nélkül való félelmet és nyugtalanságot keltett előljáróiban s gunyt üzött a
               naponkint való elmélkedés tiszteletreméltó kötelességéből.</p>
            <p>Csecse Jóska, az intézet szakácsa nagy tekintélynek örvendett köztünk. Kövér,
               pirospozsgás, nagy bajuszu ember volt, korlátlan zsarnoka csaknem száz fiatal
               gyomornak. Daczára a tanárok ellenőrzésének, teljesen hatalmában voltunk mindannyian.
               Boldog ember volt az, a kire bőven árasztá jóindulatának verőfényét jókora darab
               borjusültek, piruló farsangi fánkok és kappanhájas levesek képében. Ő volt az intézet
               megtestesült bőségszaruja s egyszersmind pandoraszelenczéje. Tőle eredt minden jó, de
               minden rossz is. A kire ránehezedett hirtelen haragja, jaj volt annak, oly szükre
               szabta főzelék-adagjait s ugy elégette sültjét. De a kit kegyeibe fogadott, boldog
               istenteremtése volt az. Arra csak ugy ontotta konyhamüvészetének inycsiklandozó
               áldását.</p>
            <p>Elgondolhatja a szives olvasó, micsoda ádáz versengés folyt köztünk a Csecse Jóska
               magas kegyeinek elnyeréséért. Nincs az a miniszterelnök, a kinek hüségesebb, odaadóbb
               gárdája van, mint mi voltunk a mi zsarnokunknak. Kövér, piros arczán meteorologiai
               tanulmányokat tettünk. Benső megelégedéssel, sőt mondhatnám, ujongó örömmel
               üdvözöltük ajkán a mosolyt; gonosz sejtelmekkel telve láttuk összevont, bozontos
               szemöldökéből a közelgő vihart.</p>
            <p>Kegyeibe jutni nem volt nehéz feladat. Mindenekelőtt mindnyájan neki adtuk a
               borunkat, a mit hetenkint kétszer ebédünkhöz kaptunk.</p>
            <p>Hódolatunknak és alattvalói hüségünknek ezt a jelét sohasem engedte el. Borral
               áldoztunk neki, mint a régiek Bachusnak. Hanem hát Bachus is volt ő, gömbölyü
               potrohával, borvirágos arczával, s hullámokon ringó hajó mozgásához hasonló dőlöngöző
               járásával.</p>
            <p>Csütörtökön és vasárnap, mikor a boradót alázatosan lábaihoz tettük, ragyogó jó kedve
               támadt. Egymásután hajtogatta fel a félitczés üvegeknek a zamatos tartalmát, miközben
               komolyan állitá, hogy ő nem ivott többet félitcze bornál.</p>
            <p>Arczán ilyenkor kigyult az égő pirosság, mely az égbolton tudvalevőleg szelet és
               vihart jelent, de Csecse Jóska arczán csak azt tette, hogy hü adófizetői hüségesen
               lerótták, a mivel tartoztak neki. Az ő arczának fénylő pirossága kitüzött zászló
               volt, királyi jókedvének kitüzött jelvénye. Ki ne látott volna kisvárosokban piros
               zászlócskát kitüzve ily felirással: „jég”, a mi a korcsolya­pálya megnyitását
               jelenti? Nos, a Csecse Jóska jókedvének piros zászlócskája azt jelentette, hogy
               tárva-nyitva áll számunkra szive és konyhája, kedvünkre duskálhatunk pompás sültjében
               és tepertős pogácsájában.</p>
            <p>Engem Csecse Jóska különösen kedvelt. Nem a szép szememért, hanem az anyám
               bor­küldeményeiért, a ki - betegeskedésemre való tekintettel - tokaji meg sashegyi
               bort küldött karcsu, zöldes üvegekben.</p>
            <p>Ezek a vignettás üvegek a szakácsunk agglegényes szobáját diszitették. Ott sorakoztak
               a polczon, dugó nélkül, s valószinüleg üresen. Szomoru jelvényei a mulandóságnak s
               kedves emlékei azon bizalmas óráknak, melyeket Csecse Jóska, szobájába bezárkózva,
               velük töltött, - azokban a jó időkben, mikor még tokaji és sashegyi villogott belőlük
               a derék szakácsra kaczéran és hivogatólag, mint szép leányok szeme.</p>
            <p>Ezekre az ingatag, törékeny üveglábakra volt felépitve Csecse Jóska irántam érzett
               szerete­tének sziklavára. Teljes erővel sütött rám mindig jóindulatának napvilága,
               sohasem éreztem kegyeinek napfogyatkozását.</p>
            <p>Ennek köszönhettem, hogy a betegségnek minden nyoma eltünt arczomról, s piros, erős,
               jókedvü, ruganyos urfivá lettem.</p>
            <p>Egy-egy ujabb borküldemény átadásakor nem is mulasztotta el az én derék pártfogóm
               ujra meg ujra ismételni e sokat hallott szavakat:</p>
            <p>- Csak nincs is az urfinak nálam önfeláldozóbb barátja. Egyrészt jól tartom, a
               tenyeremből édes mézzel etetem; másrészt megiszom a borát, a mi a fiatal uraknak
               méreg. Nekem már nem árt, ha meg is mérgezem magamat egy kis tokajival. Isten
               neki!</p>
            <p>Sohasem mulasztotta el különben az én pártfogóm, élénk szinekkel ecsetelni a
               veszedelmeket, melyek a borivásból származhatnak.</p>
            <p>Roppant leleményességgel és tiszteletreméltó állhatatossággal sorolta el nekem a
               bornak (különösen a tokaji és sashegyinek) gonosz tulajdonságait, s egész megrázó
               tragédiákat beszélt el nekem oly gyermekekről, a kik az orvosok tanácsára erős
               aszuborokat ittak.</p>
            <p>Leirta a lassu vérmérgezést, mely belőle ered; a fájdalmas fejszaggatásokat, a
               gyomorégést, álmatlanságot, szóval az egész szervezet biztos felbomlását.</p>
            <p>Az orvosokat szidta, mint a bokrot. Gyilkosok, mondá dühösen, ha előhoztam neki, hogy
               ők a tokaji bor hatására nézve tőle eltérően gondolkoznak.</p>
            <p>- Sohase igyék tokajit! mindig ezzel végezte be e tárgyban folytatott eszmecserénket.
               - Sohase igyék, a mig engem lát.</p>
            <p>Engem a negyedik osztályba vett fel az igazgató, de a tanulás nem volt erős oldalam.
               A latin nyelvet s a számtant kinnal tanultam mindig. A vegytannal is nehezemre esett
               foglalkozni, a történelmet szerettem legjobban, mert az leginkább érdekelt. Meg
               azután a történelem tanára volt a legrokonszenvesebb professzorunk.</p>
            <p>Halvány, középmagas pap volt, nagyon világos s nagyon fénylő kék szemmel, halk,
               kedves hanggal, melylyel szivünkhöz tudott szólni.</p>
            <p>Komoly s előzékeny volt mindig, sohasem hallottuk egy kemény vagy indulatos
               szavát.</p>
            <p>A történelemre kézikönyv volt előirva, melyet maga az igazgató irt és adott ki.</p>
            <p>Száraz, lélek nélkül való könyv volt ez, az események rövid elősorolásával, s mint
               később érettebb észszel átláttam, olyan felfogással és szinezéssel, mely a magyar
               nemzet legbensőbb érzésével ellenkezett.</p>
            <p>Szabó tisztelendő ur (igy hivták a történelem tanárát) nem ragaszkodott e könyvhöz
               elő­adásaiban. Lelkesedéssel s ékesszólással rajzolta meg azokat az időket, mikor még
               nemzeti királyság volt Magyarország az Árpádok, s a vegyes házból származott királyok
               alatt. Szeretettel domboritotta ki nemzetünk hivatását és dicsőségét és könyes
               szemmel, elfogódott hanggal beszélt háromszázéves szenvedéseiről.</p>
            <p>Mindnyájan éreztük, hogy fiatal szivünk lángja fellobog s hogy magyarnak lenni
               büszkeség. Hosszu sorban vonultak el lelki szemeink előtt a hősök fényes árnyai. A
               diadalmas csaták; Mátyás király érczalakja, a mint Bécs megremeg lova patkója alatt;
               a dicső erdélyi fejedel­mek, Bocskay, Bethlen Gábor, a Rákóczyak; a szélben uszó
               zászlók, rohanó kuruczhadak élén; a „Rákóczy haj! Bercsényi haj!” megkapó szivrázó
               dallama...</p>
            <p>Kimondhatatlanul fellelkesedtünk ez előadásokon. Legkedvesebb tanárunk halványan,
               köhé­cselve, halk hangon mondta el nekünk mindezt, mi csendesen hallgattuk, a mély
               csendben meglehetett hallani a légy döngését és szivünk dobogását.</p>
            <p>Csodálatosan objektiv előadása volt a német világról. Csak a puszta tényeket sorolta
               elő, valami erős megjegyzést vagy maró birálatot sohasem hallottunk tőle az osztrák
               politikáról vagy ellenségeinkről, sohasem mondta el mi az ő meggyőződése, felfogása,
               nézete; de objektiv előadásában annyi erő volt, mint a tökéletes márványszobrok
               nyugalmában: örökre és változatlanul megmaradt emlékezetünkben, minden vonala és
               kifejezése.</p>
            <p>Az igazgató hajlott, magas öreg ur volt, sovány, ránczos arczu, hideg modoru,
               szükszavu. Valami érdemrendje volt, a mit mindig feltüzött, valahányszor közénk jött.
               Hires volt szigo­ráról s nagy aulikus hirében állott.</p>
            <p>Egyszer egy novemberi délután toppant be, mikor történelmi óra volt.</p>
            <p>Szabó a szokottnál is többet köhécselt s halványsága mindnyájunkat megdöbbentett.</p>
            <p>Széchenyi koráról beszélt s Kossuth első föllépéséről.</p>
            <p>Az igazgató megnézte az osztálykönyvet s ugy tett, mintha az előadásra nem is
               ügyelne.</p>
            <p>Szabón meglátszott, hogy zavarban van. Válogatta, latolgatta a szavakat, nem beszélt
               oly folyékonyan, mint máskor.</p>
            <p>A 47-ik évi országgyülést emlitette még, aztán hirtelen elhallgatott.</p>
            <p>Az igazgató ránézett, aztán fehér, vértelen, kezével intett neki, hogy folytassa.
               Szabó állhata­tosan hallgatott.</p>
            <p>- Mondja kérem tovább, fordult felé az igazgató, mig szemében guny villant fel.
               Negyvenhét után negyvennyolcz következik s e fiatal emberek kiváncsiak arra, hogy ez
               évben mi történt.</p>
            <p>Szabó lehajtotta fejét s csöndesen, de szilárdan mondá:</p>
            <p>- Ha negyvennyolczról beszélek, negyvenkilenczről sem hallgathatok.</p>
            <p>- Hát ne hallgasson, szólt az igazgató, jéghideg tekintetét hosszasan nyugtatva a
               fiatal professzoron. Sőt kérem önt, hogy beszéljen róla. Hisz az én kézikönyvemben
               pontosan megvan minden: a boldogtalan izgatás, a felzaklatott szenvedélyek, a
               forradalom, a néhány hónapig tartó tragikomédia s végre a szégyenletes bukás:
               Világos! Mindezt elmondhatja ön a fiatal uraknak, hadd tanulják meg belőle, hogy
               semmiért a világon nem szabad koczkára tenni a hazát.</p>
            <p>Mindezt komolyan, megfontolva mondta, s gunyos, fürkésző szemét végighordozta
               rajtunk.</p>
            <p>Sohasem fogom elfelejteni Szabó fölmagasztosult tekintetét, a mit az igazgató szavai
               alatt reánk vetett. Arczát még mélyebb sápadtság boritotta el, de hangja nyugodt és
               elszánt volt, mikor végre megszólalt.</p>
            <p>- Én igazgató urnak ezen felfogását nem osztom. Lelkiismeretem nem engedi meg, hogy
               tanitványaim fogékony lelkébe ilyen tanokat oltsak.</p>
            <p>- Milyen tanokat?</p>
            <p>- Oly tanokat, melyek forradalomnak hivják a nemzet szabadságharczát. Oly tanokat,
               melyek a jogainkról való lemondást hirdetik. Oly tanokat...</p>
            <p>Még tovább is beszélt volna, de az igazgatónak egy parancsoló kézmozdulata
               hallgatásra inté. Latinul mondott valamit neki, a mit nem értettünk meg teljesen.</p>
            <p>Kedves tanárunk mélyen meghajtotta magát engedelmessége jeléül, de mi zugtunk s
               fél­hangosan tiltakoztunk, ezzel mintegy pártját fogva és tüntetve mellette
               felebbvalójával szemben.</p>
            <p>De az egykedvü, hideg, gunyos öreg embernek egy arczizma sem rándult meg. Gyorsan
               felkelt s tanárunktól nyomon követve, elhagyta a termet.</p>
            <p>Eltávozásuk után olyan volt az iskola, mintha felforditották volna. Csoportokba
               összeverődve, izgatottan beszéltük meg a történteket. Abban mindnyájan megegyeztünk,
               hogy igazgatónk nem jó magyar ember, hogy a történetkönyve a leghitványabb minden
               könyvek között és hogy egy emberként állunk kedves professzorunk háta mögött.</p>
            <p>Valami tüntetésfélében állapodtunk meg, macskazenében vagy ilyesmiben. Még javában
               tervezgettünk, mikor Szabó visszajött. Egy pillantással tisztában volt a helyzettel.
               Közénk lépett s az ő szivigható, halk hangján azt mondá:</p>
            <p>- Ti nem tudjátok még fiaim felfogni, mért kellett ugy beszélni az igazgatótoknak a
               hogyan beszélt. Én nem magyarázhatom most azt meg nektek. Elégedjetek meg azon
               nyilatko­zatommal, hogy ő is épp oly jó hazafi, mint ti vagy én. Tanuljátok meg korán
               tisztelni mások véleményét és sohase vonjátok kétségbe azok tiszta szándékát, a kik a
               közdolgokról máskép gondolkoznak mint ti.</p>
            <p>Igy végződött e feledhetetlen jelenet, mely oly mélyen belevésődött emlékezetembe,
               hogy még ma sem tudok rágondolni megindulás nélkül.</p>
            <p>Az iskolaév lassan eltelt. Sok levelet kaptam anyámtól és Eliztől, nehányszor meg is
               láto­gattak. Bármily jól éreztem magamat az intézetben, türelmetlenül vártam mégis a
               szünidőt, mikor két hónapra hazamehetek. Ám e közben még egy szomoru eseményt kellett
               átélni.</p>
            <p>Márcziusban Szabó tanár betegeskedni kezdett. Erősen köhögött, arcza megsoványodott
               és ólomszinüvé vált, égő piros foltokkal - az örökös láz rózsáival - tarkitva. Hangja
               meg­gyöngült, rekedten beszélt s a beszédben hamar kifáradt.</p>
            <p>Nézése, mosolya oly szomoru volt, hogy megesett a szivünk rajta. A szokottnál is
               nagyobb szeretettel bánt velünk, szelleme szokatlan fényben ragyogott, mint a nap,
               mielőtt lenyugszik s mélységes sötétség marad utána.</p>
            <p>Márczius közepén egy hétig elmaradt. Azt mondták, hogy ágyban fekvő beteg. Szerettük
               volna meglátogatni, de nem engedték meg. Azt beszélték, hogy föltétlen nyugalom kell
               neki.</p>
            <p>Volt is nagy csend. Szobája előtt lábujjhegyen jártunk s suttogva beszéltünk.
               Szomoruak voltunk mindannyian, nem esett jól a játék s a szórakozás.</p>
            <p>Nyolcz nap mulva felkelt s eljött közénk. Megijedtünk, mikor megláttuk, alig ismertük
               meg, ugy össze volt esve, csak romja volt maga-magának. Köhögéssel küzdve, kinosan
               beszélt, nagy szüneteket tartott és zsebkendőjét ajkaihoz szoritotta.</p>
            <p>Verőfényes tavaszi nap volt, a kertben a fiatal vadgesztenyefákat már ellepték a
               rügyek és szinte hallatszott a rohamosan szikkadó földnek halk pattogása.</p>
            <p>Megkért, hogy nyissam ki az ablakot. A szoba tele lett szőke világossággal, friss
               levegővel, tavaszi szél fuvásával. A házak felett, a kissé szintelen, tavaszi
               égbolton könnyü felhők usztak.</p>
            <p>Vágyó, hosszu tekintetet vetett le a kertbe s világosan láttam, hogy erősen
               összerázkódott, mintha valami szörnyü gondolat gyötörné.</p>
            <p>Azután folytatta előadását. Mikor bevégezte megéljeneztük. Láthatólag jól esett neki,
               szemé­ben s ajkán bágyadt, futó mosoly villant meg.</p>
            <p>Az utolsó mosoly, melyet arczán láttunk.</p>
            <p>- Nagyon szeretném, fiuk, ha nem utolszor látnánk egymást, mondá egészen hozzánk
               lépve. Ha Isten másképp rendelkeznék velem, emlékezzetek vissza tanitásimra. Boldog
               volnék, ha lelkesedésem tovább élne és munkálna bennetek. Szerettem volna megérni,
               mig férfiakká váltok s ti veszitek kezetekbe a haza sorsát... Oh, a haza! Nem
               szolgálhattam őt másképp, minthogy tüzcsóvákat dobtam lelketekbe. Csak lángbaborulna
               lelketek...</p>
            <p>A köhögés elfojtotta szavát, zsebkendőjét szájához vitte, piczi vérfolt támadt
               rajta.</p>
            <p>Kiment, s kedves szeretett alakja csakhamar eltünt az intézet folyosójának borongó
               homá­lyában.</p>
            <p>Nem jött többé fel hozzánk. Néhányszor még láttuk őt a kertben, a napsütött utakon,
               aztán ujra ágyba került. Nem kelt fel többé soha.</p>
            <p>Egy ködös, esős májusi reggelen megkondult az intézet lélekharangja. Tudtuk, hogy ezt
               csak akkor huzzák meg, ha a rendnek halottja van.</p>
            <p>Egyszerü, szegényes szerzetesi szobájában feküdt kiteritve a nekünk oly drága halott.
               Összekulcsolt kezében feszületet tartott, szerzetének komor, fekete ruhája volt
               rajta.</p>
            <p>Zokogva, sokáig álltam ravatala mellett, aztán lementem a kertbe s egy marék ibolyát
               szakitottam, hogy telehintsem vele koporsóját.</p>
            <p>Nyugodtan, mozdulatlanul feküdt ott, nemes, halvány arczczal, örökre lezárt
               szemekkel, utolsó lehelletéig bizva nemzete sorsának jobbrafordulásában...</p>
            <p>A történelem tanitását maga az igazgató vette át, az iskolaévből még hátralévő néhány
               hónapra.</p>
            <p>Első előadása nagy meglepetésszámba ment.</p>
            <p>Korán elhunyt tanárunkról emlékezett meg, oly bensőségteljes s oly gyöngéden, hogy
               szivünket egy csapásra meghóditotta vele.</p>
            <p>Végül e szavakkal rekesztette be előadását:</p>
            <p>- Elégtétellel tartozom az ifju halottnak kedveseim. Habozás nélkül s örömmel megadom
               neki ime az elégtételt, én, az öreg ember, a ki, a természet rendje ellenére,
               tuléltem őt. Neki volt igaza, nem nekem, tudjátok akkor... mikor a közelmult évek
               eseményeiről beszélgeténk. Könyvemből hagyjátok ki azokat a helyeket, melyeket ő
               kifogásolt. Mint igazgató, igye­kez­tem mérsékelni őt és titeket; mint utódja, mint
               tanárotok, én sem mondhatok mást, mint a mire ő tanitott benneteket.</p>
            <p>Gyermekek voltunk és mégis megértettük őt. Nagy lelkesedéssel fogadtuk szavát. Nem
               tartottuk többé se aulikusnak, se rossz hazafinak.</p>
            <p>Eljött lassankint a nagy, nyári szünidő. Apám, anyám, Eliz, mindnyájan eljöttek
               értem, hogy diadallal hazavigyenek.</p>
            <p>Már fel akartam ülni a kocsiba, mikor Csecse Jóska gurult le felém a lépcsőkön, hogy
               fülembe sugja bucsuját, s hogy teletömje zsebeimet pompás cseresnyés-lepénynyel.</p>
            <p>- Csak tokajit ne igyék, suttogá a világon a legkomolyabb arczczal. Csak tokajit ne,
               a mig engem lát, mert az halálos méreg.</p>
            <p>- A mig magát látom! De hisz nem fogom most látni teljes két hónapig?</p>
            <p>Egy kicsit zavarba jött, mint a ki féllábával az ügyesen vetett hurokba lépett, aztán
               furfangos mosolylyal válaszolta:</p>
            <p>- Ha csak az a baj, urficska, azon könnyü szerrel segithetünk. Tudja mit, elküldöm
               Andrásfalvára a - fotográfiámat.</p>
            <p> </p>
         </div>
         <div type="chapter">
            <head>
               HARMADIK FEJEZET.Első
                  szereplésem.
            </head>
            <p>Még két évet töltöttem az intézetben, ennek eltelte után kint laktam a városban a
               torna­tanárunknál, a ki jómodu fiuknak jó pénzért teljes ellátást adott.</p>
            <p>Csecse Jóska oly érzékeny bucsut vett tőlem, mintha az északi jeges-tenger feküdnék
               ezentul közöttünk. Rá harmadnap már ott járt nálam s jól érezte magát csinosan
               butorzott, világos kis szobámban, nagy érdeklődéssel tudakozódva, mikor kaptam
               utoljára levelet s mikor irtam haza - borért.</p>
            <p>Fehér, a tornatanár, karcsu, fekete szemü, délczeg ur volt. Senkisem nézte volna ki
               belőle a vasgyurót, pedig hires erős ember volt s félelmes kardvivó. Erejének hirét
               egy szerencsétlenül végződő birkozás állapitotta meg.</p>
            <p>Valami bikanyaku, izmos mészárost, a ki fogadott, hogy őt földhöz vágja, ugy megölelt
               aczélkarjával, hogy belső sérülést kapott s néhány nap mulva belehalt a
               boldogtalan.</p>
            <p>Mi, fiatalok, vívni tanultunk tőle. Hirtelen indulatu ember lévén, ha valamelyikünk
               vélet­lenségből megvágta, oly vad haraggal vágott vissza, hogy hetekig viseltük
               testünkön diadalának jelvényeit, a vérrel aláfutott kék foltokat.</p>
            <p>Feleségével nem jól éltek, sokat czivódtak, minden kis dolog miatt összekaptak.</p>
            <p>Azt hiszem, ezeket az apró házi viharokat a férfi szándékosan idézte fel, mert minden
               pörle­kedés után három napig maradt el a háztól. Ugy hallottuk, hogy ezalatt a három
               nap alatt mulatásnak adta a fejét nagy keservében. Valamikor őrmester volt a
               dragonyosoknál, ott szokta meg az örökös korhelyéletet s most sem tudott végleg
               lemondani róla, mikor az Isten fölvitte a dolgát.</p>
            <p>Bár sok jövedelme volt, gyakran jutott pénzzavarba. Feleségének szüken mérte ki a
               konyha­pénzt, a minek mi kosztosai adtuk meg az árát.</p>
            <p>Nem igen feküdtünk bizony mi az ő uriházánál rózsákon, mégis szerettünk nála lenni, s
               ha küldött volna, sem tudtunk volna elválni tőle.</p>
            <p>Csillag volt a háza felett, mint a nóta mondja; nem is egy, de négy. Ezt a négy
               csillagot Kata, Sárika, Rózsika és Pannikának hivták.</p>
            <p>Négy leánya volt a házigazdánknak, meg négy kosztosa.</p>
            <p>Hiába volt hig kotyvalék a reggeli kávénk, hiába kaptunk kis adag sülteket, hiába
               éheztünk, fáztunk és türtünk pénzünkért, erről mi akkor nem tudtunk semmit. A négy
               kisleány arany­felhő volt, mely megszépitette mindazt a nyomoruságot, a mit a
               házuknál elszenvedtünk. Azt hittük, hogy királyok módjára élünk, mert egy asztalnál
               ültünk velük, s abban a hitben éltünk, hogy az ebédhez feladott hitvány lőre ütött a
               fejünkbe, mikor mi az ő fiatalságuk és szépségük édes borától lettünk
               holtrészegek.</p>
            <p>A leányokat az angolkisasszonyok nevelték, s csak minden második vasárnapra jöttek
               haza.</p>
            <p>Két hétig folyton ezeket a kedves vasárnapokat vártuk s ha másnap az intézetbe ujra
               bementek, ezen egyetlen napnak emlékein élősködtünk a következő tizennégy napig.</p>
            <p>Ezeket a feledhetetlen napokat egyszerüen a „mi vasárnapunk”-nak hivtuk s már korra
               reggel ott leskelődtünk a jól őrzött ajtó körül, várva kicsi hölgyeinket.</p>
            <p>Végre jöttek; elragadóan kedvesek voltak fekete bársony capuchonukban s egyszerü,
               egyforma, lilacsíkos intézeti ruhájukban.</p>
            <p>Tekintettel arra a lehetőségre, hogy a fehérfüggönyös ablakok mögül gondos
               apácza-szemek kisérik éber figyelemmel őket, lesütött szemmel, szerényen, aprókat
               lépve tipegtek mellettünk hölgyeink.</p>
            <p>Alig fordultunk be azonban a megyeház szögletén, a hol teljes biztosságban érezték
               magukat a „nővérek” erényőrző tekintete elől, egész valójuk hirtelen megváltozott.
               Egyszerre olyanok lettek, mint a tüz, mely belekap a járókelőkbe s gunyos
               megjegyzésekkel megégeti őket. Boldog égés támadt bennünk is, ránk villanó szemük
               fényétől s egész bimbóvoltuk üde bübájától.</p>
            <p>Nem voltunk szerelmesek, - oh! ez a hatalmas szenvedély sokkal később szállott le
               szivünkre megváltó fényével -; ez ártatlan érintkezésben gyermeklányokkal nem volt
               még meg ama teljes, vérpiros virágnak kábitó illata, mely a nemi különbség talajából
               nő fel. Mégis, micsoda kellemes, jó érzés volt az, istenem, mely szinültig
               megtöltötte szivünket megelégedéssel s verőfényes örömmel, a hogy napsütött, tavaszi
               hullámokkal vannak tele hóolvadáskor a patakok.</p>
            <p>Eljön az idő, mikor az élet minden hulláma átfolyván szivünkön, olyanokká válunk,
               mint a kiszáradt folyamágy, mely hasztalan várja uj hullámok jövetelét.</p>
            <p>Azt meg kell adni, hogy ezek a velünk egykorásu kisleányok sokkal józanabbak és
               okosabbak voltak, mint mi. Ők már tudatával voltak annak, hogy joguk van a férfiak
               hódolatára és hogy korlátlanul uralkodnak felettünk szépségük királyi hatalmával.</p>
            <p>Ha most, érett észszel vizsgálom életem e szakát, el kell ismernem, hogy még mi
               komolyan vettük ezen érzelmeket, a kisleányok kinevettek bennünket egymás között s
               nagyon jól mulattak a mi rovásunkra.</p>
            <p>Még mi meghatározott czél nélkül, boldog tudatlansággal imádtuk őket, ők már
               tisztában voltak vele, hogy mindez csak játék, melynek komoly értelme nincs, mert nem
               végződhetik - házasságon.</p>
            <p>Akármily kicsinyek és fiatalok voltak is, őket már ugy át meg átjárta a férjhezmenés
               gondo­lata, mint a hogy egy érőfélben levő baraczkot átjár (az érés főfeltétele) a
               napsugár.</p>
            <p>Gyermekes viszonyunkat nem tekintették másnak hadi gyakorlatnál, melyen el kell
               sajátitani a komoly hadviselésnek minden fogását és minden módját. Annak a komoly
               hadviselésnek, mely nőkre nézve egyedül a házasság békekötésében végződhetik.</p>
            <p>Bizony, ifju barátaim, a kik tizenhatéves korotokban tizennégyéves leányokra vetitek
               ki szerelmi hálóitokat, bele kell nyugodnotok a gondolatba, hogy ti csak ama fabábuk
               szerepét játszottátok, melyre felpróbálják azokat a ruhákat, melyeket aztán mások -
               élő emberek - fognak viselni.</p>
            <p>Mig ti becses személyeteket tartván a világrend központjának, a Rózsikák és Katiczák
               kedves mosolyát és ragyogó nézését magatokra vonatkoztatjátok, azalatt ők el vannak
               ragadtatva, hogy alkalmat adtatok nekik magukat a mosolygásba és a szép szemek
               észvesztő hatalmának használatába - jól begyakorolni.</p>
            <p>Akkor azonban ki gondolt volna közülünk ilyesmire? Tökéletesen boldogok voltunk, ha
               lánykánkkal fénylő tekintetet válthattunk; ha a nyitott ablakon megpillanthattuk
               ágyacskája fehér függönyét, a mint a légvonat halkan megmozgatta. Czipője kicsiny
               angolsarka, diva­tosan felfésült haja, nyulánk alakjának árnyéka a falon, a
               legközönyösebb szó, mely ajkáról ellebbent, s mely menyei zenének tetszett nekünk...
               szóval, minden kicsiség, mely hozzátar­tozott, mely az övé volt: önkivületbe,
               bámulatba ejtett bennünket.</p>
            <p>Ha sétaközben, futólag találkoztunk vele; ha a lefüggönyözött zárdaablak mögött
               fejecskéjét véltük rejleni, pedig valami szobalánynak vagy idős apáczának a közönyös
               feje volt; ha a kolostorkert kőfalán tul kis lába lépteire ügyeltünk, holott a
               kertész nagy, nehéz csizmája alatt ropogott a porond; ha a nyitott kapun át egy
               pillanatra benézhettünk a komor, szük, hideg udvarra, melyre szobája ablaka nyilik,
               mialatt a nyitott kapun a kolostor vizhordó szamarai ügettek ki méltóságosan s mi még
               e szamarakat is nagyon kedveseknek tartottuk: akkor egész napunk derült és boldog
               volt, rózsaszinben láttuk az életet s az egész világot szerettük volna szivünkre
               ölelni. Miért? Mily nehéz volna arra ma megfelelni, a mi akkor oly természetes és oly
               igaz volt!</p>
            <p>Márcziusi hóolvadáshoz hasonlitott legjobban ez időben szivünk állapota. A nap
               sütött, könnyü bárányfelhők usztak az égen, a hó alatt ibolya nyilott, a levegő oly
               édes volt s oly bágyasztó s a hirtelen olvadástól támadt árviz (szüzies, szertelen
               érzések árvize) elboritotta egész valónkat s elöntötte a mi kis száraz hely még
               eszünkben megmaradt.</p>
            <p>Még mi csak álmodoztunk, nem tudva számot adni az édes felindulásokról s homályos,
               ködben tévelygő érzelmekről, melyek bennünket elfogtak, addig a kis leányok nagyon is
               jól tudták, mit csinálnak - s Isten bocsássa meg a bünömet - azt hiszem eléggé
               gyakorlatias czélokat követtek.</p>
            <p>Mi őket mulattattuk, apró lovagi szolgálatokat teljesitettünk körülöttük, tudatlan
               czéltábláik voltunk, arra teremtve, hogy rajtunk tanulják meg biztos kézzel lőni be a
               szerelem nyilait férjnek alkalmas férfiak szivébe.</p>
            <p>Mi kényeztettük őket, ellestük apró óhajtásaikat; divatba hoztuk őket, kikiáltva
               szépségüket az egész világnak s lángoló betükkel irva fel az égboltjára: „Rózsika,
               szeretlek”.</p>
            <p>Egy emlékezetes vasárnapon a leánykák kint voltak ismét.</p>
            <p>Atyjuk szives volt megengedni, hogy megtakaritott zsebpénzünkből himzett
               selyemkendőt, arany melltüt s párisi illatszereket vegyünk nekik.</p>
            <p>Én Rózsikának - az én csillagom ő volt - nagyon csinos holmikat vettem, s piruló
               arczczal, elfogódva, remegő hangon ajánlottam fel neki.</p>
            <p>- Elfogadom, kedves Attila, mondá olyan magatartással, mintha szokva volna rá, hogy
               India gyémántjait rakják le naponkint lábaihoz, s megjutalmazlak érte. Megengeded
               mama?</p>
            <p>Ezzel minden teketória nélkül a nyakamba ugrott s friss kis szája megérinté
               homlokomat. Forogni kezdett velem a világ, de ő, mintha semmi különös nem történt
               volna, könnyü táncz­lépéssel a nagy álló tükör elé lebbent s magára rakta
               ajándékomat.</p>
            <p>- Szép vagyok? kérdezte a legcsábitóbb mosolyával.</p>
            <p>- Nekem szép.</p>
            <p>- Neked? mondá vállait vonogatva, másnak nem?</p>
            <p>- Legalább nem volna szabad, hogy másnak is tessél, sugtam halkan, hogy anyja meg ne
               hallja.</p>
            <p>- Kis tacskó, - mondá nekem, a tizenhatéves fiunak, a tizennégyéves leány s
               megveregette arczomat rózsás ujjaival.</p>
            <p>Elhülve bámultam rá. Merészsége, felsőbbségének érzete elkábitott. Homályosan
               derengett bennem egy halk sejtelem, sejtelme annak, hogy a tizennégyéves leányok,
               teljesen kifejlett nőiségük tudatában magasan usznak fejünk felett, mint a felhők,
               melyeket kezünkkel el nem érhetünk. De a kiválasztott férfi kedvéért lejönnek a
               magasból, keblére hullnak csendes nyári eső alakjában, hogy zöldbe boruljon tőlük a
               határ s kipattanjanak a boldogság teljes virágai.</p>
            <p>Ezen elmélet helyességét meg kellett élnem még aznap délután.</p>
            <p>Nagy uzsonna volt a lányok kedvéért, melyhez én hozattam a fagylaltot s az
               édességeket, meg a tokaji aszut. Fiatal urak is voltak meghiva, jogászok, gazdászok,
               valamennyien jó ismerő­seim. Volt egy, a kit nem ismertem azelőtt s a kit vesztemre
               ismertem meg ma, egy tüzér­had­nagy. Nem tudom, honnan cseppent közénk piros hajtókás
               barna kabátjában, a kecsegeorru sarkantyus csizmáival, denique itt ült köztünk,
               önhitten pödörgetve vöröses bajuszát s veszedelmesen sokat foglalkozva
               Rózsikával.</p>
            <p>És Rózsika, - óh, egek! - önmegadással türte udvarlását. Mit mondok, önmegadással?
               nem, ez nem helyes kifejezés: örömmel, büszkén, boldogan fogadta.</p>
            <p>Teljesen előtünt viseletében a nagyleány, mely eddig csak itt-ott csillant rajta
               keresztül, mint fitos orrocskája s csillogó fekete szeme az arczát boritó
               fátyolon.</p>
            <p>Most egy csapással megváltozott minden. Ez a vörhenyesszőke tüzérhadnagy napsugár
               volt, melytől kinyilt az én kis kemény, bordószinü rózsabimbóm, Rózsika.</p>
            <p>Egészen ugy viselte magát mint a nagyleányok szokták. Megfeledkezett kurta
               szoknyájáról s a holnapi leczkéről. Bátran koczczintott a gyülöletes kamaszszal,
               háromszor is tele rakta tányérját az én fagylaltommal, sőt - világosan láttam - egy
               pillanatra oda engedte neki az ujja hegyét az asztal alatt.</p>
            <p>Engem figyelmére sem méltatott, mintha a világon sem volnék.</p>
            <p>- Rózsika, mondám neki, erőt véve fájdalmamon, velem nem koczczintasz?</p>
            <p>Mesterien szinlelt bámulattal nézett rám.</p>
            <p>- Nem, kis tacskó.</p>
            <p>- Mért nem? - kérdezém kitörő haraggal.</p>
            <p>- Mert nem akarom, hogy becsipj s holnap elővegyenek a tanáraid.</p>
            <p>Mosolyogva fordult a hadnagyhoz s szemével felém intve, mondá:</p>
            <p>- Szeretem a kis Attilát, nagyon kedves fiu. Ügyes udvarló lesz belőle, ha megnő.</p>
            <p>A tüzérhadnagy hangosan nevetett, de a mama pártomat fogta.</p>
            <p>- Micsoda beszéd ez, Rózsika? Andrásfalvy ur már tizenhatéves és két év mulva
               érettségit tesz.</p>
            <p>- De mama, - felelt Rózsika vállait vonogatva - csak nem akarod elhitetni velünk,
               hogy a férfikor tizenhat évnél kezdődik?</p>
            <p>Türelmem elfogyott, kihivó, ellenséges pillantást vetettem a tüzérhadnagy felé s
               kitámolyog­tam az ebédlőből.</p>
            <p>Szobámba mentem s magamra zártam az ajtót. Már sötétedett, a tárgyak s butorok
               össze­folytak a márcziusi alkonyatban.</p>
            <p>Levetettem magamat a karszékbe, melyre a hütelen a maga szép kis kezeivel himzett
               takarót. Nem restellem bevallani, hogy keservesen sirtam a szenvedett méltatlanság
               miatt. Nem tudom meddig ülhettem igy, azon bizonytalan reményt táplálva, hogy Rózsika
               megbánja illetlen magaviseletét s utánam jő, hogy megvigasztaljon. Fiatal, szép arcza
               megjelenik a sötét ablaknál s megkoczogatja azt, mint valami széltől hajlitott
               virágzó almafaág.</p>
            <p>Feltettem magamban, hogy megbocsátok neki, de szobámból ki nem eresztem, mig azt az
               arczátlan tüzérhadnagyot el nem hordja innen a forgószél.</p>
            <p>Égő fejemet lehajtva hallgatóztam, egyik félóra a másik után telt el, és ő nem
               jött.</p>
            <p>Jól érzi magát nélkülem, egészen megfeledkezett rólam, gondolám sötét nehezteléssel.
               Azóta hány ragyogó pillantást válthattak s mennyi kedves dolgot mondhattak el
               egymásnak. Világos, hogy szeretik egymást, de mi van azon a szőke kamaszon szeretni
               való? A kardja, a sarkantyuja, az olcsó arany sujtásai? Olyan a leány szive, mint a
               tengerszem, senki sem ismerheti ki veszélyes mélységét, örvényét, meglepetését.</p>
            <p>Most bizonyára nevetnek rajtam, s kigunyolják fájdalmamat. No hát jól van, bemegyek
               közéjük s belekötök abba a hórihorgas katonába. Az apától eltanult kardvágásokkal
               hadd szabdaljam meg a leány imádóját.</p>
            <p>Kinyitottam az ajtót, s kinéztem a sötétségbe. Enyhe, csillagos tavaszi éjszaka volt
               az olvadó hónak halk csepegése hallatszott mindenfelől.</p>
            <p>Az ebédlő s a szalon kivilágitott ablakai az udvarra szolgáltak, a bentlevőknek
               árnyai végig­vetődtek a tüzfalon. Még az árnyékok zürzavarában is megismertem az ő
               kedves árnyékát, s mellette egy hosszu, gyülöletes test árnyékát, mely a
               leggyülöltebb s leghitványabb volt szemem­ben a világ minden árnyékai között.</p>
            <p>Néhány lépést tettem előre, mikor beleütköztem valakibe, a ki szobám felé futott.</p>
            <p>- Maga az, Attila urfi, dörmögé egy mély, vastag hang a sötétben, a Csecse Jóska
               hangja.</p>
            <p>Ritkán örültem ugy meg a látogatónak. Gyertyát gyujtottam s föltettem az asztalra
               néhány üveg jó bort, a mit otthonról a házigazdám asztalára küldtek.</p>
            <p>Csecse Jóska, mióta az intézetből elkerültem, odamódositotta a borivásról
               hangoztatott arany­tanácsát:</p>
            <p>- Csak akkor igyék tokajit, ha engem lát.</p>
            <p>Ez méltányos elismerése volt annak a megváltozott helyzetnek, mely az intézetből való
               távozásommal támadt. Most már nem tarthatott kizárólagos igényt atyám
               borküldeményeire, azon egyszerü okból, mert nem az ő sültjeit ettem többé.</p>
            <p>Feldult, szomoru arczomat látva, okát fürkészte.</p>
            <p>- Ugy látom, épen jókor jöttem, fordult felém, mialatt nagy ügyességgel huzgálta ki a
               boros palaczkokból a dugót. Mi lelte az én kedves urfimat, hogy olyan fehér szine
               van, mint a napra kitett vászonnak?...</p>
            <p>Valami ugy késztetett, hogy hatalmas keblére boruljak s elzokogjam neki bánatomat, de
               erőt vettem magamon és sietve irt néhány sorral meghivtam egy-két osztálytársamat egy
               kis barátságos vacsorára.</p>
            <p>A fiuk hamar megjöttek, a legközelebbi vendéglőből jó magyaros vacsorát hozattam s
               asztalhoz ültünk.</p>
            <p>Csecse Jóska ült az asztalfőn, körülbástyázva magát boros üvegekkel, melyekből
               mintegy varázsütésre fogyott a bor.</p>
            <p>Én szomoruan ültem köztük s nagyon komikus lehettem fitogtatott bánatommal, mely -
               azt hittem - jól áll nekem.</p>
            <p>Fiatal korunkban még szeretjük mutogatni bánatunkat, mint fiatal, szőke asszonyok a
               gyász­ruhát.</p>
            <p>Érdekességem tudatában komoran és sötéten ültem barátaim között, mohón ittam az erős
               ó-bort, s egyszer minden ok nélkül a falhoz dobtam poharamat, a társaság előtt
               érthetetlen eme fenyegetés kiséretében:</p>
            <p>- Igy töröm össze emlékét, mint e karcsu poharat, mely az ő nyulánk termetére
               emlékeztet.</p>
            <p>Mikor meg Csecse Jóska piros sashegyit bontott, vérfagyasztó mosolylyal suttogám:</p>
            <p>- Hah, ha kionthatnám vérét a kamasznak, mely bizonyára nehézkes és fekete, mint a
               bajor sör!</p>
            <p>Ezekből a jelekből eltalálva bajomat, hosszu tünődés után, Csecse Jóska elhatározta,
               hogy megvigasztal.</p>
            <p>Szinültig megtöltötte poharát, a világosság felé tartva, sokáig gyönyörködött
               villogó, gránát­piros szinében, aztán husos ajkát csókra csucsoritva, lassanként
               kihörpenté borát.</p>
            <p>- Egy pohár bor mindig többet ér, tisztelt urfiak, két leányszemnél. S leányok
               szivéből könnyebben kifogy a hüség, mint poharomból a bor. Szerelmük törékenyebb az
               üvegnél. Azért azt tanácsolom az én kedves fiatal barátomnak, hogy sohase csipjen be
               szép leányok sze­métől, addig, a mig jó boroktól csiphet be. Életemben mindig többre
               becsültem a jót a szépnél.</p>
            <p>Öblös, mély hangján bolondos nótába kezdett, mely ezen két sornak végtelen
               változata.</p>
            <p>„Sógor, ugy-e jó bor?</p>
            <p> Jó bor ugy-e, sógor?”</p>
            <p>A fiuk jókedvvel vágtak bele a nótába s csakhamar dalolásuktól zengett az egész
               ház.</p>
            <p>Én ott ültem, az orrom hegyéig beburkolózva méltóságos szomoruságom fekete
               köpenyegébe, mignem a bor nekem is a fejembe szállt, forgott velem az egész világ s
               gondolataim annyira összezavarodtak, hogy azt sem tudtam mit beszélek.</p>
            <p>Egymás szavába belevágva kiabáltunk, nem uralkodva többé a kifejezések és szavak
               felett, mig felzaklatott fiatal vérünk meggondolatlan tettek elkövetésére ösztönzött
               bennünket.</p>
            <p>Borunk tizenegy óra felé elfogyott s vendégeim már távozni akartak, mikor a
               hatalmasan elázott szakács ujra szót kért. Két kezével az asztalba kapaszkodva,
               összefüggés nélkül, zava­rosan beszélt.</p>
            <p>- Urak, urfiak, válogatott czigány legények! kezdé dadogva, mert a nyelve már nehezen
               forgott.</p>
            <p>- Le vele, kiálták feléje tréfásan.</p>
            <p>- Igenis le vele... kapaszkodék meg a szóban. Ma márczius tizenötödike van. Le vele.
               Nem a márczius tizenötödikével, hanem a némettel!</p>
            <p>- Éljen Csecse Jóska! Éljen a szakácsok királya! kiálták lelkesen.</p>
            <p>- Igenis, a szakácsok királya vagyok, folytatá, ujolag megragadva az utolsó szót, a
               mit hallott. Bár volnék a királyok szakácsa, tudom Istenem...</p>
            <p>Hirtelen elhallgatott s üveges, bamba szemeivel bizalmatlanul nézett rajtunk
               végig.</p>
            <p>- Nos, mi volna akkor? - sürgeti egy türelmetlen hallgató.</p>
            <p>- Mi lenne akkor? Azt nem mondom meg. Csecse Jóskának van esze, Jóska vén róka,
               Jóskának nem jár senki tul az eszén. Minek árulnám el, hogy vérengző vadállat vagyok?
               republikánus... üres óráimban.</p>
            <p>Általános, élénk derültség fogadta a vallomását.</p>
            <p>- Vérengző, mert csirkéket és kacsákat öl, - adá ki a jelszót valamelyikünk.</p>
            <p>A mi barátunk sértődve nézett körül.</p>
            <p>- Negyvennyolczban is szenvedtem én a hazáért. A vörössapkásoknak főztem.</p>
            <p>- Olyan kemény gombóczokat főzött nekik, rikoltá az előbbi kötekedő hang, hogy
               ostromágyuba téve Budavárát bátran meglövöldözhették volna vele.</p>
            <p>- Csendesen, fiuk szóltam, még mindig bánatommal küzdve, s kigyult arczczal egy
               székre álltam.</p>
            <p>Rózsika engem kis tacskónak nevezett s kigunyolta tizenhatévemet. Férfitettet kell
               véghez­vinnem még az éjjel, hogy megszégyenitsem s nemes bosszut álljak rajta;
               olyant, a minő Andrásfalvy Attilához illik, a kinek ősei oly sok vitézi tettet
               követtek el, mint a hány csillag van az égen.</p>
            <p>Ezek a gondolatok villantak át lelkemen s beszélni kezdtem.</p>
            <p>- Ne bántsátok Csecse Jóskát, fiuk, ő tiszteletreméltó hazafi. Márczius tizenötödike
               van s mi meg se koszoruztuk a temetőben a honvédsirt.</p>
            <p>- Meg van tiltva. Tele van a város zsandárokkal, a katonaság konszignálva van, mondá
               egyik óvatosabb fiu.</p>
            <p>- Nem tesz semmit. Ha mi fiatalok nem járunk elül jó példával, ki menti meg a
               hazát?</p>
            <p>Még sok mindent beszéltem összevissza, a mire nem emlékszem s beszédemet Petőfi
               „Talpra magyar”-jának elszavalásával végeztem.</p>
            <p>A hatás leirhatatlan volt s szavaimra vad jelenetek következtek.</p>
            <p>Engem vállukra kaptak és az ifjuság vezérének kiáltottak ki. Csecse Jóska két tele
               palaczkot dugott a zsebébe, mint mondá, egyéb fegyver hiányában, a mivel a németben
               kárt tehetne.</p>
            <p>A fiuk leszedték a falról az életlen vivókardokat s a szakács fejébe egy fejvédő
               vaskosarat nyomtak.</p>
            <p>Ekként felfegyverkezve, kiléptünk az udvarra. Az ablakokban még világosság volt, de a
               társaság elszéledt.</p>
            <p>A szobaleány az asztalt szedte le. A mindenes, a ki a kapunál világitott, azt mondta,
               hogy az egész család szinházba ment a tiszti kaszinóba.</p>
            <p>- Szépen ünneplik meg márczius tizenötödikét, - suttogám s éreztem, hogy szivem
               eltelik keserüséggel s elfojtott haraggal.</p>
            <p>Az utczák sötétek és csendesek voltak. Az őrjáratok elől meghuzódtunk egy-egy kapuba,
               mignem mellékutakon kiértünk a temetőbe. Az ajtó zárva volt s oly erős tölgyfa-ajtó
               volt, hogy semmi áron sem lehetett betörni vagy felfesziteni. A kőfalon kellett
               bemásznunk s a szakácsot csak nagy erőfeszitéssel tudtuk átsegiteni a másfél öl magas
               falon. Végre bent voltunk. Meggyujtottuk a magunkkal hozott négy szál viaszgyertyát s
               azoknak fogyatékos fényénél kerestük a honvédsirt.</p>
            <p>Csak lassan mehettünk előre, meg-megbotolva egy-egy fejfába, vagy valamelyik kripta
               vas­rácsába. A föld sikos és nedves volt a hóolvadástól, egy-két megriadt bőregér
               röpkedett közel az arczunkhoz. Egyszer egyikünk hónaljig besüppedt egy beomlott
               sirba, ugy huztuk ki közös erővel. Mélységes sötétség borult a temetőre s a városból
               tisztán áthallatszott a vörös barátok templom tornyának óraütése. Éppen éjfélt ütött,
               itt volt a lelkek órája. Minden elszántságunk mellett megborzadtunk egy kicsit.</p>
            <p>Elértük a honvédsirt, hol negyvenöt, csatában elhullt honvéd aludta a halál örök
               álmát.</p>
            <p>Körül álltuk a sirt, letérdepeltünk a hideg sáros földre, aztán elénekeltük a
               szózatot. A márcziusi szél messze széthordta a komoly, fenséges hangokat.</p>
            <p>Ebben a pillanatban csikorogva nyilt meg a temető kapuja és fáklyafény hatolt be
               hozzánk. Tisztán hallottuk a rohamlépésben közeledő katonaság robaját, s a közeledő,
               imbolygó világosságból szuronyok fénye villogott elő.</p>
            <p>Érthetetlen, vad félelem szállt meg bennünket. Egy pillanat alatt nekiiramodtunk a
               nagy éjszakának, elfujva a gyertyákat, nehogy a fény árulónk legyen.</p>
            <p>Csak valahol a kőfalon tul szedtük össze magunkat. Hiába ügyeltünk a legkisebb zajra,
               nem üldözött bennünket senki.</p>
            <p>Apránkint összeverődtünk, csak a szakács hiányzott. Hiába szólongattuk, hiába
               kerestük a mezőn, hiába mászott egy közülünk ujra be a temetőbe, hogy minden áron
               visszahozza nekünk. Hire-hamva sem volt, ugy eltünt, mintha valami gazdátlan sir
               nyelte volna el.</p>
            <p>A legmerészebb közülünk vállalkozott, hogy bemegy a temetőőrhöz, hirt hoz szegény
               közös barátunkról.</p>
            <p>Mig oda járt, mély csüggedés vett erőt rajtunk. Ott álltunk a márcziusi hideg
               éjszakában, mardosó önváddal és szégyenérzettel, lehajtott fejjel, szótlanul.
               Egyikünk sem vigasztalta a másikát s nem vádoltuk egymást. Hova tünt bátorságunk s
               hires elszántságunk? Ugy meg­szalasztottak bennünket a hősök sirjától, mint egy csomó
               megrémült nyulat, melynek a kopók sarkában vannak.</p>
            <p>Gyáván viseltük magunkat, holnap az egész város tele lesz futásunk hirével,
               gyászmagyar­kák­nak hivnak majd s szüleink, testvéreink, fajrokonaink szégyenleni
               fogják miattunk magukat.</p>
            <p>De hát mi ütött hozzánk, hogy oly egyszerre szétszaladtunk? Ki kezdte a szégyenletes
               futást? Micsoda pokoli rémület keritett hatalmába bennünket?</p>
            <p>Küldöttünk szomoru hirrel jött vissza. Csecse Jóskát a katonák elfogták. Bizonyára
               vitézül védte magát, elszántan forgatva két boros palaczkját. Most a kaszárnyában
               van, a hová szuronyok között vitték.</p>
            <p>Egyikünk sem szólt semmit. Mindenki érezte, hogy a becsületünkön esett csorbát minden
               áron ki kell köszörülni.</p>
            <p>- Kiszabaditjuk szegény barátunkat, adám ki a jelszót.</p>
            <p>A csipős hidegben a nagy futástól egészen kijózanodtunk; mindenki tisztában volt
               azzal, hogy ezt a második vállalkozást dicsőséggel kell bevégeznünk, ha vérbe, ha
               börtönbe, ha fiatal életünkbe kerül is.</p>
            <p>Senki sem beszélt sokat, nem jelentkezett zajosan komoly elhatározásunk, némán
               szoritotta meg mindenikünk életlen kardját s csendesen megindultunk a város felé,
               egyenesen a kaszárnyának tartva.</p>
            <p>Én fölnéztem a csillagos égboltra s a nyugodtan fénylő csillagokhoz fohászkodtam,
               hogy sikerüljön vállalkozásunk. Most már nem a Rózsika kedvéért akartam férfitettet
               véghezvinni, hanem az Andrásfalvy-név kedvéért, melyet oly tisztán kell viselnem
               nekem is, a mily tisztán őseim viselték.</p>
            <p>A kaszárnya felső emelete ki volt világitva, ott ma, márczius tizenötödikén komédiát
               játszanak. A katonabanda harsogó zenéje lehallatszott az utczára. Odabenn vigan
               vannak. A kapu nyitva volt s a kongó márványkoczkákon járt fel s alá az őr töltött
               fegyverrel.</p>
            <p>Egy pillantást váltottunk, aztán zárt tömegben léptünk be a kapun. A hogy az őr
               meglátta fölemelt kardjainkat, fegyver alá kiáltá az őrséget. Egy félszázad katona
               állt velünk szemben, feltüzött szuronynyal. Az őrmester ránk kiáltott:</p>
            <p>- Mit akarnak?</p>
            <p>- Elfogott barátunkat, a kit a temetőben fogtak el.</p>
            <p>- Jobb lesz, ha aludni mennek.</p>
            <p>Mi csak közeledtünk, fölemelt kardunk meg-megvillant a kapubejárat két lámpájának
               fényében.</p>
            <p>- Vér fog folyni, ha ki nem adják, - kiáltám az őrmester felé s barátaimnak élére
               álltam.</p>
            <p>Az őrmester habozott aztán töltést vezényelt.</p>
            <p>Egy pillanat alatt rávetettük magunkat a katonaságra, ugy, hogy kénytelenek voltak
               szuronyu­kat használni. Ezalatt dörögve csapódott be hátunk mögött az ajtó. Az
               őrmester attól tartott, hogy a fegyverek csörgése s a küzdelem zaja felébreszti a
               város polgárait, a kik a kaszárnyát aztán istenigazában megostromolják.</p>
            <p>A visszavonulás utja el volt vágva, de közülünk senki sem gondolt visszavonulásra.
               Végre a mindenfelől lesiető katonák elnyomtak és lefegyvereztek. Néhányan sebtől
               véreztünk, nekem a balkaromat szurta keresztül egy altiszt, a kit aztán ugy ütöttem
               főbe kettétört kardom sulyos markolatával, hogy menten összeesett.</p>
            <p>Néhány pillanat mulva koromsötét katonatömlöczökben feküdtünk a földön, bilincsbe
               verve s teljesen kimerülve.</p>
            <p>Nem tudom, meddig lehettem igy magányos zárkámban, melylyel mint ifjak vezérét
               meg­tiszteltek, mikor a vassal kivert ajtó kinyilott s belépett hozzám vadonatuj
               tüzérhadnagyi egyenruhájának egész pompájában az én vetélytársam. Kis sipkája hetykén
               a szemébe volt vágva, kard nélkül volt, még azon fehérkeztyüsen, a hogy a
               tánczteremből lehivták. Felsütött, göndör haja erős pacsuliszagot terjesztett,
               egyszerre tele lett vele a tömlöcz nyirkos levegője.</p>
            <p>Czigarettázva, mosolyogva lépett hozzám s az egyik őrtől elvett lámpával arczomba
               világitott.</p>
            <p>Azután megparancsolta, hogy vegyék le rólam a vasakat.</p>
            <p>- Legyen oly jó, kövessen, mondá hibátlan magyar kiejtéssel s egy, még fülébe csengő
               vidám keringőt fütyörészve, megindult előttem.</p>
            <p>Nehéz volna leirni, micsoda érzéssel követtem.</p>
            <p>A tiszti őrszobába vezetett, a hol a katonaorvos várt. Ez megnézte sebesült karomat s
               gondo­san bekötözte.</p>
            <p>A tüzérhadnagy ezalatt nagy léptekkel járt fel s alá a szobában, telefüstölve a
               szobát a félig kiszitt, gyorsan eldobott s gyorsan másikkal helyettesitett
               czigarettákkal.</p>
            <p>- Nos, kérdé, az orvoshoz fordulva.</p>
            <p>Egy hét mulva begyógyul, válaszolá az orvos s nyugalmat ajánlva, köszönt és magunkra
               hagyott bennünket.</p>
            <p>A tüzérhadnagy hirtelen hozzám fordult, mihelyt az orvos az ajtót maga után
               betette.</p>
            <p>- Mi az ördögöt csináltak önök? Megtámadni életlen vivókardokkal egy kaszárnyát,
               melyben három zászlóalj katonaság van elhelyezve s mindezt azért, mert egy tizennégy
               éves kis leány önt még igen fiatal embernek tartja; pardon uram, ez őrültség.</p>
            <p>- De hadnagy ur...</p>
            <p>- Semmi de. Elismerem, hogy ön férfihoz illően viselte magát s ugy verekedett, mint
               egy igazi Andrásfalvy de Andrásfalva, - ám azontul nem ismerek el semmit.
               Szerencséjük, hogy én voltam az inspekcziós tiszt és hogy a legénység tüzbe menne
               értem. Az ezredes bécsi ember, az nem hallott semmit. S van neki jó kifogása rá: az
               önök harczi zaját (itt kissé mosolygott) tulharsogta a katonazene. Az őrmester
               hallgatni fog, mint a sir, az ön által leütött altiszt (dicséretére legyen mondva,
               pompás ütés volt, uram,) csak elszédült, semmi komoly baja nem lesz. Ily körülmények
               között legjobb, ha agyonhallgatjuk a dolgot.</p>
            <p>- Nincs mit agyonhallgatnom, hadnagy ur. Ha hibáztam, szivesen elviselem
               következményeit.</p>
            <p>- Ja, persze, válaszolá a hadnagy, kezének türelmetlen mozdulatával. Az önök esete
               fegyveres lázadás. Legjobb esetben besorozzák önöket közlegényeknek s vagy tiz évre
               elküldik Olasz­országba. Hanem még mást is tehetnek önökkel, kedves, fiatal hőseim:
               egyszerüen bezárják Kufsteinba 5-6 esztendőre.</p>
            <p>Apámra, anyámra és Elizre gondoltam és sápadt lettem, mint a fal. A hadnagy kissé
               derültebben tette hozzá:</p>
            <p>- Hanem ebből nem lesz semmi. Szép dolog a vértanuság, de én nem engedem, hogy önből
               nemzeti vértanu váljék, fiatal barátom. Hogy tudna majd ellenállni Rózsika ennyi
               vesze­del­mes varázsnak? Pedig nekem érdekemben áll, hogy önnel szemben jókora
               ellenállást fejtsen ki ez a fess kis leány.</p>
            <p>Oly arczczal mondta ezt, annyi őszinteség volt nyilt, kék szemében, hogy minden
               ellene táplált gyülöletem és féltékenységem hirtelen elpárolgott. Az élet ama komoly
               jeleneteiben, melyeket nehány óra óta átéltem, nincs mit keresni a Rózsika kedves,
               bohókás, kissé nagyzó alakjának.</p>
            <p>Megszégyenülve éreztem, hogy a fiatal hadnagy a maga exisztencziájának
               veszélyeztetésével ugy viselte magát egy csomó közönyös fiatal ember sorsával
               szemben, a hogy csak nagyon nemes s kiváló jellemü emberek viselkedhetnek.</p>
            <p>Éreztem, hogy oly szolgálatot tett nekünk, melyet nem lesz könnyü dolog meghálálni. S
               ha a magam szempontjától ajánlatát vissza is utasithatnám, nem tehetem azt fiatal,
               meggondolatlan barátaim miatt, a kiket én sodortam bajba s a kiknek jövője komolyan
               veszélyeztetve volt.</p>
            <p>Némi habozás után meghajtottam magamat a hadnagy előtt, annak jeléül, hogy elfogadjuk
               kezéből a szabadságot.</p>
            <p>Nem tudom, mit mondtam neki, de igaz szivből eredő hálánkról s örökös
               lekötelezett­ségünk­ről szóltam.</p>
            <p>A hadnagy kezét nyujtá s nem engedte befejezni hálálkodásomat.</p>
            <p>- Ön is megtette volna az én helyzetemben. Én külömben bécsi vagyok s bátyám a
               halálfejes légióban szolgált negyvennyolczban. A nagysarlói csatában esett el s reám
               hagyta örökségül a magyarok iránt érzett mélységes szeretetét... Hanem reggeledik s
               önöknek ily kellemetlenül töltött éjszaka után jól esnék a pihenés. Ime, itt jönnek
               társai is. Menjenek és feküdjenek le otthon, az lesz a legokosabb. A tegnapi kis
               kalandjukat pedig vegyék ugy, mintha egy rossz álom volna, melyből szerencsésen
               felébredtek.</p>
            <p>Kezet fogott mindnyájunkkal s elhagyta az őrszobát, kitörülhetetlen emléket állitván
               magának szivünkben.</p>
            <p>Nagy örömünkre előhozták a szakácsot is. Egyéb baja nem történt, mint hogy jól
               kialudta mámorát a jó hüvös „dunkli”-ban, a hová lezárták. Ezt pedig Csecse Jóska nem
               szerette, mert a mámort az emberi élet oly boldog állapotának tartá, melynek csak az
               az egy nagy hibája van: hogy nem tarthat örökké.</p>
            <p>Később egész legendákat beszélt nekünk vig poharazás közben arról, mily hősiesen
               harczolt egymaga egy félszázad katonával a honvéd sir körül.</p>
            <p>Nekünk azonban alapos okunk volt hinni, hogy azon szomoru emlékü futás alkalmával ő
               csak azért nem futott velünk, mert az élvezett bor mennyisége és testének
               tiszteletreméltó sulya meggátolták menekülő szándékában. - - -</p>
            <p>Rózsikát már egy hónapja nem láttam, pedig szerettem volna szemére lobbantani
               hütlenségét.</p>
            <p>Egy szép áprilisi vasárnapon aztán ujra ott leskelődtünk az angolkisasszonyok
               kapubejárata előtt, várva a szerencsét.</p>
            <p>A szerencse ezuttal negyedmagával jött, nem teltidomu, fenséges megjelenésü, komoly,
               szép arczu istenasszony alakjában, mint a hogy a költők képzeletében megjelenik, s
               nem is bőség­szaruval kezében, hanem négy mozgékony, kaczagó, üde kis leány képében,
               a kik a földi javak, kitüntetések, dicsőség és megelégedés szerencséje helyett a
               fiatalság, ártatlanság és a jókedv szerencséjét jelentették. Tehát oly szerencsét,
               melyet mi akkor határozottan többre becsültünk annál a másik fajta szerencsénél, mely
               után lihegve fut az emberiség, egymást tiporja, s csalódottan, tört szivvel hanyatlik
               a sirba, ha a sebesen tovahaladó istenasszonynak legalább az aranyos ruhája szegélyét
               kezével meg nem érintette.</p>
            <p>Azt inditványoztam, hogy egy kis kerülővel a nyári kerten keresztül menjünk haza.</p>
            <p>Rózsika rám nézett, s mint a ki megértette, mit akarok, mosolyogva fordult
               testvéreihez.</p>
            <p>- Menjetek előre, hogy Attila háboritatlanul megleczkéztethessen.</p>
            <p>- Eszem ágában sincs ilyesmi, válaszolám zavartan.</p>
            <p>- Ne tagadd, a szemedből látom.</p>
            <p>A leányok nevetve siettek előre, de az én kedvemet alaposan elvette ez a kis
               szóváltás. Ugy éreztem magamat, mintha üvegből volnék s Rózsika ez üvegburok alatt
               tisztán látná minden gondolatomat s érzelmemet. Nem mertem a szemébe nézni, szótlanul
               és bátortalanul lépked­tem mellette.</p>
            <p>Az alacsony, vertvasból készült kapun a kertbe léptünk. Az utakat már elegyengették s
               be­hintették fövénynyel. A százados vadgesztenyefák tele voltak világos zöld, gyönge
               levelekkel, a mi olyan hatást tett rám, mint az olyan idős nők, a kik fiatalon
               öltözködnek.</p>
            <p>Végigmentünk a fal mellett, mely tele volt irva leány- s férfinevekkel, a kik itt, a
               fal mellett elhuzódó cserjés hallgatag árnyékában, szerelmi találkozóra jöttek
               össze.</p>
            <p>Mélázva olvasgattam e neveket s az alájuk irt évszámot. Némelyik már öreg anyóka s
               nagy­apa azok közül, kik itt fiatalon szerettek s boldogok voltak. Hány nevet
               választott szét az élet, mely itt egy szivalaku keretben összeölelkezik. Erzsike nem
               lett a Péter felesége és Péter más leányt vett el, pedig e falak hallották, mikor
               örök hüséget esküdtek egymásnak.</p>
            <p>Leültünk, közel a cserjéhez, mely tele volt szerelmi emlékkel. Éreztem, hogy szivem
               mélyéig meg vagyok hatva s szokatlan bátorság fogott el, mely nyiltságra
               csábitott.</p>
            <p>- Rózsika, mondám remegő hangon, de határozottan, a mi nevünk sohasem kerül ide e
               falra, a boldog szerelmesek neve közé?</p>
            <p>- Nem, Attila. Az a kisasszony még most tanul járni, a kit te szeretni fogsz. Vagy
               most jönnek az első fogai s keservesen sir emiatt, nem sejtve, hogy még nagyon boldog
               s nagyon kedves napok várnak rá Andrásfalvy Attila oldala mellett. Szerencse, hogy a
               fogaival bibelődik s nem ér rá féltékenykedni rám, a kivel szerelemről akarsz
               beszélni itt e félreeső helyen.</p>
            <p>Derülten, minden guny nélkül beszélt, szavai mégis nagyon felizgattak. Nyersen
               feleltem neki:</p>
            <p>- Megint tizenhat évemmel bibelődöl, mintha te már nagy lány volnál. Nem elég, hogy a
               multkor egy teljesen idegen ember előtt tettél nevetségessé?</p>
            <p>Kezét kezemre tette, hogy lecsillapitsa haragomat.</p>
            <p>- Nagyon fáj, hogy kis tacskónak mondtalak? No, nem mondom többet, hisz fényesen
               bebizo­nyitottad, hogy férfi vagy.</p>
            <p>Bámulva néztem rá.</p>
            <p>- Azt hiszed, nem tudom, hogy egy egész kaszárnyát akartatok megostromolni, s te
               voltál a vezér?</p>
            <p>- De honnan tudhatod? Mi hallgatást fogadtunk, mert veszedelmes titok ez,
               Rózsika.</p>
            <p>- Jaj, nekünk is vannak hirhordóink.</p>
            <p>- Hisz teljesen el vagytok zárva a külvilágtól. Még avatatlan tekintet se juthat be
               hozzátok, nemhogy hirvivők.</p>
            <p>- Mindennek megvan a maga módja, - válaszolá Rózsika s az elfojtott nevetéstől fénylő
               szemmel nézett rám. - A mama által beküldött sütemény között be lehet csempészni
               egy-két sort. Mi meg a mosásra kiküldött kötény zsebébe rejthetjük válaszunkat. A
               magunkforma fiatal leányok rábizhatják üzenetüket a legelső szellőre, mely a
               kolostorkerten átsuhan; rábiz­hatjuk a felhőkre, a rózsalevélre, a kék égen repdeső
               hófehér galambra. Mindezek szivesen tesznek nekünk kedves szolgálatot s kész örömmel
               beállanak szerelmi postánknak.</p>
            <p>Engem nem ejtett csalódásba a beszéd enyelgő, könnyed hangja, s valami hirtelen,
               józan világosság derengett fel bennem.</p>
            <p>- Te egyetlen embertől hallhattad esetemet, a tüzérhadnagy mondta el neked, kiáltám s
               szemem kitágult az ijedtségtől. Egy hónap óta nem jöttél ki, tehát nem is
               találkozhattatok. Honnét tudod mégis? Te titkos levelezésben állsz vele.</p>
            <p>Nagyon elpirult s kis kezét számra tette.</p>
            <p>- Csitt, ne beszélj oly hangosan, meghallja valaki.</p>
            <p>Ragyogó szeme sebesen körülfutott a szomszéd padokon, aztán hangját meghalkitva
               mondá:</p>
            <p>- Őszinte leszek hozzád, mert szeretlek, mintha bátyám volnál. Lerchenfeld irta meg
               nekem, mi történt.</p>
            <p>- Hát csakugyan? kiáltám hangosan.</p>
            <p>- Csendesen... bátyám... Én vele teljesen tisztába jöttem.</p>
            <p>- Az Istenért, Rózsika, hisz még bakfis vagy, alig tizennégy éves kis leány. Hogy
               történhetett ez?</p>
            <p>- Senkit sem tudnék szeretni kivüle.</p>
            <p>- Hisz egyetlenegyszer beszéltetek.</p>
            <p>Derülten mosolygott.</p>
            <p>- Hát nem elég az arra, hogy egymásba szeressünk?</p>
            <p>- Rózsika, azt lehetetlen! te nem mondhatod ezt komolyan.</p>
            <p>- Lehetetlen? Hát az nem volna lehetetlen, hogy beléd szeressek? Ha kis leány vagyok,
               akkor mért beszéltél szerelemről velem?</p>
            <p>- Az egészen más...</p>
            <p>- Mért volna más? Talán azért, mert te még tiz év mulva sem vehetnél el, holott
               ő...</p>
            <p>- Nos?</p>
            <p>- Hallgass ide, Attila, beavatlak titkunkba. Ő két év mulva elvesz engem. A kaucziót
               egyikünk sem tehetné le, tehát ki fog lépni a hadseregből. Két év alatt valami jó
               hivatalt kap - gondolom vasuti mérnök akar lenni - és oltárhoz vezet.</p>
            <p>- Rózsika, te mindezt elhiszed neki?</p>
            <p>- Mindent elhiszek, a mit ő mond. Ha azt mondja, hogy lehozza a napot az égről:
               megteszi. Ő mindenre képes, mert szeret engem.</p>
            <p>Most láttam csak rajta a nagy változást, a mi fel se tünt eddig.</p>
            <p>Kurta szoknyácskájában is nagy leány volt már Rózsika. Alakja megtelt, magatartása
               délczeg lett, s a kaczagása hasonlitott a vad gerle bugásához. A szeme álmodozó s
               fátyolozott, mint a felhőkön átragyogó holdsugár. Rászállott már szivére az első
               szerelem bübájos, csillagos éjszakája, mely után sokára következik még az élet
               nappalának gondja, terhe és száraz, józan világossága, melyben a maguk szinében
               látjuk az embereket s a dolgokat.</p>
            <p>Végignéztem a nagy fasoron. A nyitott ajtón túl zöldbeborult szántóföldeket láttam, a
               vasuti indóház vörös tetejét és vadszőlővel befuttatott oszlopait.</p>
            <p>A nagy, hangtalan kertben (a mozdonyok sivitása s a vonatok dübörgése, szóval a
               vasuti állomás közelléte elijeszt a kertből minden madarat) nyugodtan fénylett az
               áprilisi verőfény. Fejünk fölött a vadgesztenyefáknak még nem volt árnyéka, a napfény
               akadálytalanul arczunk­ra tüzhetett s arra kényszeritett, hogy egy pillanatra
               behunyjam szememet.</p>
            <p>Mikor ujra kinyitottam, elmosódva, bizonytalanul jelent meg előttem a Rózsika kedves
               arcza.</p>
            <p>Mi ment végbe bennem? Az a tudat, hogy mást szeret, mért nem fáj már ugy, mint egy
               pillanattal előbb? Mi csendesitett le, mi nyugtatott meg oly hirtelen?</p>
            <p>- Rózsika - mondám, kezemet nyujtva felé, - nincs más mondandóm annál, hogy jó
               barátod va­gyok s az maradok mindig. Mindent megteszek, hogy megfeleljek belém
               helyezett bizal­mad­nak. Igazán, Lerchenfeld az egyetlen ember a világon, a kitől
               legkevésbbé irigylem azt a nagy bol­dogságot, hogy megnyerte szivedet. Hanem az
               emberismeretemre ugyancsak büszke lehe­tek! Tudod-e, Rózsika, hogy egy pillanatig
               szentül meg voltam győződve róla, hogy Lerchenfeld, ez a boldog halandó, nem vesz
               komolyan téged, a kiért - a mint kisült - nagy örömmel válik meg piros hajtókás,
               barna kabátjától és ezüst sarkantyuitól, mely olyan jól illik neki.</p>
            <p>Rózsika nem felelt, csak mosolygott s a levegő egy pontjára nézett. De mily mosoly
               volt ez! Nem is mosoly, szivéből előtörő belső világosság, mely ugy megvilágitotta
               egész kicsi alakját, mint a felhőt a mögötte rejlő napvilág.</p>
            <p>A leánykák nemsokára visszajöttek s mi megindultunk hazafelé. Én sokat beszéltem,
               Rózsika meg állhatatosan hallgatott az egész uton. Csak akkor pirult el s változtatta
               meg szinét, mikor közel a házukhoz egy tüzértiszt magas alakja tünt föl.</p>
            <p>Lerchenfeld volt, a ki egyenesen felénk tartott s kaczéran félrecsapott sapkája alól
               ragyogó pillantásokat váltott az én kedves nővéremmel. Mert most már bátyjának
               éreztem magamat s ezt Lerchenfeldnek meg is mondtam.</p>
            <p>- Meg akarsz nyugtatni? le akarod csillapitani féltékenységemet? - válaszolá derülten
               s meg­szoritotta kezemet.</p>
            <p>Éreztem, hogy jó barátokká váltunk s e perczben minden gát leomlott szivünk
               között.</p>
            <p> </p>
         </div>
         <div type="chapter">
            <head>
               NEGYEDIK FEJEZET.Eliz
                  naplója.
            </head>
            <p>Itthon vagyunk, Gmunden sem különb a többi fürdőnél, az élet ott sem igen
               mulatságos.</p>
            <p>Elmosódott bennem az egész nyári utazás képe. Kisebb-nagyobb városokon mentünk át,
               egyik olyan mint a másik. Az utczák, terek, házak, boltkirakatok s az emberek, mind
               egyformák.</p>
            <p>A szabályos kövezet, az egyemeletes lakóházak, a város közepén levő közkertek, mind
               régi ismerőseim. Szakasztott ilyen volt a város, a melyet tegnap elhagytunk, s a
               megszólalásig fog hozzá hasonlitani az a másik város, melyet holnap, holnapután...
               vagy mit tudom én, mikor, látni fogunk.</p>
            <p>Sivár, szürke egyformaság az emberekben s az emberek müveiben: ez a jelenkor. Semmi
               változatosság, semmi különös, megkapó dolgok! Az egész három heti ut nyom nélkül mult
               el felettem.</p>
            <p>Mióta hazajöttem a „szent sziv” apáczáktól, nyugtalan, feszült várakozásban élek.
               Azelőtt ha utra készültünk, ha kedves vendégeket vártunk, ha verset kellett szavalnom
               atyám névnapjára, egyszóval: ha olyasmire készültünk, a mi megszokott életmódunk
               rendes folyamától elütött: szivem összeszorult nyugtalan, izgatott voltam.</p>
            <p>Egy idő óta ez a nyugtalanság állandóan gyötör. Szivszorulást érzek, nem tudok
               nyugodtan foglalkozni semmivel, minden csekélység felizgat, mindent hamar megunok s
               szemem gyakran tele lesz könynyel minden igaz ok nélkül.</p>
            <p>Mit várok? mit remélek? mi lesz velem?</p>
            <p>A napok mulnak, a nélkül, hogy várakozásom megenyhülne. Egyik sem hoz változást,
               legalább egyik nap sem hozza azt a nagy változást, melyet két év óta ugy várok, mint
               a fák a virágbaborulást.</p>
            <p>Négy hét telt el az utazással s a gmundeni fürdőzéssel és életem még mindig egyhangu,
               mint azok a kissé ködös áprilisi reggelek, mikor a harmatos, hüvös mezők felett
               fénytelen, szürke világosság lebeg, tavaszi párák fátyola fekszik az erdőn s a
               folyamon. A nap még nem kelt fel, de az egész táj várja, hogy felkeljen és
               megfüröszsze őt fénylő sugárözönében.</p>
            <p>Elég jó lakást kaptunk Gmundenben egy kerttel körülfogott villa első emeletén.</p>
            <p>Anyám jól érzi magát, mert sok felvidéki uri családdal jő össze, a kik az
               Andrásfalvyakkal valamennyien rokonságban vannak.</p>
            <p>Nem sokat adok erre a széles rokonságra, mely, mint egy terebélyes tölgyfa gyökere,
               hét felvidéki megye földjében ágazik szerte.</p>
            <p>Harmincznál több unokafivérem s unokanővérem van, valamennyien szépek, francziául
               gagyogók, büszkék és eleven képzelődésüek.</p>
            <p>Szegények, mint a templom egere, de ügyesen játszák a gazdag felvidéki kiskirályok
               szerepét. Mindnyájuknak van egy várromja, mint nekünk, a melynek ők karcsu tornyokat,
               felvonó hidat, negyven ablakos nyilt frontot épitgetnek - képzeletben. Gondolatban
               falkájuk, verseny­istállójuk, vadászkastélyuk és pompás háztájuk van. Addig beszélik
               ezt másoknak, mig végre maguk is elhiszik.</p>
            <p>A telet düledező, nedves bagolyfészkeikben töltik, mégis egész nyáron Olaszországról
               beszél­nek, a nápolyi öbölről, a Vezuvról, Velenczéről, ezüstszinü olajfaerdőkről,
               melyeknek árnyé­kában hires „kuzinjok”, a Himfy-dalok csodálatos irója andalgott és
               álmodozott egykoron.</p>
            <p>Mert tudnivaló, hogy „kuzinjok”, „nagybátyjok” vagy legalább valami „rokonjuk” nekik
               a mult s a jelenkor valamennyi hires minisztere, képviselője, irója, festője és -
               főispánja, feltéve hogy mindezeknek az uraknak olyan elfogadható ősi nevük van,
               melynek viselőjével nem derogál atyafiságba keveredni.</p>
            <p>„Testi lelki barátom”, vagy „kedves barátnőm” a leglazább kötelék, mely az ország
               vala­mennyi nevezetes s kiváló emberét harmiczhárom unokafivéremhez s ugyanannyi
               unoka­nővéremhez füzi.</p>
            <p>Innen van, hogy minden uriembert keresztnevén szólitanak, ha egymásközt róla
               beszélnek. És innen van, hogy valamennyien kedves és leereszkedő emberek lévén,
               letegeznek minden alacsony származásu embert, a kinek ebben a czudar demokrata
               világban az esze meg a szorgalma után felvitte az Isten a dolgát.</p>
            <p>Engem nem szeretnek, pedig anyám csillagkeresztes hölgy, a kivel rokonságban lenni
               dicsőség. Érzik, tudják, hogy ki nem állhatom az ő világukat, képzeletben élő
               kastélyuk s holdbeli uradalmuk világát; az ő gazdagságuk, előkelőségük, fontosságuk
               agyrémével be­népesitett, szeretetreméltó hazudozásokkal át meg átszőtt földfeletti
               világukat.</p>
            <p>Nem is tudnám megmondani, hogy támadt ez az ellenszenv bennem. Sőt azt sem tudom, nem
               vagyok-e én is az ő vérükből való vér, a ki - mint ők - csak képzeletben élő
               gyülölettel üldözöm az ő vidám képzeletük légvárait?</p>
            <p>Nem tulságos kegyelettel nézem-e én is az andrásfalvi szentelt romokat, hol hajdan
               őseim lovagvára állott? Nem ittam-e be mohón én is anyámnak - a csillagkeresztes
               hölgynek - tanitásait? Büszkeségét, kevély zárkózottságát, előkelőségének tudatát nem
               örököltem-e én is? Nem származott-e át mindez rám, a hogy a nemes faju rózsából
               vadrózsába oltott galynak minden tulajdonsága átszármazik a belőle nőtt rózsába:
               szine, szaga, ereje?</p>
            <p>Atyám volt a vadrózsa, kissé csipős, szurós modorával, szivének s gondolkozásának
               szintelen, egyszerü, utszéli virágaival. Tőle is örököltem valamit: szerettem a
               szabad levegőt, a szelek járásának kitett nyilt domboldalt, az erdők rejtett,
               hallgatag tisztásait. S kissé huzódoztam a kerti virágok fényes rabságától, a szabad
               növést gátoló formáktól, meg a kertész ollójától.</p>
            <p>Hogy harminczhárom unokanővéremre visszatérjek, azt hiszem, hogy kedves volt nekem az
               ő előkelő különviláguk, a mit maguknak alkottak; csak az keltette fel az
               ellenszenvemet, hogy rózsás arczukon, bátor, fénylő szemükön, fitos orrocskájukon
               kivül semmijük sem volt e világból való, hanem a képzeletnek, az álomnak, a finom s
               kedves hazudásoknak tartománya vette őket körül, a melyből se nem tudtak, se nem
               akartak kiszabadulni haláluk órájáig.</p>
            <p>Harminczhárom unokanővérem társaságában anyám jól érezte magát. Királynő volt, a ki
               előtt harminczhárom felsővidéki szép leány hajtotta meg hódolattal gömbölyü, rózsás
               térdecskéjét. Körülvéve attól a fényes ködtől, a mely harminczhárom felsővidéki kis
               lány kissé tulzott tiszteletnyilvánitásából feléje áradt: semmit sem látott meg a
               gmundeni fürdőéletből olyant, a mi rá nézve kellemetlen volt.</p>
            <p>S az ő harminczhárom hüséges udvarhölgye, viruló, üde szépségük tudatában oly
               méltósággal hordozta meg a sétányokon egyszerü batisztruháját s lőcsei, meg késmárki
               vásárokon össze­szedett kalapjait, mintha chikket, jó izlést, divatot kizárólag tőlük
               lehetne csak tanulni kerek e világon.</p>
            <p>Ugy viselték magukat, mintha a világfürdő s annak minden berendezése, kényelme és
               szóra­kozása egyedül őket illetné. Diadalmasan jártak-keltek, mintha a sétányokon, a
               fényesen kivilágitott étteremben, a játékszobában egy lélek sem volna kivülük. Mintha
               itt s mindenütt az egész világon az övék volna minden: a napfény, a csillagok, az
               illatos hársfaerdők, a férfiak mosolya s fénylő pillantásaik és a föld minden
               országából ide hordott aranynak fénye, (mely nagyon hasonlit a zsákmányára leső
               tigris, sárga, mozdulatlan megigéző szeméhez).</p>
            <p>Oh, én nem voltam elvakulva, tisztán láttam sok olyan dolgot, melyre nem voltam
               elkészülve s mely nagyon fájt, a mig meg nem szoktam.</p>
            <p>A fürdő tele volt angolokkal és amerikaiakkal. Különösen az amerikaiak keltettek nagy
               feltünést; csak ugy szórták a könnyen szerzett pénzt. Sokszor elnéztem e hórihorgas,
               vörös pofaszakállu, fénytelen halszemü férfiakat. Kényelmes koczkás ruhájuk csakugy
               lógott rajtuk, illetlenül nyujtózkodtak ki két-három széken, képviselve Albion
               terjeszkedő természetét; keveset beszéltek, rendesen a Times-t
               olvasták s mindannyian hires nagyevők voltak, még a kenderszőke, sovány ladyk is.</p>
            <p>Véres beafsteknek, hideg halaknak, tengeri rákoknak, mindenféle szárnyas sülteknek
               rengeteg mennyiségét fogyasztották el egy-egy ebéd alkalmával. Ebédjük hatvan, hetven
               frankba került naponta.</p>
            <p>Volt ott egy amerikai divatkereskedőné, a ki háromszor változtatta napjában kalapját
               s öltözetét. Mindent összevásárolt, a mi a kirakatokban megtetszett neki. Azt
               beszélték, hogy négy hétre negyvenezer frankot hozott magával s becsületbeli
               kötelességének tartá azt az utolsó krajczárig elkölteni.</p>
            <p>Ők voltak itt a legnagyobb urak, a szatócsok és gyárosok szürke, lenézett népe, a
               diadalmas harmadikrend, mig a szemtelen pinczérnép bennünket fel sem vett, hiába
               nyult vissza családfánk a honfoglalás idejéig.</p>
            <p>A hosszu, rozsdás angolok mellett mint afféle testes lomha felhők uszkáltak az
               amerikai farmerek és szatócsok a fürdőélet egén. Az egész szolgálattevő személyzetnek
               rajtuk függött a szeme, mindenki az ő mozdulatukat leste, mert ezek a nehéz, sötét
               borulatok a jelenkor egyetlen hatalmával rendelkeztek: az aranyesővel, a
               pénzzáporral.</p>
            <p>Az apró sértegetések minden tüszurását el kellett szenvednem. A hogy hozzánk hozta az
               étlapot, a hogy a levest kitöltötte, a hogy kihuzta a borospalaczk dugóját, a hogy
               fizetéskor visszaadott s a hogy a borravalót megköszönte: mindez szemmelláthatólag
               különbözött ama mohó előzékenységtől s alázatos udvariasságtól, a mivel az az angol
               és amerikai pénzes­zsákokat kiszolgálta. Más volt a mozdulata, a hangja, a szeme
               kifejezése, az egész valója.</p>
            <p>Anyám s harminczhárom unokanővérem mindebből nem vett észre semmit. Vagy talán ugy
               hozta magával a jónevelés, hogy ne vegyék észre a jelentéktelen árnyékot, melyet
               megelé­ge­désük s ragyogó jókedvük egére egy fogadóbeli rabszolgának a feketefrakkos
               alakja vetett?</p>
            <p>Szivemből örültem, hogy nagy lassan elérkezett a szezon utolsó hete.</p>
            <p>Ennek a hétnek egyik kora reggelén egyedül mentem a fürdőkuthoz, csak Plutó kisért,
               egy rózsás orru, szép fejü, okos nézésü, finom alkatu rattler, az én kedvenczem.</p>
            <p>A kutnál nem járt más az öreg bárón s fiatal feleségén kivül.</p>
            <p>Mindenki az öreg ur leányának nézte a szép fiatal asszonyt, a ki az egész szezon
               alatt leányos, hófehér ruhát viselt, minden nap más-más szinü szalaggal diszitve.</p>
            <p>A gyönyörü, kedves teremtés karjára támaszkodva, feléledni látszott a báró magas,
               megtört alakja, s fehér hajjal körülvett vonzó arczából fiatalos elevenséggel
               fénylett ki nyugodt, okos szeme.</p>
            <p>Plutó egész bizalmasan futott hozzájuk s a báróné ruhájához dörzsölte fénylő,
               zsemlyeszinü hátát.</p>
            <p>Elpirultam kutyám e neveletlensége miatt s zavartan fogadtam a báró köszönését.
               Plutót visszahivtam, de ő nem engedelmeskedett, nagy volt a kisértés, hogy maradjon,
               mert a bárónő megsimogatta őt puha kis kezével és czukrot adott neki s a czukorevés
               Plutónak mindig nagy gyöngéje volt.</p>
            <p>Nehány közönyös szót váltottunk a szép őszi reggelről, Plutóról meg a báró egészségi
               állapo­táról.</p>
            <p>A báró nevetve beszélte el, hogy feleségét leányának nézik, a miből sok furcsa
               félreértés támad. Egy fiatal ügyvéd például három napig kisérte őket lépten-nyomon,
               mintha árnyékuk volna. Epedő pillantásokat vetett Katinkára, sőt megvesztegette a
               portást, hogy egy levelet csusztasson a „kisasszony” kezébe, mikor az „öreg ur”, az
               apja, nem lesz otthon.</p>
            <p>A levélen jót nevettünk s én azt irtam a boritékára: „az öreg ur nem apja annak a
               szép nőnek, kit ön, uram levelével kitüntetni szives volt, hanem a férje. Különben
               hizeleg neki, hogy a bárónőt, a ki hat éves asszony, még sokan fiatal leánynak
               nézik.”</p>
            <p>Azóta a fiatal ur mindig gondosan elkerül bennünket, mindenütt kitér az utunkból,
               pedig én nem veszem rossz néven teljesen jó szándéku tévedését.</p>
            <p>Leirhatatlanul gyöngéd pillantást vetett nejére, köszönt s botjára, meg a bárónő
               karjára támaszkodva, lassu, vontatott lépéssel ment odább. A hütelen Plutó nagy
               zavarban állt az ut közepén, nem tudta magát hirtelen elhatározni, hogy velem
               maradjon-e vagy utánuk fusson?</p>
            <p>Én is utána néztem az aggastyánnak s azon gondolkoztam, mi birhatja rá az olyan szép,
               fiatal nőt, mint a bárónő, arra, hogy hozzá menjen egy öreg emberhez? Mit érez
               iránta? Hálát, tiszteletet, szánalmat? Mert szerelmet nem érezhet. S lehet szerelem
               nélkül férjhez menni?</p>
            <p>Gondolatokba merülve mentem fölfelé a hegyen. Czipőm átázott a harmatos füben, két
               tehén jött rám szemközt, nagy, gömbölyü, jámbor szemükkel merően nézve rám. Falusi
               leány létem­re is megijedtem s halk sikoltással ugrottam egy galagonya bokor mögé.
               Hajlós ágába jól megkapaszkodva, kissé megszédülve néztem le a völgybe, várva, hogy
               valahonnan fel­bukkanjon ő... A völgy nyugodtan s derülten terült el alattam. Napfény
               szikrázott a harmatos gyepen, szelid, hófehér tehenek egykedvüen ropogtatták a friss
               füvet, ha egyikük megráz­kódott, megszólalt mélán a kolompja. „Ő” nem jött, hogy
               megmentsen két pár állati szemnek bamba nézésétől. Nem is illenék különben egy
               regényhőshöz ily rosszul választani meg első fellépésének idejét. Hova lenne akkor a
               hatás?</p>
            <p>A hegyről lesiettem s az erdőhöz vivő utra tértem.</p>
            <p>Csenddel, hüvösséggel s az árny meg a napfény váltakozó játékával fogadott a fiatal
               erdő, valamelyik osztrák gróf tulajdona. Ahogy a szél megmozditotta a lombokat,
               mindenfelől beözönlött a napfény a pillanatra támadt nyilásokon.</p>
            <p>Az ut mentén levágott fatörzsek hevertek mozdulatlanul, leültem egyre s az
               összeboruló tölgyfák zöld szövedékén át az apró, fehér bárányfellegekkel beszegett
               égboltra néztem.</p>
            <p>A mint igy hátra vetett fejjel sokáig felfelé néztem, ugy tünt fel nekem az égbolt,
               mint valami nagy, mély, kék viznek csendes tükrözése.</p>
            <p>Felálltam és tovább mentem. Az öreg erdészszel találkoztam, a mint vállra vetett
               fegyverrel járt-kelt a favágók között.</p>
            <p>Az erdőt egy helyen irtották, két-három favágó fejszéje érte a halálra szánt fák
               sudarát, fél­lábnyi magasságban a gyökér felett.</p>
            <p>Kiméletlen fejszecsapások csattogásától visszhangzott az erdő. A levágott fák lassan,
               kemény eséssel, mereven a földhöz vágták magukat, mint az olyan emberek, a kik
               szivszélhüdésben hirtelen halnak meg.</p>
            <p>Ez a látvány elszomoritott s az erdész köszönését kedvetlenül fogadtam.</p>
            <p>- Szegény, szép fák, - mondám feléje fordulva - mily kár meghalniok ily fiatalon.</p>
            <p>Akaratlanul használtam a „meghalás” kifejezést, mintha élő emberek s nem fák
               elmulásáról szólanék.</p>
            <p>Az erdész busan rázta fejét s hozzámszegődött, hogy házához kisérjen.</p>
            <p>- Mindenből hasznot akarnak ma már huzni az emberek. Csak azért ültetik a fákat, hogy
               legyen mit levágniok. A favágás engem is mindig a meghalásra emlékeztet. Higyje meg,
               Eliz kisasszony, hogy a fáknak is nehezükre esik meghalni, mert ők is örülnek az
               életnek: a tavasz­nak, melytől minden legkisebb galyjuk kizöldül; a napfénynek, mely
               át meg átjárja testüket; s a szélnek, mely megrázza és felfrissiti őket.</p>
            <p>Husz perczig tartó sebes járás után elértük az erdészlakot. Ide már nem hallatszott
               el a fejszék csattogása.</p>
            <p>Egyszerü, fehérre meszelt ház volt az erdészlak, három tiszta szobája s egy konyhája
               volt. Százados tölgyfák terjesztették föléje árnyékukat, kint, az ágas tele volt
               tisztán tartott csuprok­kal, tej, vaj, fekete szeder és frissen szedett, illatos
               erdei szamóczának.</p>
            <p>Az anyóka, az erdészné, fürgén megteritette a szabadba kihozott asztalt s én egy
               csupor édes, jéghideg tejet ittam meg jóizüen és néhány szem szamóczát ettem
               utána.</p>
            <p>Közel hozzánk, de már az erdőszélen, régi, mohhal benőtt kut volt, legkedvesebb
               ülőhelyem, valahányszor az erdészlakhoz kijöttem.</p>
            <p>Leültem most is a mohos kő szélére s az ágasba kapaszkodva néztem bele a kutba. Négy
               ölnyi mélységből, félhomályba borulva csillogott felém mozdulatlan, sötétszürke
               tükre, melyben tisztán megláttam egész alakomat. Senki sem hordott vizet innen, maguk
               a favágók is inkább a félórányira levő csurgóban töltötték meg cserépkorsójukat. Az a
               hire volt a kutnak, hogy egy szép parasztleány beleölte magát szerelmi bánatában.
               Azóta nem ivott belőle senki, vize még sem romlott meg, üdén, hidegen, változatlanul
               fénylett lenn a négy öles mélységben, mintha a kutba ejtett nagy, kerek, kissé
               domboru aczéltükör volna. A tündérek tükre, melyben aranyhajukat fésülik.</p>
            <p>Álmodozó természetü lévén, sokszor fürkésztem e kut titkát. Merően, sokáig néztem
               bele, mignem azt hittem, hogy felszinre jött az öngyilkos leány teste s halvány
               arcza, lezárt szeme, elomló fekete haja képzeletben megjelent nekem.</p>
            <p>Mikor az ágasba fogódzva jól belehajoltam a kutba, azon gondolkoztam: vajjon mikor ő
               utoljára fölébe hajolt s feldult, kétségbeesett arcza ott tükröződött vissza, a hol
               most az én arczom látszik: mit gondolt? megborzadt-e a halál gondolatától? s a más
               világtól, mely reá a mélységen tul várakozik.</p>
            <p>Már régóta néztem a kutba. Oly tisztán visszaadta arczomat, hogy megijedtem tőle.
               Egyszer csak néhány röpdöső Katiczabogár eshetett bele, mert a nagy, kerek aczéltükör
               ezer meg ezer darabra tört s csak nagysokára nyugodott meg az ingó-bingó viz annyira,
               hogy szorosan a magam alakja mellett egy fiatal, szép férfi arczát pillantottam
               meg.</p>
            <p>Azt hittem álmodom, vagy képzeletem üz játékot velem. A puha, nyári kalap alatt
               nemes­szabásu, vonzó arcz látszott. Jól megnéztem. Minden kislánykori babona eszembe
               jutott, s nem kételkedtem benne, hogy képzeletem valami csodálatos ereje folytán azt
               a férfit látom a kutban, a kit a sors nekem rendelt.</p>
            <p>Ebben a perczben erős kar fogott át s kellemes férfihang szólalt meg a hátam
               mögött.</p>
            <p>- Kisasszony, mindjárt a kutba szédül.</p>
            <p>Csakugyan megszédültem. Kezem lehanyatlott a kutágasról, fülem zugott, szemem
               lecsukódott.</p>
            <p>Az egész változás nehány másodperczig tartott. Mikor szememet ujra felnyitottam a
               gyepen ültem, közel a kuthoz, s az anyóka erős gyöngyvirág eczettel dörzsölte
               homlokomat, meg halán­tékomat.</p>
            <p>Valami titkos erőtől kényszeritve felemeltem fejemet és körülnéztem.</p>
            <p>Ott állt, cognacot töltve nagy vigyázattal egy darab fehér czukorra.</p>
            <p>Középmagas növésü, arányos, elegáns férfi volt. Különösen a szemei ragadták meg
               figyelme­met; sohasem láttam szebb, lelkesebb, fénylőbb szemeket az ő szemeinél.</p>
            <p>Ugy látszik, megmondták neki az öregek, hogy ki vagyok, mert nem használta többé a
               közön­séges „kisasszony” megszólitást.</p>
            <p>Egy ezüstkanálon elém tartá a cognakkal beitatott czukorkát.</p>
            <p>- Ez, kérem, használni fog.</p>
            <p>Félrevontam számat, mikor az erős szesz nyelvemet érinté.</p>
            <p>- Éget, mondám, szememet erősen s hirtelen bezárva, mintha vakitó fénysugár érte
               volna.</p>
            <p>- Nem tesz semmit, - válaszolá, s kedves, kissé fátyolozott hangja csodálatosan
               lecsillapitá felindulásomat.</p>
            <p>- Miért lettem rosszul? - kérdém az öreg anyótól, de azon titkos reményben, hogy az
               ismeretlen férfi felel kérdésemre.</p>
            <p>- Sokáig nézett a kútba. Mit látott ott a maga szép arczán kivül? - felelé, mialatt
               az anyóka egy pohár friss vizért tipegett el.</p>
            <p>- Nem a magam arczát néztem, - mondám nehezen titkolható kedvetlenséggel. - Annak a
               szegény leánynak a képét akartam képzeletben elővarázsolni, a ki néhány évvel ezelőtt
               a kutba ölte magát.</p>
            <p>Elkomolyodott s felhagyott a könnyed, enyelgő hanggal - ugy hát e kut egy fiatal
               leány sirja?</p>
            <p>Körülnézett. A kut körül sötét szinü, buja fü nőtt s égő szinü mezei virágok
               nyiladoztak mindenütt. Bizonyára érezte a letaposott ezerjófü szagát. A tiszta,
               átlátszó szeptemberi levegőben fehér vonalakban szállongott a „vén asszonyok nyara” s
               a legényhüség virágának szétfuvott bolyhai. Egy-kettő rászállott divatos, világos
               kabátjára, gondosan s vigyázattal verte le.</p>
            <p>- Igy már értem, mondá s szeméből eltünt a mosoly. - Fiatal leányokat meg szokta
               hatni a fiatal lányok tragédiája. Hogy sohasem javulnak meg a férfiak, s hogy sohasem
               lesznek már egyszer okosabbak a nők!</p>
            <p>Szünet állt be, mely után bemutatta magát. Valami szürke polgári neve volt, nem
               tudtam megjegyezni. De a keresztneve, Ottó, megmaradt emlékezetemben.</p>
            <p>Különben álnevet is mondhatott. Egész valója, minden mozdulata s kifogástalan
               öltözete nagyurias volt. Valami álöltözetü uri ember, gondolám s makacsul
               ragaszkodtam e gondo­lathoz. Ő a mi körünkből való. Harmiczhárom unokanővérem fog
               tanuságot tenni a mellett, hogy polgárembernek nincs módjában eltanulni ennyi
               eleganciát.</p>
            <p>Hazakisért, délben a közös ebédnél hozzánk jött s anyámnak s harminczhárom bájos
               unoka­nővéremnek bemutatta magát. Ezek először kereszttüzbe fogták. Ez kellemes
               mulatság annak, a ki csak távolról nézi. Ha a kiszemelt férfi elveszti hidegvérét, ha
               finom csaláncsipésektől megkinzott homlokát alázatosan lehajtja, ha legyőzöttnek
               vallja magát, akkor olyanná válik, mint az erkölcsi halott, a kit másodszor
               kereszttüzbe fogni, szép leányokhoz méltatlan fog­lalkozás.</p>
            <p>De ha diadalmasan kiállja az ostromot, ha nem veszti el fejét az édes háboruban, ha
               röptiben elfogja s gyorsan visszaröpiti az elmésség aranyozott hegyü nyilait, akkor ő
               lesz a nap hőse, s harminczhárom eszes, ügyes felvidéki leány bálványa,
               szemefénye.</p>
            <p>Ő nagyszerüen kiállta az ostromot, meglátszott, hogy nagy gyakorlata van az ily
               ostromok sikeres visszaverésében. Harminczhárom bájos unokahugom egymásután hagyott
               fel a reménytelen harczczal, s egymásután vonult vissza a mama méltóságának és
               csillagkeresztes hölgy voltának védősánczai mögé.</p>
            <p>Én alig válthattam vele pár közönyös szót, s most homályosan kezdtem sejteni, hogy a
               mama az én érdekemben rosszul teszi, hogy ily vig, szép és elragadó testőrséget tart
               maga körül, a minő az én harminczhárom unokanővérem. Égetve, dulva, rabokat ejtve
               vonul át ez a gyönyörü martalóczcsapat az utjába akadó férfisziveken. Mi marad hát
               nekem (a ki komolyan s álmodozva, nyomukban ballagok), leégetni s meghóditani való
               tartomány?</p>
            <p>Délután rossz kedvem volt, de unokanővéreim mind róla beszéltek. Nagy kár, hogy
               ügyvéd, - ebben megegyeztek mindnyájan. Aztán, a mint előre láttam, nem fogytak ki
               szépségének s uras modorának magasztalásából. Nem lateiner, egy szivvel, egy szájjal
               ezt hirdették. Majd meglátjátok, mondá egyikök, hogy ez az ur valamelyik
               unokatestvérünk. Kisül róla, hogy szép arcza, kedves beszéde, hamisitatlan
               előkelősége csak a mi szétágazó családunkból kerül ki.</p>
            <p>Sőt anyám is komolyan állitá, gyöngyháznyelü lorgnetját kifogástalan elegáncziával az
               orrának támasztva, hogy az ügyvéd arczának határozottan Andrásfalvy jellege van.</p>
            <p>Este feltettem magamban, hogy nem megyek le vacsorázni a fürdő éttermébe. Főfájást
               adtam ürügyül, tulajdonképpen pedig magányosság után vágyódtam, hogy kissé
               összeszedjem gondolataimat.</p>
            <p>Lámpát gyujtottam s valami érzékeny angol regény olvasásába fogtam. Nem ment
               sehogy­sem. Nem könyvekben, az életben kerestem immár a regényt. S az a lord, a ki
               Miss Ella len­szőke fejét elforgatja, aztán gyalázatosan megcsalja, s szerelmes
               szivét megtöri: veszedelme­sen kezdett hasonlitani ahhoz az urhoz, a kinek szép arcza
               az én fejem mellett jelent ma meg az erdei kut tiszta tükörében...</p>
            <p>Felkeltem, hogy kimenjek az erkélyre. Ekkor a szomszéd szobában, a hol anyám
               ezüst-szekrénye s ékszerdoboza állott, halk nesz vonta magára figyelmemet. A
               szőnyegen óvatosan lépkedő czipőnek a nesze.</p>
            <p>Minden vérem a szivemre tolult, bekiáltottam, hogy ki jár ott? A nesz hirtelen
               megszünt, s a kiabálásomra valahonnan elősiető szobaleány futólag átkutatta a szobát.
               Sehol senki. A nehéz, sárga brokát-függöny megmozdult ugyan kissé, de hát azt
               bizonyára a szél mozgatta meg. A szobalány kivülről rám zárta az ajtót, hogy a
               lépcsőkön ne lopózhassék be se tolvaj, se szivtolvaj.</p>
            <p>Mert a halk lépésnek zaja mindenféle bolondos gondolatot ébresztett bennem. Például
               olyant, hogy Rómeó titokban bejő hozzám s a félhomályban térdre ereszkedik előttem,
               Juliája előtt.</p>
            <p>Kissé megnyugodva, hogy a lépcsők felől magamat biztosságban tudtam, az erkélyre
               léptem.</p>
            <p>Uj hold volt, a hold vékony, ezüst sarlója nem adott semmi fényt. Lent, az épületet
               körülfogó kertben oly méla csend volt, hogy meghallottam az elülő madarak
               csiripelését s valahol messze, a kert mélyében, a fülemüle őszi csicsergését.</p>
            <p>Egy-egy érett őszi baraczk hullott le fájáról a fübe, annyi zajjal, mintha csupa
               merész s érett Rómeók potyogtak volna le a kőfalról, melyen át akartak mászni, hogy
               lássák Juliát.</p>
            <p>Julia ott állt az erkélyen s álmodozva nézte a csillagok nyugodt rezgését, a
               megmérhetetlen égbolton.</p>
            <p>S hol van Rómeó? A közös étterem nagy üvegajtói s ablakai nyitva voltak s
               átvilágitottak a szeptemberi éjszakán. Rómeó ott van, körülfogva harminczhárom bájos
               farkasveremtől, melyek közül egybe könnyen belehull!</p>
            <p>Egyszerre felrántotta valaki az erkélyre vezető üvegajtót s az erkélyen leereszkedve,
               tovább futott a kert gyepén. Az ijedtségtől csaknem kővé meredve néztem a homályban
               mozgó alakot. Még időm sem volt kiabálni, máris felkuszott a két öles kőfalon s a
               másik oldalon egyetlen szökéssel vetette le magát.</p>
            <p>- Segitség, tolvaj, gyilkos, - kiáltám hangomat visszanyerve, mikor a falon tul
               keletkező zajra lettem figyelmessé.</p>
            <p>Ott két küzdő férfi ütött lármát. A tolvajt bizonyára nyakon fogta valami magányos
               járókelő. Erős aczélmarka lehetett, mert nemsokára két férfi alak jelent meg a
               főúton, elől a tolvaj, utána, kezeit hátracsavarva egy nyulánk, középmagas alak;
               uriembernek kellett lenni, mert az egyik kertilámpa világánál szemembe tünt
               laktopánja fénye s világos, divatos nyári öltözete.</p>
            <p>A kiabálásomra összefutott cselédség csakhamar istenigazában megkötözte a tolvaj
               urat; a ki elfogta, könnyü, ruganyos léptekkel sietett fel a lépcsőn. Bizonyára arról
               akart meggyőződni, nem történt-e nekem valami komoly bajom?</p>
            <p>A szobalány kivülről kinyitotta az ajtót s a szalon-lámpa rózsaszin, enyhe
               világitásban meg­jelent az Ottó nemes, halvány arcza, melyen nem látszott meg a
               lefolyt, kétségbeesett küzdelem nyoma.</p>
            <p>Eléje akartam sietni, de a szoba közepén mozdulatlanul állva maradtam, mintha
               márvány­szoborrá változtam volna.</p>
            <p>Mosolyogva szólitott meg, mintha misem történt volna.</p>
            <p>- Aztán még kételkedjék valaki az előérzetekben.</p>
            <p>Jókedvüen vacsorázom szeretetreméltó unokanővérei társaságában, mikor hirtelen ugy
               érez­tem, mintha kegyednek rám szüksége volna. A kártyajáték udvariatlan ürügye alatt
               távozom s egyenesen a villa kapuja felé tartok. Egyszerre az égből vagy a fellegekből
               egy sötét alak simult alá a kertjük kőfaláról. Czipőit kezében hozza, esés közben két
               ezüst karos gyertya­tartót ejt ki a hóna alól. Ezt az urat gondolám, okos dolog lesz
               nyakon csipni. A többit tudja. Azért bátorkodtam feljönni, hogy személyesen
               meggyőződjem róla, hogy szép fejének egy hajszála sem görbült meg.</p>
            <p>Az utolsó szavakat szokatlanul gyöngéden ejté ki s szép, lelkes szemei szememet
               keresték.</p>
            <p>Megköszöntem neki váratlan közbelépését, de egész valómon meglátszott, (én legalább
               meg voltam győződve róla) hogy az egész tolvajhistória kellemetlenül hatott rám, s
               boldog álmodozásomból riasztott fel kiméletlenül.</p>
            <p>Egy pillanattal sem időzött tovább, mint a hogy illett és mély meghajlással vett
               bucsut tőlem.</p>
            <p>Én meg ujra az erkélyre léptem, de nem néztem utána, hanem a kert azon
               árnyékbaborult, sötét része felé néztem állhatatosan, a honnét a bokrok közül a
               csalogány édes-bus szava szólott.</p>
            <p>Az egész tolvajhistóriából egyedül az maradt meg lelkemben, hogy Rómeó mégis csak ott
               járt-kelt a csillagfényes őszi éjszakában a Julia erkélye alatt!</p>
            <p> </p>
         </div>
         <div type="chapter">
            <head>
               ÖTÖDIK FEJEZET.Jégzajlás.
            </head>
            <p>Két év eltelt, külsőleg kezdtem megférfiasodni, megvállasodtam, hangom mélyebb lett s
               csinos barna cotlettem nőtt, a mire megvolt az a határozott véleményem, hogy nagyon
               imponál.</p>
            <p>A tornatanárékat rég otthagytam és elegáns legényszállást béreltem, istállóval, mert
               anyám ugy kivánta, hogy fogatot és hátaslovat tartsak.</p>
            <p>Fogatom teljesen magyar stilü volt. A lovak szerszáma, a jukkerkocsim formája, a
               kocsisom viselete, mind tősgyökeres magyar.</p>
            <p>Ha napfényes délelőttökön kilovagoltam, vagy délután lovaimat hajtottam, szép női
               fejek néztek utánam a nyitott ablakokból. Nyitott ablak: kinyilt sziv, gondolám, s
               egyszerü fő­bolintással, bizalmasan köszöngettem nekik.</p>
            <p>A márczius tizenötödiki kaland e két év alatt kiszivárgott s hire elterjedt a
               környéken.</p>
            <p>Fel is kaptak érte az uri családok körében és sok felköszöntőt kellett
               végigszenvednem fiatalos fővel elkövetett tettemért.</p>
            <p>Nem is kellene talán felemlitenem, hogy jól megtanultam a ferblit, kalábert, tarokkot
               és sok egyéb kártyajátékot, mely abban az időben éppugy hozzátartozott a magyar ember
               nevelésé­hez, mint manapság a zongorázás és a francziául beszélés.</p>
            <p>Sok pénzébe került apámnak, ez a kártyázási tanfolyam, de soha sem vált
               szenvedélyemmé, az engem fel nem izgatott.</p>
            <p>Barátaim közt különösen egy volt ez időben, a kivel elválhatatlanok voltunk, mint a
               test és az árnyéka. Péter Ottónak hivták s egy szegény özvegy szatócsné fia volt. Az
               anyja füszert, sót, lisztet, szappant, ostornyelet s szivart árult a kishid-utczában.
               Szegényesen, összehuzva élt s nehezére esett felnevelni egyetlen fiát. Nélkülözés,
               olykor nyomor közt nőtt fel Ottó, sötét, homályos szobában élt, soha uri körökben nem
               forgott, mégis olyan, minden izében, uri fiu vált belőle, a minővel kevéssel
               találkoztam életemben.</p>
            <p>Ki tudná megmondani honnét vette telivér uri hajlamait, s hol sajátitotta el mindazt,
               a miben társai közül oly magasan kivált?</p>
            <p>Már a természet is pazar kézzel halmozta rá áldásait.</p>
            <p>Olyan szép fiu volt, a minőt keveset láttam. Szép, nemes szabásu arcza, lelkes, barna
               szeme, nyulánk, elegáns növése, kellemes, kissé raccsoló beszéde volt. Azok közé a
               vonzó férfi szépségek közé tartozott, a kik iránt senki sem maradhat közönyös. Jó
               izlése volt s mindig jól öltözködött. Nem olyan vidéki divathős volt ő, a ki nem
               képes elkerülni a közhahotát; hanem fejlett izlésü uri ember, a ki a divatot nem
               majmolta minden tulzásában, hanem ellentállni is tudott neki, sőt olykor hadat is
               üzent hóbortos kinövéseinek, a jó izlés nevében.</p>
            <p>Gyorseszü, szellemes, bátor lévén, a ki lélekjelenlétét soha, semmi körülmények
               között sem vesztette el, nagy sikereket aratott a nők társaságában.</p>
            <p>De mi férfiak talán még inkább szerettük. Kitünően kártyázott, s elegánsan nyert vagy
               veszi­tett. Pompásan vivott, félelmetes lövő volt, szóval a sportnak minden nemében
               helyén volt. Soha sem láttam kecsesebben tánczolni csárdást, mint ő; minden bálban
               sok nézője és bámulója akadt, a czigány maga, nagyobb animóval huzta neki a tüzes
               csárdást, s az andalgó lassut, mint más ember fiának.</p>
            <p>Sokszor faggattam, hol fejlődött ily tökéletes világfivá?</p>
            <p>- Ugy születtem, barátom, mindez rám ragadt, azt sem tudom, hogyan, azt sem tudom,
               hol. Talán a véremben van.</p>
            <p>Valóban, a vérében volt, holott se apja, se nagyapja, se dédapja nem értett egyébhez
               az üzletnél és sült nyárspolgár volt valamennyi.</p>
            <p>Olykor öreg, özvegy anyjában véltem feltalálni ennyi szépség s ennyi kellem forrását.
               De a jóságos, ránczos arczban nyoma sem volt a fiu előkelő szépségének s urias
               hajlamának.</p>
            <p>Egyszer megmutatta Ottó atyja arczképét. Egy ügyes, az élet nehézségeivel, sok
               szivóssággal küzdő szatócsnak arcza nézett a vászonról reám. Alacsony homloka,
               makacs, keményen zárt szája, vastag, husos orra s nagy, lelógó bajusza egyáltalán nem
               magyarázhatta meg fia szép­ségét s egész urias valóját.</p>
            <p>Harmadéves jogász volt, öt évvel volt idősebb nálam és lassanként oktatómmá,
               mesteremmé nőtte ki magát. Modora megnyerő és nagyon természetes volt, egyaránt távol
               a tolakodástól s a hideg tartózkodástól.</p>
            <p>Egy kis város szögletes és sok fonáksággal átitatott társadalmában élvén, mindig
               szerencsésen kikerülte az olyan összeütközéseket, melyeket aztán csak fegyverrel
               lehet megoldani. Félel­mes vivóhire nem tette kihivóvá s türelmetlenné, az
               összeütközést nem kereste, de ki sem tért neki.</p>
            <p>A politizálást nem szerette, a népszerüségre nem sokat adott, minden törekvése az
               volt, hogy ügyvéddé legyen s irodát nyithasson minél előbb.</p>
            <p>Csodálatos emberismerete és élettapasztalata volt, a mit szükség esetén jól fel
               tudott használni a maga és barátai érdekében.</p>
            <p>A kártyán sokat nyervén, bőven volt pénze mindig. Azonkivül oly hitele volt, hogy
               csak a kezét kellett kinyujtania az uzsorások pénze után s azok habozás és
               meggondolás nélkül lábaihoz rakták.</p>
            <p>A pinczér, a ki nagyon visszaélt a mi fiatalságunkkal, soha sem merte megcsalni őt,
               pedig mindenki tudta, hogy előtte a pénznek becse nincs s könnyen tulad rajta.</p>
            <p>Kereskedők soha sem varrták az ő nyakára rossz portékájukat, még az uzsorások is
               kimélték s ugy a kedvébe jártak, mintha valami fejedelmi nagy vagyon várna rá,
               szegény, özvegy anyjának halála után.</p>
            <p>A szépség, kellem és szeretetreméltóság hatalmával birva, igy uralkodott ő az emberek
               szivén, de sohasem élt vissza vele s volt elég egészséges önzése hozzá, hogy csak
               vigyázva nyuljon a rokonszenvnek azon nagy tőkéjéhez, mely a kis város társadalmában
               korlátlanul rendelkezé­sére állott.</p>
            <p>Mindig szivesen állt barátai szolgálatára, de ő semmit sem fogadott el tőlük: ez volt
               az ő ereje s rám gyakorolt nagy befolyásának titka.</p>
            <p>Barátsága jótékony befolyással volt rám. Fiatalságom és vagyonosságom hire
               czéltáblájává tett az emberek kapzsiságának és önzésének. Szabók, divatárusok,
               ékszerészek egytől-egyik azon voltak, hogy én legyek az ő aranytermő fájuk s
               ugyancsak rázták, czibálták türelmes gallyaimat.</p>
            <p>Nem egyszer adtam kisebb kölcsönöket barátaimnak s váltókat irtam alá értük, melyeket
               rendszerint nekem kellett megfizetni.</p>
            <p>Mióta Ottó elválhatatlan barátommá lett, mindez megváltozott. Apránkint elriasztá
               mellőlem az élősdieket s mindenféle udvari szállitóim ijedelmére, kezébe vette
               számláim rendezését.</p>
            <p>- Kedves Attila, mondá gyakran, te kész zsákmánya vagy embertársaid önzésének. Olyan
               vagy, mint az utszéli fa, mely önként kinálja gyümölcsét minden járókelőnek. Ennek
               véget kell vetni, barátom, már csak a magad tekintélye érdekében is. Az embereknek
               nem imponál az olyan, a ki kihagyja fosztani magát. A naivság csak tizenhat éves kis
               lányoknak áll jól, férfinak nem válik diszére.</p>
            <p>... Lerchenfeld ott hagyta a katonaságot s vámhivatalnokká lett. Az eljegyzés
               megvolt, Rózsikáéknak a rózsás fülük sem látszott ki a sok varrásból, himzésből,
               patyolat fehérnemü készitéséből. Az összegyült munka csak ugy égett az ügyes
               kezükben. Kedves napok voltak azok. Együtt járták sorba a boltokat, kiválasztották a
               butorokat, csipkét, függönyt, ruhának való selymet.</p>
            <p>Én is leereszkedtem néha hozzájuk csinos jukker-fogatom magas bakjáról, honnét
               büszkén néztem le a világot, melyben hütelen szép nők járnak-kelnek, kárhozatosan
               mosolyognak s mély nyomokat hagynak szivünkön, mint angol czipőjük sarka a felázott
               talajon.</p>
            <p>A tél nagy részét otthon töltöttem. Atyám szónélkül kifizette adósságaimat, tetszett
               neki, hogy ezt a tömérdek pénzt barátaimra és nőkre költöttem el.</p>
            <p>- Jó vérü a fiu - mondá szelid megelégedéssel. - Én is sok pénzébe kerültem az
               apámnak tizennyolcz éves koromban. Fiatalság: bolondság.</p>
            <p>Ezzel el volt intézve az a kellemetlen ügy, mely nekem oly sok nyugtalanságot és
               álmatlan éjszakát szerzett.</p>
            <p>Anyám nem tudott az egész dologról semmit. Apám egyenesen figyelmeztetett, hogy neki
               ne szóljak.</p>
            <p>- Nagy búba merülne anyád, ha megtudná. Azt hinné, hogy fenékig meg vagy romolva,
               fiam és siratna keservesen. Nők nem értenek az ilyesmihez; nincsenek tisztában a
               fiatal vér törvé­nyével. A fától nem veszik rossz néven, hogy kivirágzik, de a
               fiuktól rossz néven veszik, ha enged ugyanazon nagy természeti erő parancsának,
               melytől virágba borult a fa.</p>
            <p>Ez az intés igazán fölösleges volt. Nem lett volna hatalom, mely reá tudott volna
               venni, hogy anyámat beavassam titkomba. Sokkal jobban ismertem zárkózott, előkelő,
               ilynemü bizalmas­kodást kizáró természetét és szigoru, vallásos elveit a fiatal
               emberek erkölcsét illetőleg.</p>
            <p>Otthon különben semmi sem változott. Az ispán még mindig megtartotta
               bagaria-csizmáját s a fehér keztyüs, kifogástalan inas még mindig ott állt anyám háta
               mögött, ha ebédhez ültünk.</p>
            <p>Apám most is a kertiházban érezte jól magát barátaival, a kik előtt még mindig zárva
               maradtak anyám lakosztályának fehérre festett, aranyozott ajtói. Lángpallossal,
               láthatatlan alakban állott őrt az előkelőség és jóizlés e paradicsomának bejáratánál
               a megtestesült illem szigoru alakja.</p>
            <p>Eliz már nagy leány volt. Szép, kissé hideg leány lett; méla, epedő szeme, finom,
               karcsu növé­se, halk beszéde nagyon elütött unokanővéreinek vidor, lobogó lánggal égő
               természe­tétől. Négyen vagy öten nálunk töltötték a telet s mintha eleven ördögök
               volnának, fenekestül felforgatták az egész ősi házat. Hangos lett tőlük a nagy, néma
               uri ház.</p>
            <p>Anyám megöregedett kissé. Arcza halványabb lett és megsoványodott, hajában
               ezüstszálak csillogtak.</p>
            <p>Engem, mint a ház örökösét, szokatlan fénynyel fogadtak és egyik ünnepélyt a másik
               után rendezték a tiszteletemre.</p>
            <p>A faluban két század dragonyos feküdt, tisztikara állandó vendége volt házunknak,
               apám nagy bosszuságára. Unokahugaim szivesen látták a nyalka hadfiakat, németül
               beszéltek velük, vidáman keringőztek, elfogadták virág- és bonbon-küldeményüket, de
               Eliz hideg, közönyös, zárkózott maradt.</p>
            <p>Ha unokahugai faggatták érte, vállat vont és kitérően felelt.</p>
            <p>- Unom őket, - mondá, de szavából kiérzett, hogy mélyen lenézi hófehér kabátjukat s
               gondosan fésült, üres fejüket.</p>
            <p>Néha, ha nagyon rossz kedve volt, hozzátette:</p>
            <p>- Mindenféle jött-ment népség. Csupa „Soldatenkind”; manipuláns őrmesterek s
               közlegényből lett kapitányok fiai. Aztán egy-két német koldusbáró, atyjuk a bárói
               koronát valami katonai érdemrenddel kapta. Egyetlen igazi uri fiu sincs köztük.
               Hagyjatok békét nekem, nem elég, ha az Andrásfalvy-kastélyban ti, meg anyám jól
               bántok velük?</p>
            <p>Bájos unokahugaim nem is nagyon erőltették a dolgot és a tisztek is könnyü szerrel
               kár­pótolták magukat a házikisasszony gőgös közönyéért az unokahugok
               szeretetreméltóságával és kedves előzékenységével.</p>
            <p>Tánczoltak, korcsolyáztak, szánkáztak, bolondos farsangi meneteket és álarczos
               mulatságokat rendeztek. Néha pisztolyból czélba lőttek; unokahugaim nem minden
               szemhunyoritás nélkül, halk sikolyokat eregetve lövöldöztek a czéltáblára, mely egy
               papirból készitett, embernagy­ságu dragonyoshadnagy volt, kifogástalan fehér kabátja
               közepén egy nagy piros szivvel, mely - Eliz erős megjegyzése szerint, - valami
               ökörvérből támadt vörös foltnak látszott.</p>
            <p>Atyám kényes helyzetben volt a tisztikarral szemben. Lehetőleg elszigetelte magát
               tőlük, sokszor - sok sürü dolgát hozva fel ürügyül - be se jött, mikor nálunk voltak.
               Barátait nem igen hivta meg házához ebben a kritikus időben, mert félt az
               összeütközéstől. Inkább maga kereste a jó hazafiakat, nagyokat busulván velük a haza
               sorsán és gyöngéd formában, de annál határozottabban birálta anyámnak, a
               csillagkeresztes hölgynek azon eljárását, hogy házából dragonyos-kaszárnyát
               csinált.</p>
            <p>De ezekben a körökben is oly nagy tisztelettel viseltettek anyám iránt, hogy még ezt
               a dolgát is elnézték neki, bár sértette legbensőbb nemzeti érzésüket. Fátyolt
               vetettek rá és annál nagyobb örömmel ittak Eliz egészségére, a ki - a mint apám ezt
               nekik ragyogó arczczal beszélte - jó magyar honleányhoz illően viseli magát a
               fehérkabátos tengeri nyulakkal szemben. Fehér tengerinyulnak hivták a dragonyosokat,
               visszaemlékezve arra a boldog, di­cső­séges időre, mikor félénk nyul gyanánt,
               bokorról-bokorra futottak üldöző huszárszázadaink elől Szolnoknál és másutt.</p>
            <p>Hazajöttöm változtatott a helyzeten. Nehány hét az én dédelgetésemnek volt szentelve,
               szük, bizalmas családi körben, csak nekem éltek az én drága kedveseim.</p>
            <p>Unokahugaim hallottak valamit harangozni az én rebellis szándékomról, mikor fiatal
               fővel egy kaszárnyát akartunk megostromolni. Hirtelen fordult a szél, a német szót s
               a német tiszte­ket feltünően elhanyagolták, nemzetiszin szalaggal kötötték meg
               hajukat, ingvállban jártak és piczi piros csizmát huztak formás lábacskájukra.</p>
            <p>Anyám, az ő nyugodt, hideg fensőbbségével meg akarta forditani az ellene fordult
               hangulatot, de látva, hogy én vagyok az oka és középpontja unokahugaim hazafias
               felbuzdulásának, fokonkint alább hagyott ellenállásával, és a szeme előtt végbemenő
               házi forradalomnak tétlen nézője lett.</p>
            <p>Én siettem a kedvező pillanatot lehetőleg kizsákmányolni. Irtam barátaimnak és néhány
               nap mulva hét-nyolcz fiatal jogász jött hozzánk néhány heti tartózkodásra.
               Kossuth-kalapot, szük magyar ruhát, hangos, zengő sarkantyut viseltünk mindannyian.
               Apám elemében volt, helyünket se lelte, meghordozott bennünket az egész vidéken.
               Etettek, itattak, ünnepeltek bennünket mindenfelé. Elneveztek a haza reményeinek.</p>
            <p>Unokahugaim felhagytak a lovagvárak és nagyuri kastélyoknak képzeletben való
               épitésével, elfeledték a gótai almanachot, nem beszéltek raccsolva, német szavak
               pamutszálait szőve a magyar beszéd fénylő, szines selyemszövetébe. Mondom, mindezt
               oly könnyen és oly termé­szetesen hagyták el, mintha kalapot vagy kendőt
               változtatnának.</p>
            <p>Demokraták és hazafiak lettek néhány lelkes, csinos jogászgyerek kedvéért, a kik
               tüzesen és kitartóan tánczolták a csárdást, délczegen megülték a legszilajabb lovat s
               a kik ezer, kétezer holdas jó magyar föld jövendő urai voltak atyjuk után.</p>
            <p>A német világ mintegy varázsütésre eltünt a kuriánkról. Anyámnak ez nehezére esett,
               de látva, hogy mily örömet okoz ez az uj élet nekem, szabad menetére hagyta a
               dolgokat.</p>
            <p>Hanem Eliz nem változott. Továbbra is megmaradt megközelithetetlenségének hideg,
               hó­boritott csucsán. Semmivel sem volt barátságosabb és nyájasabb barátaimhoz, mint
               néhány hét előtt a dragonyos tisztekhez. Nem vétett a társadalmi formák ellen, nem
               mutatott gőgöt, de részvétlenül és közönyösen járt-kelt a lelkes, csinos fiatalság
               között, hasonlóan egy befagyott patakhoz, melynek mélyébe nem láthat emberi szem.</p>
            <p>Én egyszer szóba hoztam ezt anyámnak, a ki nem talált semmi feltünőt nővérem
               viseletében.</p>
            <p>- Ilyen volt mindig, mondá és hangjából kiérzett a benső megelégedés. - Eliz büszke
               leány, tudja, mivel tartozik őseinek és családja fényes multjának. Abból a
               várablakból nézi a világot, a melynek előtted - fájdalommal mondom ezt - ugy látszik,
               nem sok becse van már. Te már elfeledted gyermekkorod benyomásait és gyökeresen
               megváltoztál, mióta kikerültél anyai kezem alól. Nem hibáztatlak érte, ez már a
               levegőben van. A régi jó Magyarország társa­dalmát csak mi néhányan képviseljük. Ti -
               te és apád, meg fiatal barátaid, meg az egész birtokosság - más uton jártok... Eliz
               hü maradt ahhoz a neveléshez, a mit én neki adtam. Ő az én kedves leányom, a ki meg
               tudja becsülni a maga értékét. Sokra tartja magát, jól teszi. Ő Andrásfalvy-leány, de
               Andrásfalva...</p>
            <p>Befejeztem a beszélgetést, mely reám nézve rossz fordulatot kezdett venni.
               Szeretettel és tisztelettel megcsókoltam anyám kezét, gyöngéd szavakat suttogva
               neki.</p>
            <p>Anyám komoly szemében megvillant az öröm. Megsimogatta fejemet, mint
               gyermek­koromban. Szeme tele lett könnyel, elhomályositva lorgnettje üvegét, melyet
               mindig orrához támasztott, valahányszor a család multjáról s az Andrásfalvyak családi
               kötelességeiről beszélt.</p>
            <p>- Azt teszed, a mit akarsz - mondá sóhajtva. Te vagy a ház örököse, az én egyetlen
               fiam. Jól tudom, akármily uton jársz, csak becsületet szerzesz családodnak, habár nem
               is mindig örömet nekem.</p>
            <p>Ez világos czélzás volt legutóbbi viselkedésemre. Csacska unokahugaim bizonyára
               elárulták a kaszárnyaostrom afférjét. Mentegetni kezdtem a magam és barátaim akkori
               fellépését, leirtam a mardosó szégyent, mikor a temetőből a szuronyok láttára
               szétrebbentünk a szélrózsa minden irányában; a felbuzdult becsületérzést, mely aztán
               neki vitt a katonaság puskacsövének.</p>
            <p>Anyám figyelemmel hallgatott végig.</p>
            <p>- Ismerem ezt a dolgot s eltekintve az anya kétségbeesésétől, a ki félti egyetlen fia
               életét, nem tett rossz hatást reám a meggondolatlan - ha nem a család örökösének
               tettéről volna szó, ugyis mondhatnám: eszeveszett - vállalkozás. Csak őseid vitéz
               lovagias szelleme nyilatkozott meg benned. Ezen a napon bebizonyitottad, hogy az
               Andrásfalvyak bátorságát örökölted. Vitéz­ségedet rossz helyen alkalmaztad ugyan,
               mert a császár politikája ellen tüntettél vele, de végre is nem tulajdonitok nagy
               jelentőséget neki. Egy nemesebb fajtáju diákcsiny volt az egész. De most már jogász
               vagy fiam, néhány év mulva nagykoru leszesz. Apád áldott jó ember, de nem ért hozzá,
               miként öregbitse a család dicsőségét. A te fiatal vállaidra vár ez a feladat. A te
               fényes neved s az én összeköttetéseim az udvarral: megnyitják előtted a hirnév,
               dicsőség s a magas állások pályáját. Hanem rossz uton indulsz fiam. Kezdesz az apád
               nyomdokán járni: kezded semmibe venni a tekintélyeket s nem az Istentől jövő hatalom
               hüséges támaszának készülsz, hanem csendes lázadónak, mint atyád. Nem szokásom
               panaszkodni, türelemmel elviselem, a mit a sors rám mért, de az már még sem járja,
               hogy atyád semmi tekintettel nincs az udvarhoz való viszonyomra. Végre is azt fogják
               mondani Bécsben, hogy a történtek után mért nem küldöm vissza a csillagkeresztet?
               Vissza is küldtem volna már rég, pedig büszke­ségem az nekem, de még mindig
               reménylem, hogy a vele járó befolyásommal még hasznodra leszek édes, jó, egyetlen
               fiam...</p>
            <p>Nem tudtam rá felelni, szótlanul csókoltam meg kezét. Miért szomoritsam meg azzal,
               hogy leplezetlenül feltárjam gondolkodásomat? Az iskolában belémoltott hazafias
               szellemet; hüséget a leigázott nemzet iránt; a reményt, hogy a leszámolás órája
               nemsokára ütni fog; a gyülöletet minden iránt, a mi az idegen hatalomhoz
               tartozik!</p>
            <p>Nem volt sem kedvem, sem bátorságom feltárni a tátongó örvényt, mely engem anyám
               gon­dol­kozásától elválasztott. Nem mennék már én fehér lovon az elé, a ki nemzetemet
               leigázva tartja. Nem szórnék virágot paripája lábai elé, a hogy a gyermekkor
               ártatlanságában anyám kedvéért elgondoltam...</p>
            <p>Ezalatt levelet kaptam Ottótól. Azt irta, eleget tesz meghivásomnak és egy hétre
               eljő. Vadász­ni fog velünk, kifárasztja egy kissé magát, mert az örökös
               ülőfoglalkozás árt az egészségének és tökéletesen elpusztul mellette.</p>
            <p>Ennek a levélnek nagyon megörültem. Sokat beszéltem Ottóról Eliznek és
               unokanővéreim­nek: milyen testi-lelki jóbarátom ő nekem, milyen ügyes, milyen kedves,
               milyen bátor, milyen szép!</p>
            <p>- Szóval: egy tökéletes ember, - mondá Eliz, gunyosan vonogatva vállát.</p>
            <p>- Igen, egy tökéletes gavallér, - válaszoltam komolyan - és előre megjósolom, hogy ti
               mind­nyájan szerelmesek lesztek belé. Te is Eliz, bár hármas jégpánczél veszi körül
               szivecskédet. Attól tartok, hogy ő lesz a te tavaszod.</p>
            <p>Mindezt enyelegve mondtam, s unokahugaim kiváncsian várták a veszedelmes embert, csak
               Eliz mosolygott hidegen és büszkén, mint a ki teljes biztosságban érzi magát minden
               férfiak részéről jöhető veszedelem ellen.</p>
            <p>Ottó beváltotta szavát és egy derült, hideg februáriusi napon behajtatott
               hozzánk.</p>
            <p>Mig ő kibontakozott fekete asztrakán bundájából, én lovait néztem s ujdonatuj,
               divatos kocsi­ját. Az elfogadó szoba ablakából nyolcz kiváncsi, ragyogó leányszem
               kisérte figyelemmel a „veszedelmes” hős bevonulását, a kit én összevissza öleltem és
               csókoltam a viszontlátás örömének első rohamában.</p>
            <p>Egyenesen szobájába vezettem, a hol sietett öltözni. Azalatt én utána néztem, hogy
               lovai jól legyenek elhelyezve. A kocsis már jártatta őket az udvaron. Gyönyörü két
               aranypej kancza volt, nem több hat évesnél.</p>
            <p>Mikorra visszamentem, Ottó készen volt öltözködésével. A csipős téli hideg kipiritá
               halvány, nemes arczát, friss, üde szine volt, mintha nem is városi ember volna.</p>
            <p>Az egész család összegyült anyám elfogadó termében.</p>
            <p>Ottó mélyen s oly nagy tisztelettel hajolt meg anyám előtt, mintha királyné előtt
               állana, aztán azzal a leirhatatlan, könnyed, nagyuri elegancziával üdvözölte a
               lányokat, a mi neki oly jól illett.</p>
            <p>Csodálkozva hallottam, hogy Gmundenből az egész társaság ismeri Ottót. Nekem egyike
               se mondta, sejtelmem se volt róla. Nem tudtam felfogni, mi vihette rá őket, hogy e
               fürdőbeli ismeretséget előttem eltitkolják.</p>
            <p>Ottó is észrevehetőleg zavarban volt, nemcsak a lányok.</p>
            <p>- Egyitek sem mondta, hogy ismeritek egymást, mondám, hol egyikre, hol másikra
               pillantva.</p>
            <p>- Valószinü, hogy nemcsak egy Péter Ottó van Magyarországon, válaszolt Eliz. - Nem
               tudhattuk, hogy a mi fürdőbeli ismerősünk és a te kedves barátod ugyanegy
               személy.</p>
            <p>- De Ottó se szólt nekem semmit, - folytattam, makacsan a tárgynál maradva.</p>
            <p>- Talán megfeledkezett róla, - vette át a szót Eliz - hidegen elnézve Ottó feje
               fölött. - Az eféle fürdőbeli találkozás nem igen marad az emberek emlékezetében.
               Előttem egészen uj ember Ottó ur: (ugy-e nem veszi rossz néven, ha Péter ur helyett
               csak Ottó urnak fogom ezután szólitani?) Csak annyiban régi ismerősöm, mert Attila
               sokat beszélt nekünk önről. Attila szemében ön a férfiak ideálja.</p>
            <p>Valami szokatlan csipősség volt Eliz beszédében. Egy kedves barátom és vendégemmel
               szemben mindenesetre feltünő hang volt: több volt benne a tövis, mint a rózsa.</p>
            <p>Meglepetve néztem Elizre, ő kissé összeszoritott ajakkal, daczosan nézett vissza
               rám.</p>
            <p>Ottó nem az az ember, a ki nehéz helyzetben elvesztené lélekjelenlétét. Szemében alig
               észrevehető mosoly jelent meg, mint egy nyugodt, mozdulatlan hullámban csillagsugár
               tükrözése.</p>
            <p>- Nem feledékenységből hallgattam el futó ismeretségünket. Egyszerüen nem tudtam,
               hogy testvérek s igy nem voltam benne biztos, érdekelni fogja-e Attilát annak
               fölemlitése?</p>
            <p>- Ottó ur, ön nagyon szerény ember, - kötődék Eliz. - Oly megszokott dolog önnél
               egy-egy hősi tettet véghez vinni, hogy még legjobb barátjait sem tartja érdemesnek
               beavatni, ha egy-egy ujabb babért füz e téren homlokára.</p>
            <p>Nekem rosszul esett Eliz gunyos hangja s azért felbuzditva négy unokahugom ragyogó
               pillantásától, teljes elégtételt akartam szolgáltatni szeszélyesen fogadott kedves
               vendégemnek.</p>
            <p>- Jól mondod, Eliz, Ottó oly szerény, mint az ibolya, pedig sok dolog van, a miről
               méltán eldicsekedhetnék. Mit tett Gmundenben olyant, a mi lovagiasságának és
               bátorságának hirét még növelhetné?</p>
            <p>Ottó sietett megelőzni Elizt a bizonyára csipős magyarázatban.</p>
            <p>- Rendőri szolgálatot teljesitettem. Nyakoncsiptem egy tolvajt. Beláthatod kedves
               Attila, hogy a legjobb akarat mellett sem volt mivel eldicsekednem.</p>
            <p>Hála unokahugaim vidámságának s aranyos jókedvének, a társalgás jobb fordulatot vett,
               s a nap kellemesen eltelt.</p>
            <p>Este a verandán egy czigarettát szivtam el. Ottó a leányok közt volt, oly ügyesen
               mulattatta őket, hogy virágos jókedvükben felforgatták az egész házat.</p>
            <p>Hideg volt, még a csillagok is fázósan, reszketve fénylettek a sötét égbolton.
               Járókelők lépte alatt ropogott a frissen megfagyott hó, a béresek lámpája mint
               egy-egy lidércztüz, ugy mozgott a nagy gazdasági udvaron ide-oda.</p>
            <p>Egyszerre csak Eliz állt mellettem. Könnyen volt öltözve, ugy, a hogy a társaságot
               ott hagyta. Reáadtam köpenyemet, hogy meg ne fázzék.</p>
            <p>- Valamit akarok kérdezni tőled, Tilla.</p>
            <p>- Mit, édes?</p>
            <p>- Ez a - hogy is hivják... ez a Péter igazán ügyvéd?</p>
            <p>- Az.</p>
            <p>- Polgári családból való?</p>
            <p>- Az özvegy anyja ma is szatócsné; rövidáru-kereskedése van. Nem nagyobb, mint egy
               jókora fecskefészek.</p>
            <p>- Kár.</p>
            <p>Ugy tetszett nekem, hogy e halkan kiejtett egyetlen szón ugy átüt a csalódásnak és
               szomoruságnak hangja, mint valami nedves folt a falon.</p>
            <p>- Mért volna kár? kérdeztem, leplezetlen csodálkozással fürkészve az Eliz arczát.</p>
            <p>- Mert olyan uras, előkelő fellépése van. Kár az egy szatócsné fiának.</p>
            <p>Hirtelen megfordult, hagyta, hogy köpenyem lehulljon válláról és eltünt a sötét,
               hideg téli éjszakában. Egy gyorsan kinyitott ajtón kisugárzó enyhe világosság tudatta
               velem, hogy bement a házba.</p>
            <p>Ottó és Eliz közt történt valami. Mint az előbb gyorsan kinyitott ajtónak a havon
               végig­csillámló fénye, oly hirtelen világosság támadt fejemben e gondolatra.</p>
            <p>Bár soha sem volt természetem élesen megfigyelni s hiven kibetüzni azt, a mi
               embertársaim lelkében végbe ment, most mégis feltettem magamban, hogy résen leszek.
               Megfigyelem Elizt és Ottót és a mellett oly buta arczot vágok, mintha ötig se tudnék
               számolni.</p>
            <p>Ily gonoszat forralva dobtam el a hóba kiégett czigarettámat és gondolatokba merülve
               mentem a társalgóba, a hol a család egy szálig össze volt gyülve. Csak Eliz
               hiányzott. Azt üzente, fáj a feje és korán lefeküdt.</p>
            <p>Egy rövid hét alatt Ottó az egész ház kedvencze lett.</p>
            <p>Gyönyörüen játszotta a „csendes”-t, kalábert, tarrokkot, mi által atyámnak és a
               szomszéd földbirtokosoknak szemük fénye, kedves partnere lett.</p>
            <p>Az udvari dolgokat, kamarások és belső titkos tanácsosok özvegyeinek, vagy nejeinek
               névsorát könyv nélkül tudta. Tudta, mi a külömbség a „Hofbal” és „Bal bei Hof”
               között, a mi finom megkülönböztetés; oly hajszálvékony vonal választja el a két
               dolgot egymástól, hogy csak beavatottak hatolhattak be annak titkos, mély
               értelmébe.</p>
            <p>Anyámat még sohasem láttam igy felmelegedni egyszerü, szürke polgárember iránt.
               Magához teljesen hasonló szakértőnek tartotta őt udvari dolgokban és nekem többször
               mondá bizal­masan: - Valami főherczegnek lehet természetes fia.</p>
            <p>Alig csodálkoztam valami felett oly nagyon, mint anyám e nyilatkozatán. A főherczegek
               az emberi társadalom legmagasabb és legverőfényesebb hegycsucsán éltek anyám
               szemében, a hajdani olimpusi görög istenek tőszomszédságában. És most e földfeletti
               lények egyikét anyám leszállitotta a siralom völgyének ködös mélységébe, hogy
               közönséges emberi szenve­dé­lyeknek rabul essék, hogy szeressen és szenvedjen, mint
               más egyszerü halandó; hogy aranyos felhő alakjában leszálljon valami szegény, szép
               polgárleány nyitott ablakára és itt hagyja köztünk emberi gyöngeségének bizonyságát,
               véréből való vért: egy szép kis termé­szetes fiut...</p>
            <p>Igazán nagy kegyében állhatott Ottó anyámnak, hogy a kedvéért ilyen, ő felsége, a
               császárné udvarhölgyéhez legalább is szokatlan irányban engedjen szabad röptöt
               képzeletének.</p>
            <p>A leányokról nem is szólok. Azok egymással versenyeztek az Ottó kényeztetésében és
               el­ragadó kedvességének magasztalásában.</p>
            <p>Még az öreg Szekrényesi is hüséges kisérője volt Ottónak apró vadászkirándulásaiban
               és nagy bagaria csizmájában mellettem lépdelve, sokszor sóhajtá:</p>
            <p>- Szakasztott olyan, mint a boldogult fiam. Soha sem láttam, hogy két ember igy
               ráüssön egymásra.</p>
            <p>Pedig, a hogy a régi cselédektől hallottam, az öregnek vitéz, derék fia kissé
               vöröshaju, szeplős, hórihorgas, csunya legényember volt, a kit csak a szeretetében
               elfogult apaszem hasonlithatott az andrásfalvi „kerekasztal” szépséges hőséhez, az én
               gyanutlanul előttünk lépdelő Ottó barátomhoz.</p>
            <p>Csak Eliz volt hideg, gunyos, kötekedő hozzá. Mélázó kék szemében néha szinte a
               gyülölet sötét tüze szikrázott.</p>
            <p>Ottó derülten viselte el a szeszélyes leány szemmel látható ellenszenvének jéghideg
               sulyát.</p>
            <p>Csak egyetlenegyszer fakadt ki előttem:</p>
            <p>- Nővéred ugyan kedves leány, de gyülöli a mi szürke polgárosztályunkat. Nincs egyéb
               hibám, csak az, hogy nem lovagvárban születtem. Pedig hát nem rajtam mult. Elhiheted,
               hogy szivesen születtem volna például a terebesi kastélyban.</p>
            <p>Én mentegetni igyekeztem Eliz viseletét, Ottó hallgatott, azután élénken mondá:</p>
            <p>- Nővéred nem szorul védelemre, galambocskám. Akármilyen is ő: tökéletes leány. Az
               sem­mit sem von le az ő értékéből, hogy nem tetszem neki. Azért ő mégis szép, jó
               leány marad, a milyent egyet sem láttam világéletemben.</p>
            <p>E beszélgetés hatása alatt komolyan szólottam Elizzel.</p>
            <p>- Nekem Ottó vendégem és barátom, - mondám. - Ő kifogástalanul és udvariasan viseli
               magát az egész háznéppel szemben. Jogosan elvárhatná tehát, hogy legalább a köteles
               udvariasságot vele szemben is megtartsátok. Ha neked nem tetszik Ottó, arról senki
               sem tehet. Módodban áll hidegen és közönyösen viselkedni vele szemben, de arra nincs
               jogod - és legalább is furcsa magyarázatokra adhat alkalmat - hogy folytonosan hadi
               lábon állj vele, a mig, mint kedves vendégem, nálunk tartózkodik.</p>
            <p>- Oh, hát panaszkodott? - kiáltá Eliz, türelmetlen mozdulattal. - Bevádolt nálad?</p>
            <p>- Se nem panaszkodott, se be nem vádolt, - felelém szigoruan, - de utóvégre is az nem
               illik.</p>
            <p>- Eleget elkényeztetik, válaszolt Eliz daczosan, az egész háznép az ő diadalszekerét
               huzza, elég megtiszteltetés ő magassága, Péter... de kérem, Pé...ter Ottó urra nézve,
               ha ő felsége udvarhölgye őt valamelyik főherczeg... sarjának tartja. Ha akarod,
               nagynénémhez utazom arra az időre, mig ő magassága magát szerény házunkban jól érezni
               méltoztatik, de én nem fogom őt szines pávatollakkal legyezgetni és csiklandozni,
               mint kitünő unokanővéreim, a kik ugy forognak körülötte, mint a csillagok a nap
               körül.</p>
            <p>Gyorsan otthagyott, hanem e percztől kezdve alábbhagyott gunyolódásaival és hidegen,
               részvétlenül, szótlanul ült négy unokahugom és Ottó vidám társaságában.</p>
            <p>Ez alatt nálunk különös dolog történt.</p>
            <p>Magyarország polgárai kezdték megtagadni az adófizetést, ezzel is tüntetve, hogy a
               nemzet nem adja fel azon jogát, hogy adókat csak a magyar országgyülés szavazhat
               meg.</p>
            <p>És ebben az általános nemzeti tüntetésben a tehetősek, a földbirtokosok, papok, az
               uri osztály járt elül jó példával.</p>
            <p>Mint gyujtószikra szállt szét a hir az egész országban, hogy egy katolikus érsek is
               megtagadta az adófizetést, s mikor a hatóság végrehajtókat küldött rá, leakasztotta
               nyakából a gyémántos arany főpásztori keresztet, megcsókolta és a végrehajtó lábai
               elé dobta:</p>
            <p>- Nesztek, ez, foglaljátok le a törvénytelen adó fejében.</p>
            <p>Az eset roppant feltünést keltett, mélyen felkavarta a honfiak szenvedélyét és makacs
               ellen­állásra buzditotta még a félénkebbeket is.</p>
            <p>Hanem a hatalom se tréfált. Katonaságot küldött a nemfizetéssel tüntető hazafiak
               nyakára, azok felették éléskamráját, felprédálták drága borát, ezerféle válogatott
               alkalmatlansággal bosszantották a háziakat, és nem mentek el addig, mig a keménynyaku
               honfi meg nem puhult és szépen le nem fizette adóját.</p>
            <p>A magyar ember házát kaszárnyákká változtatta át a feldühödt hatalom, mintha csak
               valami idegen, megszálló hadsereg garázdálkodnék az Istentől megáldott Tiszamentén, a
               Dunántul és a felsővidéki megyékben.</p>
            <p>Egy este - február végén - atyám igen nyugtalan és komor volt az egész vacsora ideje
               alatt. Vacsora után a lányok zongoráztak és tánczoltak, Ottó Elizzel beszélgetett egy
               ablakmélye­désben. Nem tudom, mi közlendőjük volt egymással, de feltünt, hogy Eliz
               kedves arczáról és szeméből eltünt a hidegségnek s a fel sem vevő közönynek
               kifejezése. Figyelmesen hallgatta Ottót, a ki halkan, csaknem suttogva beszélt.</p>
            <p>- Micsoda titkotok van? mondám, hozzájuk lépve s ujjammal Ottót tréfásan
               megfenyegetve.</p>
            <p>Csaknem elrontottam mindent, Eliz büszkén emelte fel fejét és arczán ujra megjelent a
               régi, fagyos, csaknem ellenséges kifejezés.</p>
            <p>- Nem titok, a mit beszélünk, szólt és készült, hogy magunkra hagyjon. Barátod komoly
               dolgokat közölt velem, melyek családunkat érdeklik. De nem zavarom önöket tovább,
               tette hozzá megbiczczentve szép, kevély fejét Ottó felé. Köszönöm uram, hogy
               bizalommal volt hozzám, bár ez a dolog tulajdonképpen fivéremet illette volna első
               sorban, nem engem, a ki ebben a kellemetlen ügyben ugy sem lehetek szolgálatára.</p>
            <p>Elment, Ottó komolyan, talán nagyon is komolyan nézett utána, a mint nyulánk szép
               alakja eltünt a szalon nehéz, aranysárga függönyének árnyékában.</p>
            <p>- Sehogy sem tud kibékülni a jelenlétemmel - kezdé, - már látom, hogy meg kell
               röviditeni az itt mulatásomat... Különben is a munka nagyon összegyült otthon.</p>
            <p>Marasztottam, kérleltem, de ő nem felelt.</p>
            <p>- Hagyjuk ezt, Tilla, komoly dologról akarok veled beszélni. Holnap egy félszázad
               dragonyos jön hozzátok a megye székhelyéről. Apád is megtagadta az adófizetést, ezek
               a fehér tengeri nyulak most exekuczióba jönnek.</p>
            <p>- Ez nagy baj - anyám miatt.</p>
            <p>- Azért beszéltem nővéreddel. Hátha ő szép szerével rávenné atyádat, hogy hagyjon fel
               tüntető szándékával? Ilyesmivel ugy sem lehet megmenteni a hazát. És végre is mélyen
               fogja sérteni anyád legbensőbb érzelmeit. Egy udvari dáma férjének udvarában katonai
               exekuczió: ez még se járja!</p>
            <p>Ottó közlése igazán nagy zavarba ejtett. Tudtam apámról, hogy ebben a kérdésben -
               mely akkor a jó hazafiság aranytartalmának próbaköve volt - semmi szin alatt sem
               enged. Mi lesz akkor, ha anyám haragra lobban e politikai tüntetés miatt?
               Valamelyikök kell, hogy meg­hajoljon a másiknak akarata előtt! De melyikök legyen az?
               Apám semmi esetre sem, mert honfitársai előtt hamis világitásban tünnék fel lovagias
               meghódolása a felesége érzelmei, politikai iránya (a nép nyelvén szólva) aulikus és
               császári hajlama előtt.</p>
            <p>Nem volt más hátra, mint latba vetni minden fiui befolyásomat, hogy a fenyegető
               családi viszályt még csirájában elfojtsam. A habozásra, latolgatásra nem volt idő,
               azért én egyenesen anyámhoz indultam, szorongó szivvel és nem kis félelemmel.</p>
            <p>Apám és anyám közt heves jelenet játszódott le a katonaexekuczió miatt. Anyám
               szokatlanul indulatos volt. Kijelenté, hogy a szenvedett lealáztatások keserü pohara
               immár csordultig megtelt. Ő nem hajlandó tovább türni legbensőbb érzelmeinek,
               dinasztikus hüségének folyto­nos sértegetését. Ő tiszteli férje politikai
               meggyőződését; panasz nélkül türte azt a nagy csapást, hogy egyetlen fia felforgató
               elvek szerint neveltessék; de azt már nem képes elviselni, hogy egy udvarhölgy
               ékszereit azért foglalják le, mert férje nem akarja megadni a császárnak, a mi a
               császáré, tudniillik az adót. Ha gyermekeinek atyja feltétlenül ragaszkodik tüntetési
               szándékához, ő az erőszaknak engedni fog. Erre nehány hétre elmegy rokonaihoz, ott
               vonja meg magát. Hanem aztán ne is várja senki, hogy a rossz uton járó család
               dolgaival sokat törődjék. Ha majd minden épitményük a fejükre omlik, ha a családi
               tekintélye, vagyoni állása komolyan megrendül; ha, egy szóval, a férje politikája a
               családi szekeret örvény szélére viszi: majd akkor előáll ő és megmenti a család
               becsületét és exisztencziáját. Csak a végső vesze­delem idején ajánlja fel befolyását
               és az udvarnál elfoglalt diszes állását, hogy megmentse, a mi még megmenthető...</p>
            <p>E beszéd után, melyben minden keserüségét kiöntötte, szegény jó anyám minden kérésünk
               daczára kocsira ült s elhajtatott, mint évekkel azelőtt, a „császár” körutja
               alkalmával.</p>
            <p>Másnap bevonult az udvarra egy félszázad dragonyos, szép, barna, magyar eredetü
               hadnagy vezette őket.</p>
            <p>A hadnagy ügyes, tapintatos fiu volt. Tisztában volt a rábizott feladat gyülöletes
               voltával. Szigoru rendet tartott a legénység között, ő maga ritkán alkalmatlankodott,
               vasszigorral fenyitette katonáinak legkisebb rendetlenségét.</p>
            <p>A legénység segitett a cselédségnek, főleg az istálló körül. Fát vágott, vizet
               hordott; apám lovai oly tiszták voltak ügyes kezük alatt, mintha kisasszonyok
               volnának.</p>
            <p>Atyám és mi belenyugodtunk, hogy miután a becsületnek elég van téve, ki kell fizetni
               mi­előbb az adót, mert először: a nemfizetés elve már igy is fényesen meg van óva;
               másodszor: anyám mielőbb visszajő közénk; harmadszor: mert világos, hogy ilyen
               udvarias, humánus hadnagy, a ki rendben tudja tartani legénységét, ott maradhat az
               andrásfalvi portán a világ végezetéig, még se válik ottartózkodása kellemetlen,
               elviselhetetlen büntetéssé. Okos, meleg szivü magyar ez a dragonyos hadnagy, a ki nem
               hajlandó megszerezni házunknak a mártirium dicsőségét.</p>
            <p>Nem is fogadott el semmi szivességet. Nem ebédelt velünk, nem fogadta el a részére
               fel­aján­lott fogatot, egyáltalán nem mutatkozott szobáinkban. A kerti házban
               rendeztetett be magának egy szobát, ott az időt olvasgatással, szivarozással vagy
               alvással töltötte. Délutánonkint kilovagolt lovásza kiséretében, ha családtaggal
               találkozott, udvariasan köszönt, de soha sem állt szóba egyikünkkel se.</p>
            <p>Még az öreg ispán is azt mondta, a ki pedig fia halála óta gyülölt minden németet,
               hogy „ez az ember olyan, mintha nem is német volna”.</p>
            <p>Mihelyt az adó ki volt fizetve, a hadnagy magaviselete megváltozott. Küldetésének
               gyülöletes része be lévén fejezve, az elutazás előtti napon nővérem és négy
               unokahugom udvarlására sietett.</p>
            <p>Unokahugaim olyanok lévén, mint a gyertyaláng, mely a legkisebb légvonatnak meghajol
               s érzékeny a levegőnek minden ujabb mozgása iránt, most a rendelkezésükre álló
               huszonnégy óra alatt Kökörcsényi gróf dragonyos hadnagy urat árasztották el
               kedveskedésükkel.</p>
            <p>A gróf ellentéte volt Ottónak. Barna, erős vonásu, kissé nyers modoru, sötét szemü.
               Ottóval éreztette, hogy mily mély társadalmi örvény tátong a szürke polgár és a
               magyar mágnás között. Csakhamar azonban észrevehetővé vált Ottó fölénye. Szellemes,
               csipős beszéde, vonzó társalgása, vidám merészsége, (mely néha olyan volt, mintha
               pezsgőtől rugott volna be), föléje kerekedtek a gróf kissé komor, sötét, merev
               magatartásának.</p>
            <p>Valami érthetetlen, titkos versengés folyt e két különböző természetü fiatal ember
               között, a kik pedig most találkoztak először életükben.</p>
            <p>Szellemi téren leszorulva, a gróf a sport terén akart fényes diadalt aratni Ottó
               fölött. Hanem ebben csalódott csak keservesen. Vivásban mindig öt-hat tust kapott
               tőle, a mig ő egyszer megvágta. S mily könnyedén, mennyi elegáncziával kezelte a kis
               ügyvéd a kardot! Hozzá képest a gróf kezében oly nehézkesen és oly dühösen forgott a
               fegyver, mint egy megbomlott szélmalom szárnyai.</p>
            <p>A gróf jobban tudott lőni, mint vivni, de Ottó pisztolylyal husz lépésről egyenkint
               kilőtte a piros hetes szemeit.</p>
            <p>- Az ördögbe, hol tanulta ön mindezt? veté oda a gróf bosszus kevélységgel.</p>
            <p>- Jaj gróf, a fegyverforgatás megszünt az ön osztályának kiváltsága lenni.</p>
            <p>Mindezen erő- és ügyesség-versenyen ott volt Eliz és valamennyi unokahugom.</p>
            <p>Unokahugaim Ottó mindezen ügyességének hatása alatt ujra hozzá szegődtek, de Eliz
               halványan, bosszusan, kedvetlenül látta, mily magasan áll ez a férfi valamennyi többi
               férfi felett. E miatt szokatlanul kitünteté a grófot, a ki ezt kedves kárpótlásul
               vette a szenvedett vereségekért.</p>
            <p>- Péter urnak semmije sem hiányzik arra, hogy tökéletes lovag legyen, mondá
               ingerülten, - csak egy - vára.</p>
            <p>- Meg a kaczagányos ősök - tette hozzá Ottó szeliden, karját karomba öltve. - De hát
               erről - beláthatja kedves nagysád - nem tehetek. Elhiheti, hogy hibámon kivül
               történt.</p>
            <p>Szükségesnek láttam, hogy erős tréfával üssem el a dolgot, és hogy végigöntsem egy
               kis hidegvizzel Eliz kevélységének minduntalan felcsillanó égő zsarátnokát.</p>
            <p>- Ne busulj, kedves Ottó - mondám az omladék családi várra mutatva. - Olyan várad
               neked is lehet még, a minő Eliz hugomnak van. Egyetlen épen maradt ablakával olyan,
               mint a fél­szemü ember, és bagoly-uraságok laknak benne magas házbér mellett.</p>
            <p>Eliz hajatövéig elpirult, de Ottó gyöngéd udvariassággal sietett kimenteni mélységes
               zava­rából.</p>
            <p>Eliz azonban daczosan harapott ajkába és a gróf karját kérve, megindult a fedett
               torna­csarnokból, a honnét tisztán látszott a várrom, a mint merően és régi
               dicsőségről álmodozva néz alá a völgybe, épségben maradt egyetlen
               ablaküregével...</p>
            <p>Kökörcsényi gróf visszatért állomására, de minden másod-harmadnap átlovagolt
               hozzánk.</p>
            <p>Általában közte és Eliz közt bizalmas, meleg barátság keletkezett. Eliz sokszor -
               szinte tüntetőleg - éreztette vele rokonszenvét.</p>
            <p>Anyám, a ki időközben a katonai exekuczió eltávozásáról értesült, hazajött és nagyon
               k­itüntette a grófot, a kinek anyját jól ismerte és a kivel együtt nevelkedett a
               „Szentsziv” apáczák előkelő intézetében.</p>
            <p>Ő hát jó szemmel nézte a grófnak naponkint jobban növekedő vonzalmát Eliz iránt, azon
               titkos reményben, hogy megszeretik egymást a fiatalok és az Andrásfalvy-leány méltó
               férjet kap: egy eleven grófot.</p>
            <p>Eliz és a gróf rohamos közeledése egymáshoz Ottót szomoruvá és szórakozottá tette.
               Ingerült, rosszkedvü volt, elvesztette azt a hatalmas, egyforma, nyugodt derültséget,
               mely leginkább a nyári égbolt derültségével volt összehasonlitható. Lelke olyan lett,
               mint a folyó, melyet fel­zavar, háborgásba hoz minden beléhullott kis kövecs; és
               felszinére sötét árnyékot vet a futó felhő, meg a szálló madár egyaránt.</p>
            <p>Eddig halasztgatta hazautazását, de egy jelentéktelen dolog arra birta, hogy
               nyakrafőre elhagyja házunkat.</p>
            <p>Eliz a gróffal kilovagolt, egy lovász kisérte őket és én. Ottó, bár jó lovas volt,
               nem akart lóra ülni.</p>
            <p>- Nem polgári foglalkozás az, - mondá keserü hangnyomattal, mialatt Eliz keztyüjét
               gombolta és ügyesen felfogta lovaglóruhája hosszu uszályát.</p>
            <p>- Hát jőjjön utánunk a kocsiján, - mondá rámosolyogva, - ha olyan kényelmes
               ember.</p>
            <p>Ottó szó nélkül meghajtotta fejét engedelmessége jeléül és fogatott. Mikor a két szép
               aranyszinü pej lovat Kökörcsényi meglátta, oda szólt Elizhez:</p>
            <p>- Péter ur, ugy látszik, a lovakhoz is ért.</p>
            <p>- A lovakhoz és nőkhöz, - mondám, gyöngéden megsimogatva Ottó szép kis barkóját. -
               Több hóditása volt szép nők körében, mint akármelyikünknek.</p>
            <p>- Egy szóval csodaember, - vágta közbe Eliz, még mindig rámosolyogva Ottóra.</p>
            <p>Egyáltalában e kiránduláson Eliz feltünően viselkedett. Néha előre nyargalt a
               gróffal, a ki ügyes lovas volt, aztán visszatért az Ottó kocsijához és mellette
               lovagolva, nyájasan beszél­getett vele. Szép szeméből eltünt a hidegség, oly
               hirtelen, mint a márcziusi hó.</p>
            <p>Sugárzó tekintetét le nem vette Ottóról, kinek anyjáról és családi körülményeiről
               kérdezős­ködött. Oly kedves, oly bájoló, oly bünbánó volt, hogy Ottó nem tudott
               betelni vele.</p>
            <p>Azt hiszem, Eliz tervszerüen járt el barátommal szemben és rosszban törte fejét.</p>
            <p>Hazafelé menve, világossá lett, hogy jól sejtettem.</p>
            <p>Eliz azt adta ürügyül, hogy elfáradt, nem akar lóháton hazamenni, helyet kért az Ottó
               kocsiján.</p>
            <p>Ottó vigyázatlan volt: egy lángoló, delejes sugár csapott ki szeméből. Eliz felfogta
               barátom szemének e pillanatnyi fényét, mely hasonló volt ahhoz, mikor a sötét
               éjszakában egy ablak hirtelen kivilágosodik.</p>
            <p>- Legyen oly jó, adjon helyet nekem és a hadnagy urnak.</p>
            <p>Ottó ugy járt, mint a kit az ellenség fegyverszünet ürügye alatt meglep valami
               erdőszélen. Még védekezni sem lehetett ez ügyesen kiforralt kelepcze ellen.</p>
            <p>- Kárpótlás fejében üljön lovamra, tette hozzá Eliz, nehogy azt higyjem, hogy
               számtalan jelességei között nem tanult meg lovagolni.</p>
            <p>A világos guny ujra visszaadta Ottó nyugalmát és éberségét, bár nagyon halvány volt
               és rosszkedvüen lovagolt a gróf és nővérem után, a kik édesdeden beszélgettek, egymás
               mellett ülve.</p>
            <p>Este, vacsora után, mikor jóéjszakát akartam kivánni Ottónak, nagy munkában találtam:
               sietve csomagolta össze a holmiját. Meg sem kiséreltem, hogy maradásra birjam. Én is
               segitettem neki és nagyon megfájdult a szivem, hogy minden, Elizre és Ottóra
               vonatkozó szép tervem összeomlott.</p>
            <p>A szoba, a hol ő az én kedves vendégem volt, most fenekestül fel volt forgatva.</p>
            <p>Sokáig nála maradtam, bizalmasan beszélgettünk.</p>
            <p>- Nem tudom megérteni Eliz viseletét, mondám, megindulással szorongatva kezét. - Még
               soha senkivel szemben sem viselte magát ily rosszul. Pedig egy kedves álmom volt,
               Ottó egyetlen barátom és most nehéz lemondani róla.</p>
            <p>- Hagyjuk az álmokat, fiacskám. Nem ez lesz életed egyetlen csalódása. Engem ne
               sajnálj, én korán megtanultam lemondani.</p>
            <p>Az órák teltek és mi még mindig ágyán ülve, felöltözve beszélgettünk. Már
               reggeledett, világos foltok támadtak kelet felől az égbolton, az udvarról már
               behallatszott a cselédség mozgolódása.</p>
            <p>Ottó az ablakhoz lépett és kinyitotta. Nehány pillanatig kidugta fejét, a reggeli
               csipős hideg jólesett lázas fejének, égő homlokának. Azután visszahuzódott s az
               ablakot halkan betette.</p>
            <p>- Olyan a nők szive, mint az ablak. Egyik embernek kinyilik, a másiknak zárva marad.
               Nem tehetek róla Attila, sokkal büszkébb vagyok, hogysem bezárt ablak alatt
               ácsorogjak és töltsem az időt. Mindenkinek jogában áll kizárni szobájából a hideget,
               a ködöt, a sötétséget; de a tava­szi verőfénynek, a világosságnak megnyilik a
               legmakacsabb ablak is. Az a végzetem, édes Tilla, hogy Eliz hidegségnek, ködnek,
               sötétségnek tart engem és - kizár. A gróf! Oh, igen, ez a fekete, kicsit durva,
               kicsit gőgös ur... ő a tavaszi verőfény... őt be kell bocsátani...</p>
            <p>Hangja remegett, sietve, idegesen vette magára fekete asztrakán bundáját és
               utazósapkáját.</p>
            <p>Kimentünk az udvarra, és mig a kocsis befogott, fel s alá jártunk az udvaron.</p>
            <p>- Nem üzensz Eliznek semmit kérdezém?</p>
            <p>Ottó megállt s Eliz ablakára nézett. A leeresztett, hófehér redőnyök mögött ő, a
               kiről szó volt, a ki egész éjjeli beszélgetésünkön ugy áthuzódott, mint egy
               vadrózsákkal beszegett mezei ut az erdőszélen; ő, a ki egy becsületes, derék, jó
               embernek fájdalmat okozott, és szeszélyes viseletével elüzte házunkból legjobb
               barátomat: ő az igazak álmát aluszsza bizonyosan.</p>
            <p>- Nem üzenek semmit, mondá Ottó mélabusan s kezét a vállamra téve, sokáig a szemembe
               nézett. - Egészen olyan vagy, mint ő. A szájad, a homlokod, a szemed és a büszke,
               elragadó, édes mosolygásod. De ne érzelegjünk. Nem illik az szerény polgár
               emberekhez. Isten megáldjon, fiu...</p>
            <p>Néhány pillanat mulva kocsira ült és elhajtatott. Nekem ugy rémlett, mintha Eliz
               ablakán a függöny megmozdult volna. Vagy talán csak káprázat volt...</p>
            <p>Eltelt néhány hét. Kökörcsényi megkérte Eliz kezét, anyámnak nem volt ellenvetése, de
               Eliz egy heti meggondolási időt kért.</p>
            <p>Ez alatt a hét alatt sok időt töltött szobámban. Ottó elmenetele óta hideg,
               tartózkodó, sze­szé­lyes volt a gróffal szemben. Ha anyám, vagy valamelyik unokahugom
               megütköztek maga­viseletén, vállat vont és merően, sokáig az omladékvárra nézett,
               mintha onnan akarna erőt meriteni nagy lelki küzdelméhez. Szobámban ülve, a régi,
               kedves, naiv, álmodozó Eliz volt ujra.</p>
            <p>Ottót sohasem emlegette, de nem haragudott, ha róla beszéltem. Egyszer mégis azt
               kérdezte tőlem, mi oka lehetett Ottónak eltitkolni előttem, hogy ők Gmundenben már
               találkoztak?...</p>
            <p>A gondolkodási idő utolsó napja elérkezett. Kökörcsényi átüzent, hogy este eljön a
               kedvező válaszért. Kedvező válasz.</p>
            <p>A reggel és este közt azonban egy meleg márcziusi nap telt el. A hóolvadás
               országszerte megkezdődött; minden pillanatban vártuk, hogy a folyamok jege megindul.
               Nehány nap óta igazi tavaszi idő jár, a kiállitott őr jelenté, hogy a Vágon korán
               reggel megindul a jég.</p>
            <p>Eliz kért, hogy kisérjem el a Vághoz, szeretne ott lenni a rianásnál. Befogattam és
               kettecskén megindultunk. Gyönyörü utunk volt.</p>
            <p>A hó már elment, csak távoli hegyek ormán fehérlett nagy, vakitó foltokban.</p>
            <p>Reggel nyolcz óra volt, a nap már magasan járt, nem volt sehol árnyék. Messzebb
               fényes reggeli ködbe vesztek el a fák, házak, falvak. A még ősz óta sárgás mezőkön
               vastagon feküdt a dér.</p>
            <p>Egy-egy ökrös szekér haladt el mellettünk az országuton, szinte zaj nélkül gördült
               végig a meglágyult talajon.</p>
            <p>Előttünk varjak lépkedtek, méltóságosan, félelem nélkül: aztán nehézkesen repültek
               fel, világosan meghallatszik szárnyuk suhogása.</p>
            <p>A fák oly mozdulatlanok a ködös levegőben; a keletre fekvő falvak és völgyek mind
               ködben usznak. Nyugat felé minden tiszta, élesen rajzolódnak a szemhatárra a
               hegycsucsok. A köd nem gomolyog, egyenes, mozdulatlan rétegekben fedi a völgyet, mint
               rég eloltott égés után az elhuzódó kihült füst.</p>
            <p>Az égen nincs felhő, csak fehér fátyoldarabok.</p>
            <p>Erdő mellett visz el utunk A fák sima héja és a levélnélküli ágak gyöngén fénylenek.
               A füzfáknak oly rút szine van, mint a veres ember haja.</p>
            <p>Eliz nyugodtan ült mellettem, szeme álmodozva nézett a távoli ködre, melyből csak a
               magasabban épült házak fala fehérlett ki, a mint rásütött a nap.</p>
            <p>Emberek jártak-keltek, lovasok vágtattak, ökrös szekerek ballagtak mellettünk; a
               szomszéd falukból áthallatszott a kutyaugatás és a gyöngytyuk éles kiabálása, de
               csodálatos módon minden hang tompán, lágyan hangzott a tavaszi párákkal telt
               márcziusi levegőben.</p>
            <p>Félórai sebes hajtás után elértük a Vágot. A jég bizony már eltakarodott. Félóra elég
               volt neki rá. Azért hallottuk hát távolról az egymásra torlódó jégtáblák zaját, mely
               olyan volt, mintha ágyukból lövöldöznének.</p>
            <p>A jégpánczéljától megszabadult folyó szélesen és hatalmasan folyt alá, de még itt-ott
               meg­látszott a szerencsésen elmult nagy forradalom nyoma. A jégtörőknél és a partok
               hosszában félméter vastag jégtáblák voltak fennakadva; de a szabaddá lett vizen két
               halászcsónak uszkált már; a gazdag fogás reményében sokat koczkáztattak e szegény
               emberek, mert néhol vesze­del­mesen közeljártak egy-egy uszó jégtáblához, mely egy
               szeszélyes mozdulatával mindenes­tül vizbe fordithatta volna őket.</p>
            <p>A folyó napfénytől elöntve folyt tovább. Már annyira lecsendesedett, hogy alig
               látszott nyugodt, halk hullámzása. A parti fák és a két halászcsónak árnyéka
               visszatükröződött a napsütött vizen.</p>
            <p>Eliz felállt a kocsiban, karjával könnyedén vállamra támaszkodva, mozdulatlanul
               állott karcsu, urias alakja; ragyogó szemmel, kipirult arczczal, szájacskáját szinte
               nyitva feledve nézte a hatalmas, szabaddá lett folyót, mely lerázta jégterhét és most
               a jégburok alól hirtelen felszinre került összes életerejével követi utját: - siet
               nagyobb, hatalmasabb vizekbe ömleni.</p>
            <p>- Mily szép a felszabadulás; mondá, a Vág napfényes medrét nézte folyton, mig bele
               nem szédült és szemei előtt lila és sárga foltok nem tánczoltak.</p>
            <p>- Szép a felszabadulás; mondá ujra, aztán hirtelen más tárgyra tért át.</p>
            <p>Alig tudott megválni a Vágtól, és mikor hazafelé mentünk, ábrándos, enyhe, álmodozó
               kifejezés volt arczán és szemében.</p>
            <p>- Attila, - szólt hosszu hallgatás után, - nem találod, hogy én is olyan voltam, mint
               a befagyott folyó? És tudod-e, hogy ezen a szép tavaszi napon én is fölengedtem?</p>
            <p>Óh, mily szép volt igy gőg nélkül, fagy nélkül! Szőke haja ugy fénylett fehér nyakán,
               mintha minden szála sodrott arany volna.</p>
            <p>Már csaknem otthon voltunk, mikor erősen a szemembe nézett és szakadozottan,
               összefüggés nélkül, remegő hangon kezdett szólani.</p>
            <p>- Mily jó nektek, Attila, szabadon bevallhatjátok, ha szerettek. Nekünk lányoknak,
               titkolni kell, ha megégeti szivünket az édes szenvedély. Óh, pedig hogy megégeti! Van
               eset, hogy nem vallhatjuk be senkinek, hogy mi bánt és mi forr belül. Jégburokkal
               veszszük magunkat körül, pedig az nem tud megmenteni. Megmentett-e engem a közöny, a
               guny, a hideg részvétlenség látszata? Mert csak látszat volt és szivem sokat
               szenvedett...</p>
            <p>Boldog sejtelemmel eltelve hallgattam szavait. Válaszolni nem volt időm, a kocsi
               megállt a lépcsőfeljárat előtt.</p>
            <p>Az elősiető inas jelentette, hogy a gróf ur megérkezett.</p>
            <p>Eliz szórakozottan suttogá.</p>
            <p>- Hiszen csak estére izente, hogy megjő.</p>
            <p>Karját karomba ölté és hizelkedve hajolt hozzám.</p>
            <p>- Hozzád megyek, Attilácska: veled akarok lenni.</p>
            <p>- De a gróf...</p>
            <p>Lábával toppantott és diadalmas arczczal, határozott hangon mondá:</p>
            <p>- Nem akarom látni. Most nem tudnék beszélni vele.</p>
            <p>- Eliz!</p>
            <p>- Nem, én hozzád megyek be. A gróf elég korán megtudja.</p>
            <p>- Mit tud meg elég korán?</p>
            <p>- Hogy nem megyek hozzá, mert sohasem szerettem.</p>
            <p>- De az Istenért, mért játszottál hát vele és - a másikkal?</p>
            <p>Derülten nevetett, aztán elkomolyodott, mint az áprilisi égbolt.</p>
            <p>- Nem értesz te ahhoz, kis Attila. Ma jégzajlás volt a Vágon és - szivemben. Oly
               szabad lett a szivem, mint a folyó. A gróf könnyen megvigasztalódik, mert nem volt
               még elég ideje belém szeretni. A másik! Óh! azzal méltatlanul bántam, annak
               kárpótlással tartozom. Mit tegyek, Attila, hogy megengeszteljem?</p>
            <p>- Kit akarsz megengesztelni?</p>
            <p>- Ej, no azt a... másikat.</p>
            <p>- Ottót?</p>
            <p>Nem felelt, csak szemével, mosolyával, felindult egész édes valójával mondott
               igent.</p>
            <p>Ujongtam örömömben, aztán a kételkedés felülkerekedett bennem.</p>
            <p>- De, kedves kis Elizem, hogy történhetett ez? Gunyoltad Ottót, kicsinyelted polgári
               állását, közönyöddel gyötörted és elüzted innét. Pedig nincs az a vérbeli herczeg, a
               ki szépségre, lelki nemességre, bátorságra és ügyességre megmérkőzhetnék vele. Neki
               nem az őse volt nemes és előkelő, de ő maga az. Hanem egy nap alatt igy megváltozni,
               mégis furcsa dolog, kis leány!</p>
            <p>- Bohó - felelé Eliz, vállamra hajtva szép fejét, bizonyára a távollevő Ottó válla
               helyett - hát hogy szabadult meg a Vág a jégtől, fagytól egyetlen éjszakán?...</p>
            <p> </p>
         </div>
         <div type="chapter">
            <head>
               HATODIK FEJEZET.Csalóka
                  napfény.
            </head>
            <p>A tavasz ebben az évben nemcsak a természet ébredését jelentette, hanem a magyar
               nemzet ébredését is.</p>
            <p>Ápril 19-én kissé engedett a vaskéz, melylyel eddig Magyarországot Bécsből
               kormányozták és az a kir. herczeg, a ki egy küldöttség előtt büszkén kardjára csapva
               mondá: „ez az én alkot­mányom”, megszünt Magyarország kormányzója lenni.</p>
            <p>A megyék tanácskozó-termének ajtói megnyiltak. Magyar diszruhás, kalpagos, kardos,
               sarkantyus, délczeg alakok jelentek meg ujra e termekben, nemzetiszin zászlók
               röpkedtek diadalmasan a vármegyeház ablakából.</p>
            <p>Apámnál nagy összejövetel volt, megjött a vármegye szine-java.</p>
            <p>Az emberek mámorosak voltak az örömtől; négyes fogataikról leugrálva, egymást
               ölelték, csókolták, volt, a ki sirt örömében.</p>
            <p>A tanácskozások tárgya a politikai helyzet volt. Az urak sokáig és zajosan
               vitatkoztak és a vélemények százfelé ágaztak.</p>
            <p>Egyik rész cselfogást látott az egész dologban. Meggyült a németnek a baja valamelyik
               külső hatalmassággal - mondák - és most attól tart, hogy nem uszhat ki a partra, mig
               a leigázott, alkotmányától megfosztott Magyarország egy holttest irtózatos sulyával
               huzza őt lefelé. Ez a része a hazafiaknak arról is tudott, hogy olasz-osztrák háboru
               van keletkezőben, a keleti kérdéssel komplikálva. A háboru czélja: felszabaditani
               Velenczét és Magyarországot.</p>
            <p>A másik rész azt mondta: Mindegy, akármit főz a német. Csak egyszer kezünkben legyen
               a vármegye, ott aztán ugy megveti lábát a nemzet, hogy a hatalom nem állhat meg a
               féluton és kénytelen visszaadni az alkotmányt. Legrosszabb esetben a vármegyeházakból
               kitartásra és türelemre buzditjuk a nemzetet, föllelkesitjük, uj életet öntünk bele,
               vagy szervezzük fegy­veres fölkelését.</p>
            <p>Apám is a mellett szólalt fel, hogy el kell fogadni a kinálkozó alkalmat és minden
               körül­mények között meg kell alakitani a megyegyüléseket. Lesz legalább egy darab
               szilárd fal, a hová a kétségbeesetten küzdő nemzet nekitámaszthatja a hátát.</p>
            <p>Ebben aztán valamennyien megegyeztek és alispánnak egyhangulag, nagy lelkesedéssel
               apámat kiáltották ki.</p>
            <p>Nagy megtiszteltetés volt ez akkor, a legnagyobb, a mit magyar ember, a nemzet vállán
               emel­kedve, elérhetett.</p>
            <p>A ki ennél magasabbra vágyott, az már a hatalom kegyéből jutott oda, nem a saját népe
               bizalmából.</p>
            <p>Kiváncsi voltam anyámra, mit mond hozzá? Nem örült neki, de kifogást sem tett.</p>
            <p>Ő felsége nyitotta meg a megyeház ajtaját előttetek - mondá - és ha ti bementek oda,
               a törvé­nyek utjára léptek. Jobban szerettem volna ugyan, ha főispánságot vállalsz,
               mert az zászlós ur, mint őseid valamennyien voltak, de már javithatatlan vagy ebben a
               tekintetben, hát nem bánom, légy alispán. Csak szakadjon már egyszer vége ennek a
               felfordult világnak, a melyben egyik részről nincs hüség, szeretet, alattvalói
               ragaszkodás; a másik részről nincs bizalom a magyarok ősi erényében. Legyen csak
               béke, majd csinálok én főispánt a fiamból, a kit már félig-meddig elrontottatok.</p>
            <p>Atyám kezet csókolt anyámnak, jókedvüen fogadva azon „fenyegetését”, hogy belőlem
               főispánt csinál. Abból ugyan már nem, gondolta magában és nagy ravaszan
               mosolygott.</p>
            <p>- Akármicsoda mennykő nagy ur lesz is a fiadból, te azért csak alispánné leszesz, -
               mondá kötekedve anyámnak.</p>
            <p>- Jó, de meg fogod hozzá szerezni a cs. kir. kamarási czimet. Igérd meg ezt
               nekem.</p>
            <p>Apám tréfára fogta a dolgot.</p>
            <p>- Még az aranygyapjas rendet is, csak adják. Vagy nem jobb lesz az aranykulcsot? Ez
               előtt minden ajtó felnyilik a bécsi burgban és másutt; mig az alispán előtt legfölebb
               az olmützi - börtönajtó.</p>
            <p>A választást két hét mulva fogja megtartani a nemes vármegye közönsége, de azt még
               körutazás előzte meg az egész megyében. Pompás, ragyogó diadalmenet lett belőle,
               eszem-iszom, nagy dáridó, szónoklatok, fáklyásmenet, melyben én is résztvettem fiatal
               barátaimmal. Abban is megállapodtak, hogy a dolgok kedvező fejlődése esetén, ha az
               alkotmány vissza­állitására országgyülést hivnak össze, engem is megválasztanak
               képviselőnek a megye egyik kerületében, pedig még gyerekifju voltam.</p>
            <p>Nem hiába hogy tavasz volt: tele volt virággal a honfiak szive. Még most is
               csodálattal emlékszem vissza a nemzeti ébredés eme virágkorára, midőn csalóka korai
               napfény kicsalta a rügyeket, aztán jött a hirtelen fagy, a csalódásnak, a
               kijózanodásnak hideg szele és elpusztitott mindent...</p>
            <p>De mindig csak a napfénynek örültünk a választási körut ideje alatt. Négy
               bogárfekete, magyar szerszámu ló volt fogva a kocsink e lé; tarsolyos, nyalka huszár
               ült kardosan, toll­bokrétás csákóval a bakon; két másik huszár lovagolt kivont
               karddal előttünk. A vármegye urai, valamennyien diszmagyarba öltözve, fényes
               fogatokon kisértek bennünket faluról falura. Minden házon nemzetiszin zászló, minden
               ajkon lelkes éljen, minden szivben remény és öröm.</p>
            <p>Még az asszonyok és leányok is magyar viseletben jártak. Gyöngyös pártában, aranyos
               főkötőben, sujtásos mente vállukon, felpuffadt, hófehér ingváll, zsinórral
               körülszegett, suhogó selyemszoknya, meg rámás piczi piros csizma, magas sarokkal,
               vagy rojtos topánka.</p>
            <p>Mi, fiatalok, lóháton kisértük a menetet, leemelt kalpaggal feleltünk az uri nők
               kendőlobog­tatására, gyujtó szavakat intéztünk a föld népéhez, mely mindenütt elénkbe
               tódult, Kossuthot, meg az alispánjelöltjüket, meg bennünket éljenezve.</p>
            <p>Ebédre Nyéri Gergelyékhez voltunk hiva. Ott találtuk a többi vendégek között Ládházi
               pozsonyi bankárt, Katinka leányával.</p>
            <p>A bankár atyámmal üzleti összeköttetésben állott, s mert nem volt zsidó, apám
               barátságot is tartott vele. Zömök, erős ember volt, simára borotvált állal, eleven,
               ravasz dióbarna szemekkel és oly éles, átható hanggal, mely nagyon emlékeztette az
               embert azon mesterségre, melylyel pályáját kezdte: a katonaira. A szavak ugyanis oly
               erősen, hirtelen és mindig biztos czél felé tartva jöttek ki szájából, mint megannyi
               lövés a katonapuskából. Rövid mondatokban és határozottan beszélt, minden kerülgetés,
               szépités, minden himezés-hámozás nélkül. Apámnak épen ez a tulajdonsága tetszett meg,
               mert abban a hitben élt, hogy kevés szóval és nyersen csak becsületes ember tud
               beszélni, a kinek nincs semmi titkos czélja, a mit megnyerő, nyájas szavak alá kell
               rejteni.</p>
            <p>Katinka fiatal, alig tizenöt éves kislány volt, a kit a bankár nem rég vett ki a
               nevelőintézetből.</p>
            <p>- Képzelje, öcsém, - mondá hozzám fordulva - hogy jártam én a lányommal...</p>
            <p>- Majd elmondom én apa, bizd csak rám.</p>
            <p>Ezzel karját karomba akasztva, kivitt a teraszra és egész nagylányos
               elfogulatlansággal beszélte el rövid történetét.</p>
            <p>- Apa sokáig nem akart intézetbe adni. Tizenhárom éves koromban a tisztek sürün
               lovagoltak az ablakom alatt, virágbokrétákat küldtek, szóval ugy bántak velem, mintha
               nagy lány volnék. Apa megijedt és intézetbe küldött. Ott voltam két évig. Elhiheti,
               hogy untam magam nagyon. Az apáczák szigoruak és ridegek voltak hozzánk. Képzelje,
               nem akarták megengedni, hogy az ablakhoz fussunk, ha ott lovagolt el valamelyik
               ulanustiszt ismerősünk. Pedig csak a köszönését akartuk fogadni.</p>
            <p>- Igazán nagy kegyetlenség volt, mondám mosolyogva. - Nincs érzékük a szegény
               apáczáknak a szerelmi idillekhez.</p>
            <p>- Oh! hagyja el, csupa irigységből tiltották el. Máskor meg reczés üveget tettek a
               kápolna utczára néző ablakaira, mert a nyolczadosztályosok bekandikáltak rajtuk, ha
               misére mentünk, és mi láttuk, a hogy csókot hánytak felénk az ujjuk hegyével a -
               szemtelenek.</p>
            <p>- No lássa, még maga is szemteleneknek nevezi őket.</p>
            <p>- A nő szájában a „szemtelen” annyit tesz, hogy „kedves”.</p>
            <p>- Érdekes virágnyelv.</p>
            <p>- Nos igen. Végre is meguntuk a nénik szigorát és fellázadtunk.</p>
            <p>- Fellázadtak?</p>
            <p>- Mondom. Hiszen elhatároztuk, hogy levelet irunk az ezredeshez és felhivjuk vegyék
               be ostrommal a kolostort és tartsunk közösen egy tánczestélyt benne.</p>
            <p>- Ez árulás. Czimborálás a külső ellenséggel.</p>
            <p>- Meglehet, de képzelje magát a mi helyzetünkben. Egy öreg tánczmester tanitott
               bennünket tánczolni, egyik néni zongorázott és mi leányok együtt tánczoltunk. A
               melyik közülünk a férfit adta, az piros szalagot kötött a balkarjára.</p>
            <p>- Biz ez száraz mulatság; de legalább nagyon bájos gavalléraik voltak.</p>
            <p>- Megelégedtünk volna mi nehány kevésbbé bájos ulánussal is. Ez a levél a
               fejedelemasszony kezébe került és szüleink értesittettek. Apa ujra megijedt és sietve
               kivett az intézetből. Pedig nagyobb volt ennek az egész dolognak a füstje, mint a
               lángja. Ma, mikor már szabadon tehetném, ennyibe sem veszem az ulánusokat.</p>
            <p>(Itt fittyet hányt, kis, kövér, rózsás ujjaival.)</p>
            <p>Olyan zöldek, mint valami tavaszi legelő és én nem vagyok bárány...</p>
            <p>Oly jóizüen és hangosan nevetett, hogy a társaságból többen kijöttek rá. Legelül a
               bankár, a ki apámmal komoly beszédbe elegyedett. Valami ujabb kölcsönről tárgyaltak
               vele négyen-öten a földbirtokosok közül.</p>
            <p>A nap többi része kellemesen telt el. Engem mulattatott Katinka nyiltsága, üde,
               rózsaarcza, szép fekete szeme.</p>
            <p>Estére még vendégeket vártak. Fáklyafény mellett néhány kocsi állott meg a feljárat
               előtt és én a homályban egy ismerős, kedves hangot hallottam megcsendülni: a Nyériné
               hangját. Ártatlan természetü kalandom volt vele, melyről nem érdemes sokat beszélni.
               Egész röviden annyit, hogy hóditó hadjáratom komikus felsüléssel végződött.</p>
            <p>Menekülni akartam, nem mertem találkozni vele, de mellettem Katinka állott, kérve,
               hogy vacsora alatt melléje üljek.</p>
            <p>- A szép asszonyról akarok beszélni önnel, - tette hozzá és hangjában kötekedő
               szándék volt.</p>
            <p>- Melyik szép asszonyról? Mert itt ma, hála Istennek, sok szép asszony van.</p>
            <p>- Ne tetesse magát. Én Nyérinét értem. Azt hiszi, Pozsonyba nem hatolt el hire?</p>
            <p>- Minek a hire? - kérdeztem ijedten.</p>
            <p>A kis lány bizalmasan megveregette karomat (a vállamat nem érte fel) és csendesen
               mosoly­gott.</p>
            <p>- A maga hóditó hadjáratának, mely oly operetteszerüen végződött.</p>
            <p>- Ope...rette...szerüen? De kérem.</p>
            <p>- Sohse szégyelje. Nem teremhetnek minden bokorban tragédiák.</p>
            <p>Komolyan megharagudtam.</p>
            <p>- Nem hittem volna Nyérinéről, hogy kislányokra bizza titkait.</p>
            <p>Katinka föl sem vette, hogy kislánynak neveztem.</p>
            <p>- Nem ő bizta rám, hanem Anikó, a ki azóta az én szobalányom. Aztán én nem fecsegem
               ki senkinek, nem vagyok én a Midás királyi nádja. Magának is csak azért hoztam fel,
               mert az ön szerelmi hadjáratára volna egy biráló megjegyzésem.</p>
            <p>- Kiváncsi vagyok rá, mily gondolatai vannak a komoly háboruról az ujoncznak, a ki
               még csak a zöld ulánusokat ismeri és nem magát a háborut, válaszoltam - csipősen.</p>
            <p>- A hadjárat azért végződött vigjátéki balesettel, mert ön hirtelen befejezte, -
               mondá, nem is válaszolva megjegyzésemre.</p>
            <p>- Hát maga mit tett volna Katinka az én helyemben, mikor már... hogy is mondta,
               beállott az a bizonyos operetteszerü fordulat?</p>
            <p>A kis lány rám nézett, aztán kis, kövér kezét összeszoritva, erélyes mozdulattal
               mutatott a lépcsőn feljövő Nyériné nyulánk, kedves alakjára.</p>
            <p>- Ujból nekimentem volna.</p>
            <p>- Fejjel a falnak? - kérdém erőltetett vidámsággal.</p>
            <p>- Igenis. Fejjel a spanyolfalnak, - mondá - és egy ugrással a szép asszony előtt
               termett, zajosan üdvözölve őt, miközben atyja hozzám jött és fénylő tekintettel
               kisérte leánya minden moz­dulatát.</p>
            <p>- Vad leány. Olyan őszinte, becsületes és bátor, mint egy huszárkadét.</p>
            <p>- Csakhogy a kardot szemében hordja, - válaszoltam elgondolkozva azon, - a mit a
               kisleány nekem mondott.</p>
            <p>- Ugyan miért nevezte Nyérinét spanyolfalnak?</p>
            <p>A vacsoránál találkoztam ujra a szép asszonynyal; egy cseppet sem volt meglepetve
               váratlan találkozásunktól. Elfogulatlanul beszélgetett velem, mintha soha sem kellett
               volna védeni tőlem édes szépségét és hitvesi erényét.</p>
            <p>Másnap Nyériék tovább utaltak és Katinka makacsul boszantott a szép asszony emlékének
               árnyékával.</p>
            <p>A Ládházival kötendő üzlet ugy kivánta, hogy atyám is Pozsonyba utazzék. Együtt
               utaztunk hát el, én szemközt ültem Katinkával, az egész uton vidáman évődött velem,
               közbe-közbe Ládházi rövid, erélyes mondásai csaptak be párbeszédünk közé, mint
               szétpattanó gránátnak szilánkjai. Bár a lövés nekünk volt szánva, a hajunk szála sem
               görbült meg tőle, nem vágott sebet a Katinka sima, rózsás bőrén, nem hagyott nyomott
               merészen hordott, fekete fején, legfölebb a rejtett jókedv aknácskáit robbantotta fel
               bennünk, a melyek mindenike zajos nevetés között explodált. Ez aztán a gránátszóró
               bankárt arra birta, hogy lövegeivel másfelé forduljon és apámmal veszszen össze ama
               fontos kérdés fölött, vajjon a gyapju ára följebb megy-e a jövő héten, vagy lejebb
               száll?</p>
            <p>Este ugyanazon vendéglőben szálltunk meg, a hol az internátusba menetelemkor atyámmal
               az éjszakát töltöttem.</p>
            <p>Abban a szobában aludt Katinka, a hol én egykor apámra várva, sokáig
               fentvirrasztottam. A hol, az ablakban ülve, láttam a fák sötét körvonalát és éreztem
               a hársfavirág illatát, a mit a szél felém hozott; mikor a beborult égen csak néhány
               csillag fénylett és én fejemet az ablak félfára hajtva, a csillagok felé forditott
               arczczal anyámra gondolék.</p>
            <p>Vajjon a kis lány kire gondol?</p>
            <p>Reggel felé felébredtem. A lebocsátott redőny szélein már beszürődött a halvány,
               fénytelen reggeli világosság. A szoba tetején árnyékok szaladoztak össze-vissza,
               éppen azon törtem a fejemet, mi lehet az? mikor az utczán lárma támadt, emberek
               futkostak a fogadó ablaka alatt, asszonyok és gyermekek sikoltoztak.</p>
            <p>Felugrottam, hirtelen katonásan felöltöztem és az udvarra mentem.</p>
            <p>A fogadós egész lelkinyugalommal állott az udvar közepén, néhány kövér kappan
               legyilko­lására adva ki a szigoru rendeletet, melyek nem sejtve, hogy napjaik meg
               vannak számlálva, és szerelmi indulatoktól nem zaklatva, nagy egykedvüséggel
               sétálgattak a szérü környékén.</p>
            <p>- Micsoda nagy lárma ez? Talán ég a város? kérdeztem a piros képü, köpczös, jól
               táplált férfiutól.</p>
            <p>- Nem ég az, instálom. Erdélyi Jankó járt itt másodmagával a városon és tévedésből
               beleült a jenői gróf kocsijába és bizony elhajtatott vele ő kelme.</p>
            <p>Erdélyi Jankó hires zsivány volt akkortájban. Kezdtem érteni a riadalom okát.</p>
            <p>- Nem üldözi senki?</p>
            <p>- Nem merik. Mert két hete agyonlőtt fényes nappal, a város kellő közepén egy
               istenadta finánczot, a ki nyomára vezette a minapába a zsandárokkat.</p>
            <p>- Hát a zsandárok?</p>
            <p>- Azok a szomszéd faluba mentek bucsura. Ott ma nagy verekedés lesz; szükség lesz
               rájuk.</p>
            <p>Már éppen vissza akartam indulni szobámba, hogy ha lehet, még alszom egy jót, mikor
               kinyilt egy ablak és Katinka hajolt ki, borzasan, pelyhesen, szétomló hajjal, egy
               kicsit dideregve a reggeli hidegtől. Selyemkendő volt hanyagul a vállára vetve, de az
               bizony lecsuszott róla. Egy pillanatra szemembe villant fiatal, édes, rózsaszin
               vállacskája. A hangja még fátyolozott volt az alvástól.</p>
            <p>- Baj van?</p>
            <p>- Egy kis betyár-romantika. Erdélyi Jankó elvitte a jenői gróf szekerét és
               lovait.</p>
            <p>- Ah, az érdekes. Egy kis jótékony változás ennek az unalmas fészeknek az életében.
               Ugyan megfogják-e?</p>
            <p>- Aligha. A ficzkó elszánt és drágán adja a bőrét.</p>
            <p>- Ugy hát nem lesz érdekes folytatása az érdekes kezdetnek? mondá Katinka, a csalódás
               hangján és készült bezárni az ablakot.</p>
            <p>Nehezemre esett volna megválni alvástól kipirult arczától, ragyogó szemétől, tréfára
               fogtam hát a dolgot, hogy tartóztassam.</p>
            <p>- Szeretné, ha élve megfognák a betyárt?</p>
            <p>- Nagyon szeretnék vele megismerkedni, ha valaki bemutatná őt nekem.</p>
            <p>- Én el fogom, ide hozom, mint egy erdei medvét.</p>
            <p>- Maga?</p>
            <p>- Egy csókért - a kezére.</p>
            <p>- Itt a kezem.</p>
            <p>Kinyujtotta kövérke, fehér kezét s én gondolkodás nélkül belecsaptam.</p>
            <p>A fogadós azt hitte: gyermekek tréfája az egész, nem komoly dolog, azért nagyot
               bámult, mikor egyik lovunkat az istállóból kivezetve és nyakamba akasztva apám
               vadászpuskáját, felültem rá és Katinka felé köszönve, kinyargaltam az utczára.</p>
            <p>A bámészkodók hamar utbaigazitottak és én egy negyedórái késedelemmel vágtattam a
               betyár nyomába, nyereg és takaró nélkül, szőrén ülve meg a lovat.</p>
            <p>Egy negyedórai veszett vágtatás után megláttuk egymást. A betyárok ketten voltak.
               Egyikük a lovakat hajtotta, a másik egyenesen, mozdulatlanul állott a kocsi közepén,
               mint egy erdei szálfa; szemét kezével elárnyalva, nyugodtan nézett felém.</p>
            <p>Ugy látszik, kicsinyelte az ellenséget, mert félig háttal fordult felém és még a
               fegyverét sem kapta le válláról.</p>
            <p>- Álljatok meg! - kiáltám utánuk, meglassitva lovam futását, mert már egy
               puskalövésnyire jutottunk egymáshoz.</p>
            <p>Nagy zavarba hoztak, mert csakugyan megálltak, kedélyesen integetve felém
               árvalányhajas pörge kalapjukkal. A puskát lekaptam vállamról, mire egyikük szintén
               fegyverhez nyult. Lőttünk. A betyár golyója a lovam feje körül járt, de ugylátszik,
               észrevették lövésemből, hogy jó lövő vagyok, mert mókázásukkal felhagyva, közévágtak
               a lovaknak s az országutról letérve, szélsebesen nekikaptak az erdőhöz vezető
               mellékutnak. Ha egyszer elérik az erdőt, fittyet hánynak minden üldözésnek. De nekem,
               lóháton ülve, nagy előnyöm volt fölöttük a hepehupás legelőn, melynek végében az erdő
               sötétlett. Szekérrel nehezebben haladhattak, mint én lovon.</p>
            <p>Az erdő még messze volt, azért a betyárok ujra megálltak és egyikük erős tüzelést
               kezdett reám. Leugrottam a lóról, mely vadászatokon megszokta a lövöldözést és igy
               nem futott el; én magam néhányszor visszalőttem.</p>
            <p>Azalatt a másik betyár elvágta a lovak istrángját, a szekeret isten nevében
               otthagyták, ők maguk lóra ülve, továbbálltak; egymástól elválva, két különböző
               irányban igyekeztek az erdő felé.</p>
            <p>Én egy pillanatra zavarba jöttem, nem tudtam hirtelen elhatározni, melyiket üldözzem
               tovább a kettő közül? Melyik Erdélyi Jankó? mert nekem őt kell megfognom élve vagy
               halva.</p>
            <p>A betyárok jól számitottak. Tünődésem csak néhány másodperczig tartott, de
               tökéletesen elegendő volt oly kitünő lovasoknak, mint ők, hogy jókora egérutat
               nyerjenek.</p>
            <p>Végre határoztam és lélekszakadva vágtattam az után a betyár után, a ki a szekéren
               állva, először lőtt reám.</p>
            <p>A véletlen is segitségemre jött.</p>
            <p>A mezőség jobb oldalán két fénylő pont látszott: bizonyára lovas zsandárok sisakjai.
               Én legalább azt gondoltam s a betyárok is azt hitték, mert a legkétségbeesettebb
               vágtatásra ösztökélték lovaikat.</p>
            <p>Beláttam, hogy közel lévén az erdőhöz, nehány percz mulva tul lesznek a veszélyen.
               Czélba vettem a betyár lovát és lőttem. Ugylátszik, megsebesült a szegény állat, mert
               futása rohamosan lassudott, egyszer aztán megállt. Gazdája leugrott róla és nagy
               káromkodás és fenyegetés közt egy fa mellé vette magát; lova ledőlt és fájdalmasan
               nyeritett.</p>
            <p>A helyzet válságos volt. Az a magányos fa, mely mögé a betyár huzódott, alig volt
               háromszáz lépésnyire az erdőtől. Gondolata világos volt. Én sik mezőn álltam, ő fedve
               volt; itt volt a kedvező pillanat leszámolni velem. Ha meglő, ott az erdő a háta
               mögött, ha abba beleveheti magát, bottal üthetik lába nyomát a zsandárok.</p>
            <p>Már két lövést tett, az egyik veszedelmesen közel járt hozzám. Én hiába vesztegettem
               a puskaport, mert ugy a fa mögé huzódott, hogy csak a könyöke vége, meg a czélozó
               félszeme látszott ki, meg a negyedrész arcza.</p>
            <p>Nem volt mit tenni, büszkeségéhez kellett szólni ellenfelemnek.</p>
            <p>- Fa mellett bujkálsz, hires Erdélyi Jankó? - kiabáltam át hozzá. Hát a szeretőd
               szoknyája mögé nem bujnál el, ha lehetne? Ha legény vagy, állj ki szabadon, mint én;
               a hogy a lovadat ellőttem, most meg az árvalányhajas kalapodat lövöm le. Kell is
               neked kalap, kendő kell a fejedre; attól a nehány szem cseresnyemagtól, a mi a
               puskámban van, ugy remegsz, mintha asszony volnál. Állj ki no, hires!</p>
            <p>A betyár nagyot káromkodott és kiugrott a fa mellől, rám fogva fegyverét. Egyszerre
               lőttünk, én az Erdélyi Jankó lábszárába lőttem, hanyatt vágta magát, mint a kivágott
               fa az erdőn. Az ő golyója a vállamat surolta, néhány csepp vér szivárgott át a
               kabátomon.</p>
            <p>Odarohantam hozzá, mozdulatlanul, összeszoritott szájjal, fájdalmát elnyomva feküdt a
               füvön; nagyon megesett a szivem rajta.</p>
            <p>Azalatt a két zsandárformáju lovas is hozzánk ért. Két városi tüzoltó volt, nem volt
               azoknál a kurta csákányon kivül semmi fegyver. Az egyik bevágtatott a legközelebbi
               faluba, egy parasztszekérrel tért vissza. Arra ráfektettük a sebesült betyárt és meg
               sem álltunk vele a fogadó udvaráig.</p>
            <p>Itt már nagy riadalom támadt, vasvillás, puskás emberek verődtek össze és apám már
               fogatott, hogy őket szekérre rakva, utánunk siessen.</p>
            <p>A bankár leányával perlekedett. Szidta meggondolatlanságát. Hátha meglövik a betyárok
               Attilát? Ha hazahozzák halva, mit csinálsz? rémitgeté a szegény kis lányt, a ki
               fogyni érezte bátorságát és keservesen sirni kezdett.</p>
            <p>Maga a fogadós, a ki azt gondolta, hogy csak a látszat kedvéért indultam a betyárok
               után és szentül meg volt győződve róla, hogy a város végén tul nem merem üldözni
               őket, hanem szépen visszafordulok, most leakasztotta a falról somnyelü baltáját és
               egy istentelen nagy mordályt vett magához, a miből valamikor a napoleoni háboruk
               idejében lövöldöztek.</p>
            <p>Igy felkészülve jöttek volna már lóhalálában a segélycsapatok, mikor az udvarra
               hajtottunk.</p>
            <p>A sebesült betyár látása nagy bámulatot keltett. A bankár kezénél fogva vezette
               hozzám az örömében és büszkeségében iruló-piruló Katinkát.</p>
            <p>- Lánczoslobogós, te ugyan jól kezded, leány. Még sokra viszed, ha igy folytatod. Ha
               Attilának lennék, most ugy tennék veled, mint a lovag Schiller balladájában, a ki az
               orosz­lá­nok közül hozta ki a hóbortos kisasszony keztyüjét: visszadobnám a csókodat.
               Nem fogadnám el.</p>
            <p>- Azt már nem teszem, siettem kijelenteni, a mi Katinkát még nagyobb zavarba hozta.
               Követelem a tiszteletdijamat, a kikötött csókot.</p>
            <p>A körülállók hangosan kaczagtak, Katinka arcza pedig életpiros szinéből holthalványra
               változott. Lesütötte máskor nyilt, bátornézésü szemeit és halkan esdekelt, ugy, hogy
               csak én hallottam.</p>
            <p>- Engedje el a csókot, uram. Sohasem feledem el, milyen nagy hős ön. Ne kivánja, hogy
               ennyi ember szemeláttára megcsókoljam; kérem, ne szégyenitsen meg nyilvánosan. Meg
               fogja bánni, ha erőszakkal veszi azt, a mi ugy jó, ha magától jön, mint a nyári
               permeteg.</p>
            <p>Én is halkan válaszoltam neki.</p>
            <p>- Édes kis Katinka, jogomról nem mondhatok le. Inkább kérje a félkaromat, de ezt a
               csókot ne kivánja vissza. De egy könnyitésbe beleegyezem: tetszésére bizom a csók
               megadásának idejét. Akkor adja meg, a mikor magának tetszik.</p>
            <p>A kis lány komoly arcza földerült, jó kedve ismét felülkerekedett.</p>
            <p>- Azt hiszem, ezzel ön igen hosszu terminust tüzött magának. A mikor nekem tetszik!
               Ez annyi, mintha a csókot véglegesen elengedte volna.</p>
            <p>- Én nem esem kétségbe a csók sorsa felett. Megkapom én még azt.</p>
            <p>- Uracskám, maga nagyon önhitt ember. Hogy szegény Erdélyi Jankót meglőtte, most már
               valami ellenállhatatlan lovagnak képzeli magát, a ki csodapánczélt visel. Na, de én
               nem vagyok Erdélyi Jankó. Velem nem lesz olyan könnyü dolga.</p>
            <p>Igy hát a csókadásnak feje fölött függő veszélyét elháritván, figyelmesen hallgatta a
               szeren­csés üldözés részleteit.</p>
            <p>Aztán a meglőtt betyárhoz lépett, a kit négy erős legény nagy óvatosan emelt le a
               kocsiról, hogy ágyba fektesse a szegényt.</p>
            <p>Atyám sietett most felém és megölelt, sokáig nem akart karjai közül kibocsátani.</p>
            <p>- Aggódtam érted, fiam. Még sohasem ijedtem igy meg. Azt hittem, hogy a fübe harapsz
               a betyár fegyverétől. Te és Katinka igazi gyerekek vagytok. A szivem körül szokatlan,
               fájdal­mas, tompa szurást éreztem, még most is nehezen veszek lélekzetet.</p>
            <p>Aggódva néztem rá. Apám csakugyan nagyon sápadt volt, még ajkai is fehérek voltak, és
               hangja gyönge, szinte rekedt.</p>
            <p>Észrevette aggódásomat, meg akart nyugtatni mindenáron.</p>
            <p>- Most már elmult, fiam. Teljesen jobban vagyok. Hanem a betyárért kár, német kezébe
               jut; még nem alakult meg a vármegye; várhattatok volna ezzel a hajszával még vagy hat
               hétig: akkorra már megyei törvényszék lesz, meg pandur. Szegény Erdélyi Jankó nem
               restelhetné ugy, hogy hurokra került.</p>
            <p>Bement a sebesülthöz, a kinek az orvos megnézte, kimosta és bekötötte a sebét. A
               golyó nem tört csontot, nem sértett nemesebb részt, de a nagy vérveszteség nagyon
               elgyöngitette Jankót.</p>
            <p>Apám ágyához lépett és vallatni kezdte.</p>
            <p>- Gyilkoltál, fiam Jankó?</p>
            <p>- Nem gyilkoltam én soha, tekintetes uram.</p>
            <p>- De lovat loptál?</p>
            <p>- Akármennyit, nagy jó uram.</p>
            <p>- Mért adtad a fejedet ilyen életre?</p>
            <p>- Kötéllel fogtak meg katonának. Megszöktem Mantuából, oda vittek lógerba; rosszul
               bántak velem, mint a kutyával.</p>
            <p>- Ez nagy baj, fiam, mondá apám részvéttel. Igy nem adhatlak át a zsandároknak, mert
               hat hétig még német világ van és neked az a legnagyobb bünöd, hogy a katonaságtól
               megszöktél. Ezért keményen megbüntetnek.</p>
            <p>- Kiállom azt is. Engem se a gólya költött, - mondá a sebesült betyár hetykén, - bár
               tehetet­lenül, vérevesztetten feküdt az ágyon.</p>
            <p>Apám gondolatokba merülve járt fel s alá a szobában. Azután behivta a fogadóst és
               betette az ajtót utána.</p>
            <p>- Ezt a fiut el kellene vinnünk.</p>
            <p>- Hová parancsolja?</p>
            <p>- Hozzám. Ott fellábad valamelyik tanyán és ha megszokik nálam, szolgálatba fogadom.
               Megtermett, szép szál legény ő kelme, beszegődtetem alispáni hajdunak. Hanem a
               zsandárok a vérszagra ide jönnek, sietnünk kell a megmentésével.</p>
            <p>- Értem, - válaszolt a fogadós. A németet kell...</p>
            <p>- Megcsalni, igenis, - vágott közbe kurtán a megye alispánjelöltje. - Fogasson be
               kelmed, aztán mellékutakon vitesse Andrásfalvára. Kibirod-e az utat, Jankó? - fordult
               a betyárhoz, a ki hosszu, hálás pillantást vetett atyámra, mig ő felőle
               tanakodtak.</p>
            <p>- Rossz pénz nem vész el - felelé csendesen. Isten fizesse meg a tekintetes urnak,
               holtig hű leszek hozzá, hogy nem hagyott elpusztulni az olmüczi kazamátákban.</p>
            <p>- Hiszen te is csak magyar vagy, fiam; hát szép volna elhagyni egymást a közös
               veszede­lemben?</p>
            <p>Mikorra két gyalogzsandár beállitott a fogadóba, a meglőtt betyárnak hült helyét
               találták. Azt már akkor ott szállitották valahol szekéren az andrásfalvi füzesek
               árnyékában...</p>
            <p>Délután folytattuk utunkat Pozsony felé és este hat órára beértünk szerencsésen.</p>
            <p>Egyenesen Katinkáékhoz szálltunk. A vaskereskedésből meggazdagodott bankárnak uras
               háztája volt.</p>
            <p>Hét órakor rögtönzött fáklyásmenet jött fölfelé az utczán, apám tiszteletére, a ki a
               szomszéd­vármegyének alispánjelöltje.</p>
            <p>Az erkélyről oda láttunk Katinkával a piaczra, a hol a polgárok a menetre
               gyülekeztek. A fáklyák egyenkint gyultak ki, gyönge északi szél élesztette lángjukat,
               egész szikraesőt támasztva köröskörül.</p>
            <p>Nagynehezen rendbe jöttek, a tüzoltózenekar réztrombitái megharsantak s a
               Rákóczy-induló hangja mellett jött felfelé a menet, megvilágitva az árnyékban
               nyugodtan szendergő házakat.</p>
            <p>Előállott egy hazafi és hosszu beszéddel üdvözölte atyámat. Beszéde tele volt
               politikai czélzásokkal. E fáklyák - a régi kormányzati rendszer temetésére gyultak
               ki, mondá a többek között. Riadó, hosszan huzódó éljenzés követte szavait.</p>
            <p>Apám meghatottan válaszolt. A beszéd nehezére esett, mert némelyik ügyetlen
               fáklyavivő egyenesen az erkély alá állott s a sürü, fojtó füst atyám mellére szállt.
               Mégis kibontakozott olykor egy-egy mondata és ugy megtöltötte az egész utczát, mint
               az ünnepi harangszó.</p>
            <p>Még most is emlékszem minden szavára. Nem volt abban semmi izgató; a törvények
               szilárd, nyugodt talaján állt, arra buzditotta honfitársait, hogy azon maradjanak meg
               rendületlenül...</p>
            <p>Még akkor is ott álltam az erkélyen, mikor már a fáklyákat kezdték eloltani a piaczon
               és lassankint nagy, csendes sötétség borult az utczákra.</p>
            <p>Szorongó, bus gondolatok vettek rajtam erőt. A fény kialvása, az emberi hang
               elcsendesülése, az egész fényes látvány eltünése, az elmulás érzelmét költötte fel
               szivemben.</p>
            <p>Minden mulandó! Az emberek szeretete és gyülölete; a dicsőség és a népszerüség;
               minden eltünik, a mi életünk utját bevilágitja, a hogy a fáklyák fénye eltünt; csak
               fojtó, nehéz füst marad utána: az emlékezet. Aztán elalszik az is és mi magunk
               maradunk a félelmetes, csillagtalan, néma éjszakában...</p>
            <p>Katinka kijött hozzám s a hogy rámnyitotta az ajtót, a szobák belső, enyhe
               világossága fogta körül kedves, nyulánk alakját.</p>
            <p>- Huh, de sötét van itt, nyitva hagyom az ajtót. Nem fél itt magában?</p>
            <p>Mellém könyökölt az erkélyre; a szobából ráeső fény megvilágitotta fekete szemét és
               rózsás, gyermekes vállát, a mint kivillant az estély-ruha csipkefelhőjéből.</p>
            <p>És... nem tudom... mi történt, de nem éreztem már magam oly elhagyottnak a kietlen,
               nagy éjszakában. A kislány arcza, szeme, fehér ruhája, egész alakja biztatóan
               fénylett felém, és ugy tetszett nekem, hogy nem a szoba világossága esik rá, hanem a
               fény - mintha nagyobbacska fénybogár volna az egész kislány - ő belőle magából
               ered...</p>
            <p>Az urak a vacsora előtt a kaszinóba akartak egy félórára ellátogatni, hova sok vidéki
               föld­birtokos gyült be ez alkalomra.</p>
            <p>Atyám hivott, hogy kisérjem el. A többieket előre bocsátva, mi ketten hátramaradtunk.
               Karomba kapaszkodva, bizalmas beszélgetést kezdett velem.</p>
            <p>A rosszul világitott utczákon járva, mig fejünk fölé csillagtalan, sötét égbolt
               borult, csodá­latosan megnyilt szive előttem.</p>
            <p>Örül, hogy a magyar ujra visszanyeri alkotmányát. A makacs, földalatti titkos harcz -
               mondá - melylyel bennünket anyagi és szellemi téren megtámadtak, nagyon megviselte a
               nemzet erejét. A népnek vezetőre van szüksége, a nélkül olyan, mint a kis gyermek:
               nem tud megállni a maga lábán. E vezetője az értelmiség, melyet azonban a nehéz idők
               és sulyos adók, az adófizetés megtagadása, mely igen költséges tüntetés volt; a rossz
               közigazgatás, rossz törvény­kezés és egy minden izében ellenséges érzelmü gazdasági
               politika anyagilag csaknem tönkre­juttatott.</p>
            <p>A középosztály el van adósodva, a füle is alig látszik ki belőle. Hivatalt nem
               vállalhat, pályája nincs, egész keresetforrása az anyaföld, mely tul van terhelve s
               mely nehány évtized mulva kiszalad a lábai alól.</p>
            <p>Az alkotmányos élet előre veti árnyékát. Bécsben belátták, hogy a nyilt sebnek
               hagyott magyarkérdés csatornáján az egész monarchia vére kifoly. Ti már boldogabb
               időket értek meg. Nyitva lesz előttetek az ut: magas hivatalokban szolgálni
               hazátokat. A nemzet rendel­kezvén majd a maga sorsa felett, megindul a nemzeti élet
               hatalmas vérforgása. A föld értéke rohamosan emelkedik; jólét, gazdagság, nemzeti
               boldogulás drága gyümölcse nő ama fán, melyet nemzeti politikának hivnak.</p>
            <p>Vagyoni helyzetünket is meg kell ismerned, - folytatá halkan - mert az Andrásfalvyak
               szemefénye, reménye te vagy. A birtok nagyértékü, de nagy teher van rajta.
               Háztartásunk sokba került, sokban van neveltetésed, de ez mind csekély ahhoz képest,
               a mibe nekünk a politika került. Ládházitól most vettem fel uj kölcsönt: az
               alispánság temérdek kiadással fog járni. De ha még tiz évig élhetek, az ősi vagyont
               szüzen, minden tehertől mentem adom át neked.</p>
            <p>Nem tudom mért - tette hozzá mélabusan - ma, mint régen elsülyedt hajók felszinre
               kerülő romjai, multam sok emléke merül fel csodálatos tisztán emlékezetemben. De ha
               ujra kellene kezdenem az életet, akkor se tennék másképp, mint a hogy eddig tettem.
               Kész volnék mindenemet feláldozni és koczkáztatni a hazáért.</p>
            <p>Neked, fiacskám, korán kell megházasodnod, hogy rendbe hozzad őseid vagyonát, ha
               Isten kegyelme nem engedné meg, hogy még én rendbe hozzam.</p>
            <p>A hirtelen haláltól félek; nem szeretnélek egyhamar itthagyni benneteket. De a mai
               eset (ugy éreztem, mintha vaskéz szoritotta volna meg kétszer egymásután szivemet)
               intés nekem, hogy erre is készen, legyek. Oh! pedig szeretnék élni, mert hazám szabad
               lesz nemsokára s mert van, a kikben örömem teljék: egy jó fiam és egy szép
               leányom.</p>
            <p>Szavai ugy meghatottak, hogy nem tudtam rájuk hirtelen válaszolni. Némán, megindulva,
               tele szivvel lépkedtem mellette, miközben közönyös emberek jártak-keltek körülöttünk
               s a sötét, középkorias polgárházak kapuboltozatai alatt szerelmes párok váltottak
               szerelmes, semmit­mondó, boldog szavakat, örülve az életnek, mikor közelükben egy
               embertársuk szivét már megérintette a sötét halál hideg szárnyütése...</p>
            <p>Végre szóhoz jutottam, szeretetteljesen vigasztaltam atyámat, igyekezvén kiverni
               fejéből a bus előérzetet, mely mélységes árnyékot vetett verőfényes lelkére.</p>
            <p>- Jól van hát, kedves fiam, nem halok meg, mig nem tánczolok a lakodalmadon -
               válaszolá vigasztaló szavaimra. - A kis lány tetszik nekem. Erős keze van, mint
               anyádnak, és sok esze meg szive van hozzá.</p>
            <p>- Katinka?</p>
            <p>- Ő. Két-három év mulva elveheted, mert ezek a kislányok egyetlen nap megnőnek, mint
               a fü a mezőn, esős, tavaszi időben. Anyád is olyan volt. Észre se vettem, mikor a
               nyakamra nőtt. Több esze volt mindig, mint egy minisztertanácsnak és hetedhétországon
               nem volt szebb szőke leány nála. Becsüljétek meg, fiam, ha engem tulélne szegény.
               Nagy jellem! Egyszer meg fogtok győződni róla.</p>
            <p>Ekként beszélgetve, elértük a kaszinót. Az urak nagy örömrivalgással fogadták
               atyámat. Hittek, reméltek, biztak s nagy politikai változásokat vártak a közel
               jövőben. Megbeszélték, hogy a megnyitandó megyegyüléseken mily eljárást követnek. Az
               1848. évi törvények alapjára állanak; követelni fogják az önálló, felelős magyar kir.
               minisztériumot; Erdély unióját az anyaországgal; a képviselőválasztások elrendelését
               stb.</p>
            <p>Hazamenet az urak valamennyien elkisérték atyámat s Ládházi mind meghivta őket
               vacsorára.</p>
            <p>Ködös, hüvös, sötét tavaszi éjszaka volt. Atyám fázott, felhajtotta magas
               kabátgallérját és keveset beszélt.</p>
            <p>Mindig engem keresett, egy perczre sem engedte, hogy eltávozzam mellőle.</p>
            <p>- Ma nagy veszélyben forgott a fiam, azért szeretem jobban, mint máskor, - mondá
               magyarázat­képpen a társasághoz. Elevenen elfogta Erdélyi Jankót, mert a betyár
               sehogy sem akarta bemutatni magát Ládházi Katinkának...</p>
            <p>Aztán, kedves szokása szerint, megveregette kissé arczomat és tréfásan megfenyegetett
               ujjával.</p>
            <p>- Mindig elmaradozol mellőlem, édes fiam. A magányt és a sötétséget kedveled, mint
               Romeó. De hát az ember soha sincs magában, ha szerelmes; a sötétség pedig tele van
               világossággal, ha egy szép leányról gondolkozunk.</p>
            <p>Ládháziéknál harmincz emberre volt teritve az ebédlőben. A bankár nagy fényt fejtett
               ki, az asztal csakugy görnyedt az ezüst tálak, nehéz ezüst kupák, velenczei
               kristálypoharak s a három nagy, tömör, szinezüst asztaldisz sulya alatt.</p>
            <p>Az ebédlő egyik szögletében, leánderek és rododendronok mögött czigánybanda
               muzsikált; a nyitott erkélyajtón hüvös, friss levegő jött a Duna felől, a mi
               enyhitette a nyomasztó hőséget.</p>
            <p>Asztalhoz ültünk. Engem Katinka maga mellé ültetett, szemközt atyámmal, a ki föl volt
               he­vülve s egy pohár hideg vizet mohón ivott meg. Gyöngéden, szeretettel nézett ránk,
               a mint a kis lánynyal a nap eseményeiről beszélgettünk. Katinka csókot hányt felé
               rózsás ujjai hegyével.</p>
            <p>- No, megtörtént.</p>
            <p>- Mi történt meg?</p>
            <p>- A csókot, a mivel magának tartozom, atyjánál deponáltam. Átveheti tőle, a mikor
               tetszik, kamatok kamatjával.</p>
            <p>Igy enyelegtünk, szivünkben az ifjuság boldogságával, mikor valami csodálatos erőtől
               kényszeritve, apámra néztem.</p>
            <p>Bibicztojást evett; éppen szájához vitte a kanalat, mikor az kiesett a kezéből. Két
               keze le­siklott, keményen megütötte az asztalt, ő maga erősen összerázkódott, mintha
               villámcsapás érte volna. A ki legközelebb állott hozzá, megragadta vállait, aztán
               ketten óvatosan lefektették az ebédlő divánjára.</p>
            <p>Mindez egy percz müve volt.</p>
            <p>Odarohantam, orvosért kiáltozva. Egy ur kivált a vendégek ijedt csoportjából, a
               megyei főorvos volt. Nyugodtan, egykedvü arczczal nyult apám üteréhez, a ki e
               perczben egyet hörgött, azután elcsendesedett.</p>
            <p>- Meg van halva. Agyszélhüdés érte.</p>
            <p>Pedig a keze még meleg volt. A vendégek sietve elbucsuztak s a drága halott ott
               feküdt a száz gyertya fényétől ragyogó ebédlőben.</p>
            <p>Kint a sötét éjszakában még ugyszólván a levegőben függtek a lelkes éljenek, a
               fáklyát hordó tömeg riadó szava, mely alig két óra előtt hosszu életet kivánt a nagy
               hazafinak... a szegény, mozdulatlan halottnak.</p>
            <p> </p>
         </div>
         <div type="chapter">
            <head>
               HETEDIK FEJEZET.Anyám.
            </head>
            <p>Nyáron nagy szárazság volt, nagyon megsinylette a vetés; a gabonát megütötte a hő,
               megverte a jégeső, pusztitotta a rozsda és az üszög; siralmas aratás lett belőle. A
               legöregebb gazdák sem emlékeztek ily rossz esztendőre. Nem volt se buza, se bor, se
               gyümölcs, se takarmány, semmi. Őszkor aztán három hétig folyton esett, a burgonya ott
               rothadt a földjében, a tengeri nem tudott jól megérni, a szegény ember kétségbeesve
               várta a telet. Ugy felszökött az ára minden­nek, hogy éhinségre lehettünk
               elkészülve.</p>
            <p>Szegény apám rosszkor halt meg. A birtok nagyon meg volt terhelve, a hitelezők
               megrohanták anyámat, a ki a nehéz napokban nagy hidegvért és lelki erőt
               tanusitott.</p>
            <p>Ládházi ajánlkozott rá, hogy kiegyezik a hitelezőkkel; megkinálja őket a követelés
               felével. Ő aztán fentartja az atyámmal legutóbb kötött kölcsönt, azon anyám kielégiti
               a régi hitelezőket és jobb, szigorubb gazdálkodási rendet hoz be a birtokra, mely a
               patriarkális kezelés alatt félannyit se jövedelmezett, mint a mennyit
               jövedelmezhetne.</p>
            <p>Anyám, sötét gyászruhába öltözve, feketekeztyüs kezével elutasitó mozdulatot tett a
               bankár ajánlatára. Hidegen, kimérten, bár udvariasan köszönte meg szives készségét,
               de - igy szólt - nincs abban a helyzetben, hogy idegen embertől ily nagy anyagi
               áldozattal járó szolgálatot elfogadhatna.</p>
            <p>Ládházi igyekezett megmagyarázni, hogy az nem jár részéről nagy anyagi áldozattal.
               Egy­szerüen üzletdolga: ő jól helyezné el pénzét e vállalatban. Még nyerne is rajta
               valamit.</p>
            <p>De anyám hajthatatlan maradt.</p>
            <p>Az ügyvédünk kiszámitotta, hogyha a birtok kétharmadát eladjuk, teljesen
               kielégithetjük atyám minden hitelezőjét.</p>
            <p>Ládházi mélabusan rázta fejét, mikor anyám e tervvel állt elő, mint olyannal, mely
               alkalmas arra, hogy vele megőrizzük atyám becsületét és nevének tisztaságát.</p>
            <p>- Kár az ősi birtokért, nagyságos asszonyom, kár, kár! A kié a föld, azé az ország. A
               föld biztosabb az aranynál, a kincseknél, a palotáknál. Minden elmulhat, megfogyhat,
               meg­semmi­sülhet, csak a föld nem. Az Andrásfalvy-birtok kétezer hold egyetlen
               tagban. Teremtő Isten, micsoda könnyen kiheverhetné ez azt a kis adósságot, a mi
               rajta van!</p>
            <p>Anyám az időről s Katinkáról kezdett beszélni, a mi világos jele volt annak, hogy
               Ládházi ajánlata véglegesen el van ejtve.</p>
            <p>Mikor Ládházi elment, anyám orrához támasztotta hosszunyelü lorgnetjét s figyelmesen
               nézte, mily hatással volt rám az előttem lefolyt jelenet.</p>
            <p>- Ez az ember a birtokot szeretné. Az Andrásfalvyak utóda akarna lenni. Ide ülne a
               meleg helyünkre, ha át nem látnék a szitán. Azért adna kölcsönt, hogy ő legyen az
               egyedüli hitelező. Ki volnánk szolgálva neki; övé lenne a vár s minden, köröskörül.
               Az ő vasmarkából nehéz lenne visszaváltani jobb időben a birtok azon részét, melyet
               ma fel kell adnunk.</p>
            <p>Védelmére akartam kelni Ládházinak, a ki több jeles tulajdonsága mellett szerencsés
               volt Katinka atyjául hivatni, de hallgattam. Egy dolog tisztán állott előttem: anyám
               nem mondott le végleg birtokunk kétharmadáról. Azt remélte, hogy ujra megszerzi
               azt.</p>
            <p>Az eladás nem volt könnyü dolog abban az időben. Az egész „birtokrendezés”-t tavaszra
               halasztotta anyám, addig majd csak jelentkezik vásárló.</p>
            <p>Addig is tekintettel a rossz termésre s a szük esztendőre, azt akarta, hogy nagyon
               össze­huzódva éljünk.</p>
            <p>Elbocsátott egy csomó léhütőt: inast, vadászt, lovászgyereket, szobalányt.
               Feloszlatta az istállót. Csak két kocsilovat tartott meg, a legszükségesebbet, meg
               nekem egy hátaslovat, ámbár tiltakoztam ellene.</p>
            <p>Oly egyszerüen éltünk, mint akármelyik polgárcsalád. Nem jártunk sehová, nem
               vendéges­kedtünk, csendes és néma volt a nagy udvarház, mely csak néhány hónappal
               előbb annyi embert fogadott vendégszerető falai között.</p>
            <p>Hogy beletalálta magát szegény öregasszony vadonatuj helyzetébe!</p>
            <p>Ő, a ki azelőtt sohasem törődött a cselédek dolgaival; a kinek olyan ismeretlen világ
               volt ez, akár Dél-Ausztrália valamelyik névtelen szigete: most leszállt méltóságának
               magas felhőjéből és nagyon is nagy figyelemmel kisérte minden lépésüket. Még azért is
               zsörtölődött, ha a lámpát este a konyhában egy félórával tovább égették.</p>
            <p>Micsoda nagy pazarlás volt most az az ő szemében.</p>
            <p>Ez évben nem hozatta meg a „góthait”, nem fizetett elő nehány, az udvari körökhöz
               közelálló ujságra; megvont magától sok apró kényelmet, melyhez már hozzá volt szokva,
               s melyet bizonyára nehezére esett nélkülözni.</p>
            <p>Én felszólaltam ez ellen. Nem kell a takarékosságot tulzásba vinni, mintha közel
               állnánk a koldusbothoz. Én férfi vagyok, fiatal, erőteljes, könnyen kezdhetek uj
               életet. De anyám nem. A mig én élek, nem engedhetem meg, hogy anyám és nővérem
               bármiben is szükséget lássanak.</p>
            <p>Anyám türelmesen végighallgatott, aztán homlokomat megcsókolva, félresimitotta
               hajamat.</p>
            <p>- Te az én jó fiam vagy, tudom, hogy mindent megtennél értem és nővéredért. Nem is
               azért vonok meg magamtól egyet-mást, egy ujságot, egy könyvet, egy rossz szokást, egy
               semmi­séget: mintha okvetetlenül le kellene róla mondanom, de lásd, fiam, szokatlan
               időket élünk. A falvakban, a hol emberemlékezet óta őseid voltak az urak, az
               embereknek nincs mit enni. Mily rosszul esnék azoknak a szegény embereknek, ha vig,
               lármás élet folynék itt az udvar­házban, mig nekik nincs meg a betevő falatjok.</p>
            <p>Hadd érezzék, hogy szivünk velük van, s készek vagyunk megosztani velük minden anyagi
               javunkat.</p>
            <p>A mit a háztartásban megtakaritok, a mivel eddig a cselédeim megloptak, a mit
               gondtalanul elpazaroltak, most mindaz a szegényeké. Eddig még egy se halt meg közülök
               éhen, s ez a kemény tél majd csak elmegy minden nagyobb baj nélkül a fejünk
               felett.</p>
            <p>Hogy járathatnám én kedvencz lapomat, mig a volt jobbágyaink éheznek és fáznak? Hogy
               ne mondanék le egy kedves ételemről, valamelyik kedvtelésemről, szórakozásomról, hogy
               ne mondanék le kényelmemről, ha néhány becsületes magyar családot mentek meg az
               árával az éhhaláltól?</p>
            <p>És Eliz? Kérdezd csak meg. Neki nemes szive van. A multkor eladott titokban három sor
               igaz gyöngyöt, hogy a pénzt kioszsza a zsellérasszonyok között; és égetné a testét a
               legpuhább selyem, ha most ajándékoznád meg vele, mikor az árán kétszáz kenyeret lehet
               süttetni a szegények számára.</p>
            <p>Nem, édes fiam, én egészen beleszoktam uj helyzetünkbe. A szegénység nem fog levonni
               semmit az Andrásfalvyak fényéből és előkelőségéből. Aztán te még fiatal vagy! Széditő
               emelkedés alkalma nyilhatik előtted. Most az a fő, hogy a névre, melyet szegény jó
               atyád örökségképpen reád hagyott, ne boruljon még annyi homály se, a mennyi Eliz
               kéztükrének lapján, ajkának üde lehelletétől.</p>
            <p>Ez a magyarázat bizony megszégyenitett. Elővettem az öreg Szekrényest, a ki apróra
               bevallott mindent: az anyám által felállitott népkonyhát, a nagy kenyér- és
               borszállitmányokat, fehér­nemüek és gyógyszerek osztogatását, a látogatásokat a
               nyomortól mélyen sujtott kunyhók lakói között.</p>
            <p>Mert olcsó bor nem volt kéznél, apám féltve tartogatott hegyaljai borai kerültek
               csapra, a betegesek, öregek és a nők számára. Egy egész csapraütött vagyon.</p>
            <p>A granáriumok félig üresek voltak már: szétosztották a gabonát a nép között.</p>
            <p>De van is látszatja! Mig más faluban ugy hull a nép, mint őszszel a légy, az éhségtől
               és járvá­nyos betegségektől; addig a mi faluink népe egészséges, mint a makk s az
               éhséget hiréből ismeri.</p>
            <p>Anyám és Eliz meglátogatják a betegeket; vigasztalják a föld népét, hogy ne essék
               kétségbe, majd jóra fordul minden.</p>
            <p>Anyám még politizál is. Inti a népet, ne hallgasson azokra, a kik veszélybe döntik az
               országot. A legsoványabb béke is többet ér a legkövérebb háborunál. Ne várja
               Garibaldi veresingeseit, ugyse mer az ide jönni. Ha beteszi a lábát, ő lesz az első,
               a ki öreg asszony létére hozzányul a guzsalynyélhez és segit kiverni ebből a szép
               országból az istentagadó, országháboritó taliánját!</p>
            <p>Kiváncsi voltam, mit szól a nép anyám politikai leczkéztetéseihez, faggattam is
               erősen az öreg kasznárt. Zavartan tipegett-topogott nagy bagaria-csizmájában, az
               asztrakán-sapkáját lehuzta az orráig, azután feltolta a tarkójáig.</p>
            <p>- Őszintén beszéljen, öreg. Jól tudja, hogy én nem vallom anyám politikáját és
               szegény boldogult atyám se tartotta. Vagy talán maga igen?</p>
            <p>Kézzel-lábbal tiltakozott, hogy ő nem, de szólni nem szólt egy hangot sem. Sok
               tusakodás, még több biztatás után végre kibökkentette az öreg:</p>
            <p>- A nagyságos asszony nagyon okos és nagyon jó, a föld népe tüzbe menne érte.
               Szivesen meghalna érte akármelyik zsellérember de...</p>
            <p>- De?...</p>
            <p>- Már instálom, ugy vagyon a dolog.</p>
            <p>- Hogy vagyon hát? Szóljon.</p>
            <p>- Hogy hát Kossuthért is meghalna... Garibaldi meg az ő embere. A hátukat tartanák
               oda a nagyasszony guzsalynyelének, csakhogy Garibaldinak baja ne essék. Pedig,
               mondom, élnek-halnak a nagyasszonyért mindnyájan.</p>
            <p>Elmosolyodtam az öreg egyszerü beszédén. És büszke voltam a népre, melynek
               egészséges, romlatlan politikai érzését a hála szava sem tudja megtéveszteni. Szemeit
               a szabadság tisztafényü álló csillagára függeszti mozdulatlanul, és utána
               indul...</p>
            <p>Még egy nagy dolog volt hátra: beavatni anyámat Eliz szerelme titkába. Eliz megkért,
               hogy mindaddig hallgassak, mig anyámat e hir befogadására elő nem késziti. Atyám
               halála s az utána bekövetkezett szomoru napok, aztán a sulyos anyagi helyzet, meg a
               föld népe közt kitört éhinség: hátráltatták Eliz vallomását.</p>
            <p>Ismerte anyám reményeit, melyet házasságunkhoz füzött. Még nekem nagynehezen csak
               elnézte volna, hogy elvegyek valami szegény lányt, vagy hogy valami pénzeszsák legyen
               az apósom, mert az én nevem fénye - igy mondá - el tudja fedni az ilyen kellemetlen
               rozsda­foltokat. De hogy Elizt valami szürke polgári név viselője vegye el; ez alatt
               az egyszerü név alatt szerepeljen a nagyvilágban; s egy Andrásfalvyné unokái olyan
               nevet viseljenek, mely nincs benne a góthaiban: ezt a gondolatot már nem birná ki
               szegény büszke öreg asszony szive.</p>
            <p>Ottónak bizalmasan megirtam a dolgot. Azt felelte rá, hogy senkit sem tudna szeretni
               Elizen kivül; végtelenül boldog, hogy remélhet és türelemmel várja be az időt, mig
               megérik a vára­kozás édes gyümölcse és anyám megbocsátja nagy merészségét: hogy
               szemét leányáig emelte. Addig is megfogadja tanácsomat és nem jő Andrásfalvára,
               bármily nehezére esik is neki veszteg maradni, mikor a szerelem sólyomszárnyát érzi
               vállain.</p>
            <p>Hát vártunk és hallgattunk. De Eliz fogyott és sápadtabb lett, nem volt kedve
               semmihez. Órák hosszáig ült, ölbe tett kezekkel, tétlenül, mély gondokba: a szerelem
               rózsaszinü gondjaiba merülve. Fiatal szive, mely először szeretett, nehezen tudta
               elviselni szerelmese távollétét. Hozzá még neki sok sebet kellett begyógyitani, sok
               apró füstfelhőt eltávolitani, sok méltat­lanságot és gunyt jóvátenni. Érzékeny szive
               volt s türhetetlen volt neki az a gondolat, hogy Ottóval hidegen, kegyetlenül,
               szeszélyesen bánt, a mig itt volt. S most, mikor a szerelem folyamának sodra
               elragadta s ő nyakig benne volt az édes hullámokban: nincs alkalma helyrehozni, a mit
               Ottó ellen vétett. Szüzies szemérme visszatartotta attól, hogy levelet irjon neki;
               igy teltek a napok, Eliz mindjobban magába zárkózott, mint a selyembogár, körülszőve
               magát a bájos szerelmi titok fénylő selyemszálaival.</p>
            <p>A falu népének nagy nyomorusága jótékonyan foglalkoztatta lelkét. Meglátogatta
               betegeit, pénzt, ruhát, orvosszereket osztott ki köztük és személyesen ügyelt fel a
               népkonyhára, hol jó meleg levest készitettek az éhezőknek. Fejét kendővel bekötve,
               fehér kötőben sürgött-forgott a roppant rézüstök között, kezében nagy főzőkanállal,
               miközben a gyermekek és törődött öregasszonyok ruhája szegélyét csókolgatták, áldást
               mondva még a lábanyomára is.</p>
            <p>Egy reggel láttam, hogy Eliz valami elhatározó lépésre készül. A szokottnál is
               halványabb volt, összevont szemöldében, komoly nézésében határozottság és erő
               látszott. Gondolatait rendezve nézett ki az ablakon és szeme a hóval boritott
               váromladékon akadt meg, melynek egyetlen épen maradt ablakürege sötéten és
               fenyegetően nézett vissza rá.</p>
            <p>Világosan láttam, hogy Eliz megrázkódott. Tudta, hogy ez az egyszemü omladék nagy
               szeren­csétlensége családunknak. Utjába áll két fiatal sziv boldog szerelmének, mint
               azon büszke Andrásfalvy-ősök halvány kisértete, a kik benne éltek, dőzsöltek,
               szerelmeskedtek s nagy hatalommal uralkodtak az egész vidék fölött.</p>
            <p>Nem akartam utjokban lenni, kimentem s puskámat magamhoz véve, varjukat lőttem le a
               hóval födött nyárfák koronájáról. Kedvem telt most pusztitani ezeket a sötét, károgó,
               nehéz röptü madarakat, melyeket a nép képzelete a szerencsétlenség s a balsors
               hirnökeinek tart.</p>
            <p>Egy óra mulva visszatértem a házba.</p>
            <p>Anyám az ablaknál ült, könyökig érő fekete keztyüben, a biblia olvasásába merülve.
               Beteges, sovány arcza nyugodtnak látszott, de valami sötét, bronzszinü pirosság ütött
               át rajta: a lefolyt nagy harczok egyetlen jele.</p>
            <p>Kérdeztem, hol van Eliz?</p>
            <p>- Szobájában van - mondá, a világért sem szakitva félbe olvasmányát. Hangja
               szokatlanul élesnek és hidegnek tünt fel nekem. Rosszat sejtve, nővérem szobája felé
               indultam.</p>
            <p>Eliz kisirt szemmel feküdt a pamlagon. Az ablaktáblát bezárta, hogy a vakitó hófény
               ne sértse szemét. Félhomály volt a kedves, leányos szobában, mely ugy tele volt az ő
               szüzies álmaival, mint annak a kamélia-bokrétának üde szinével, a mit a jó öreg
               Szekrényes küldött az üvegházból s mely egy tejszinü virágtartóban várta végzetét: az
               elkerülhetetlen hervadást.</p>
            <p>Kezemet homlokára tettem, forró volt mint a tüz, a keze meg jéghideg.</p>
            <p>- Mi történt, édes Eliz?</p>
            <p>Felült, sokáig merően nézett reám, aztán gunyosan felkaczagott, könyein
               keresztül.</p>
            <p>- Semmi. Egy álommal kevesebb van a világon s egy boldogtalan leánynyal több.</p>
            <p>- Szóltál anyámmal?</p>
            <p>- Kötelességem volt. Anyám aztán felvilágositott, hogy én várurak unokája vagyok, s
               már csak családunk mostani anyagi helyzete sem engedi, hogy messzaliánszra lépjen egy
               szatócsné fiával az egyetlen Andrásfalvy-leány, de genere Andrásfalva.</p>
            <p>- De végre ő is, engedni fog. Ottó nem mindennapi ember, és anyám kedvelte őt. Azt
               mondta róla, hogy álruhás herczeg, olyan a fellépése. A szerelem tüzvésze ellen pedig
               - ugy tudom, - mind ez ideig a várurak unokáinak szive sincs kellőleg biztositva.</p>
            <p>Elizből kitört a fájdalom.</p>
            <p>- Mindennek vége. Én sohasem megyek Ottóhoz anyám határozott akarata ellen. Ő pedig
               nem fog beleegyezni soha. Hanem azt kereken megmondtam neki, hogy nem megyek férjhez
               senkihez, ha hozzá nem adnak. Zárdába vonulok mélyen sebzett szivem bánatával. Mi
               nekem a család érdeke? Én nem adom el magam senki kedvéért.</p>
            <p>Mintha bizony nem elkövettem volna mindent, a mit emberileg lehetséges, hogy
               elnyomjam szivemben ezt a szenvedélyt? Öntözgettem a józan ész hideg vizével a
               feltörő lángokat; ráboritottam a közönyösség és guny nehéz köveit; irgalmatlanul
               rátapostam a csillámló üszökre... hasztalan.</p>
            <p>Utóvégre én is sokat tartok születésemre, a fényes névre, melyet viselek, az
               Andrásfalvy-várra, melynek csak egyetlen szeme van; engem is büszkének s előkelőnek
               neveltek, s volt idő, mikor azt hittem, hogy az első ember is nemesi levéllel jött a
               világra.</p>
            <p>Nem elég, ha minden előitéletemet lerombolta az a hatalmas, nagy érzés, mely ugy tört
               reám, mint az árviz egy alvó házra éjszakának idején?</p>
            <p>Nem elég az én bánatom, sok álmatlan éjszakám, kisirt szemem? A megalázott büszkeség
               pokolbeli kinja? A megtört dacz, mely szelid odaadássá változott?</p>
            <p>- Elég, édes Eliz, elég. Te sokat szenvedtél, átmentél a fájdalom tisztitó tüzén.
               Nemes, nagy lélekre mutat, hogy az irtózatos harczból szerelmed került ki
               diadalmasan. Beszélni fogok anyámmal. Reménylem, hogy fellépésem eloszlatja köztetek
               a félreértés ködét. A sziv és a lélek nemessége több az öröklött név nemességénél.
               Ottónak a kisujja többet ér, mint Kökörcsényi egész maga. Aztán Ottó legjobb barátom,
               és szivetek szép frigye kedves óhajom nekem. Hanem a sirásból elég. Én felelősséggel
               tartozom Ottónak, szép szemed ragyogásáért, melynek a sok sirás megárthat. Bizzál
               bennem szép, szelid galambom, majd minden jóra fordul...</p>
            <p>El voltam határozva, hogy közbelépek, de meg akartam várni az alkalmas időpontot.
               Sokkal jobban ismertem anyámat, hogysem a dolgot azon melegiben előhoztam volna.</p>
            <p>Anyám még mindig az ablaknál ült, mikor Eliz szobájából visszajöttem.</p>
            <p>- Mit csinál Eliz? kérdezte tőlem, becsapva bibliáját.</p>
            <p>- Sir.</p>
            <p>Anyám lehuzta hosszu fekete keztyüjét, annak minden gyürődött ujját kiegyengette,
               szép lassan, tempósan összehajtogatta, aztán letette maga mellé az ablak párkányára,
               s bizalmat­lanul nézett reám.</p>
            <p>- Mért sir?</p>
            <p>Zavarba jöttem, elkezdtem hebegni, a fürkésző, lelkemre látó anyaszem nyugodt
               tekintetétől.</p>
            <p>- Mért sir?... Mért is sir csak szegényke? Tulajdonképpen nincs is rá oka... mondám,
               hosszu szüneteket tartva, hogy gondolataimat rendezhessem. - Érzékeny szive van a
               lelkemnek, s anyácska talán tulszigoru volt hozzá.</p>
            <p>Anyám fejét rázta, s még bizalmatlanabbul nézett rám.</p>
            <p>- Magad sem hiszed, a mit mondasz, Attila. Hogy volnék én szigoru hozzá, mikor a
               véremet is odaadnám érte? Hanem - tette hozzá, s fenyegetőleg felkelt székéből,
               egészen közel lépve hozzám, - képzeld, mit forgat nővéred a tapasztalatlan, fiatal
               fejében? Rangján alul akar férjhez menni. Rangján alul! fel tudod fogni ennek a
               jelentőségét? Most, mikor a család fényét, tekintélyét, vagyoni helyzetét kellene
               neki szolgálni szépségével! Nekem elhallgasson megvalósithatatlan, badar álmaival!
               Ugy dobom őt el magamtól, mint ezt a keztyüt, ha terveimnek makacsan utjában
               áll...</p>
            <p>Összegyürte a keztyüt, aztán idegesen dobta le a földre.</p>
            <p>Hirtelen átláttam, hogy ma hasztalanul kisérelném meg anyám megpuhitását. Kemény
               volna még ma, mint azok a divatos érczvázák, melyekbe naponkint friss virágot tesznek
               gyöngéd leánykezek.</p>
            <p>Hetek multak, a szigoru tél, a csikorgó hideg még folyton tartott. Eliz a szokottnál
               is inkább magába zárkózott, keveset evett, folyton soványodott és titokban sokat
               sirhatott, mert mindig fejfájása volt, a mi a sirás-rivás biztos jele.</p>
            <p>A ház körül pontosan és szorgalmasan teljesité kötelességét, de minden kedv és érdek
               nélkül, mintha valami részvétlen gép volna, valami óramű, melyet felhuznak, mely
               mutatja az órát, üt és - lejár.</p>
            <p>Néma, elkeseredett harcz folyt a két nő közt, melyben egyik sem akart legyőzött
               lenni, de melyben előreláthatólag mégis csak az anya fog vereséget szenvedni.</p>
            <p>Eliz szemelláthatólag fogyott és összement, mint a napnak kitett márcziusi hó. Át meg
               át járta őt a szerelem aranyos napfénye s szegény hideg, szüzies, tiszta márcziusi hó
               napról-napra olvadt, fogyott, soványodott.</p>
            <p>Anyám még makacsul tartotta magát. Elhivatta az orvost, a ki vasas fürdőt,
               vascseppeket s mindenféle erősitő szereket rendelt Eliz számára. Aztán négyszem közt,
               nagy fejcsóválás és torokköszörülés után igy szólt:</p>
            <p>- Minél előbb férjhez kell adni a leányt. Virágbetegsége van; az, a mi a melegházak
               elkényez­tetett rózsatőinek. Gyökere a napsütött, szabad, erőteljes föld után vágyik.
               El kell ültetni valami derék fiatal ur portájára; hadd viruljon ott, boldogan,
               kinyujtogatva virágos, gyönge ágacskáit.</p>
            <p>Végre egy komor, beborult januáriusi reggelen azt jelentették, hogy Eliz nem kelt
               fel, ágyában maradt, nagyon rosszul érzi magát.</p>
            <p>Hozzásiettem. Láza volt, olyasvalami kinozta, a mi a hidegleléshez hasonlitott.</p>
            <p>- Mi bajod, édes kicsi Elizem? Mid fáj?</p>
            <p>- A szivem. Óh Attila, nem tudom elviselni ezt a helyzetet, fölülmulja erőmet. Nem
               mond­hatok le Ottóról, ő drágább nekem, mint az egész világ. Senkit sem szerettem még
               ugy: se apámat, se anyámat, se téged, se harminczhárom unokanővéremet. Ha akarjátok,
               meghalok apránként a szemetek láttára, panasz nélkül, csendesen; halottja leszek a
               szerelemnek, melyet anyám méltatlannak tart egy várur unokájához, de lemondani nem
               tudok róla.</p>
            <p>Könyekben tört ki, sirása a szivemet facsarta össze. Sovány, szinte áttetsző
               arczával, lázasan fénylő szemével, igazán hervadó virágnak látszott.</p>
            <p>A habozás és várakozás ideje lejárt, itt gyorsan és erélyesen kell cselekedni.
               Elhatároztam, hogy szólok anyámnak.</p>
            <p>Szándékomat megkönnyitette egy levél, mely aznap Ottótól jött.</p>
            <p>Abban megirta, hogy Kökörcsényi szándékosan belekötött, párbaj lett belőle, ő nagyon
               össze­vagdalta a grófot, ez most élet-halál közt lebeg. Ő nem akar megszökni, az
               elfogatási parancsot már kiadták ellene, bizonyosan elitélik és elzárják másfél
               esztendőre. Mert nagy bün az, agyonszabdalni a „megszálló” sereg egyik „kitünő”
               tisztjét. Forradalmi tünet, s most ezt (miután a nemzet nem ment lépre az oktrojált
               alkotmánynak, s Bécsben e miatt dühösek) még a szokottnál is szigoruabban fogják
               büntetni. A tisztek vérbenforgó szemmel járnak azóta, az ezredes boszut liheg, csak
               Kökörcsényi viseli magát lovagiasan, a ki legényével megüzente, hogy idejekorán
               szökjék meg külföldre, mert rosszat forralnak ellene.</p>
            <p>Nem tagadom - irá - hogy másfél évi fogház nagy csapás reám. Ügyvédi irodám ezalatt
               tönkremegy s én ujból kezdhetem az életet. Pedig már csinos ügyforgalmam volt, az
               emberek érdememen felül felkaroltak. Itélethozataláig bizonyára szabadlábon hagynak,
               nagy összeg biztositék mellett. Szeretnék ezalatt Elizzel találkozni; eszközöld ki
               anyádnál e találkozást, melytől üdvösségem függ. Esetemet kiméletesen tudasd Elizzel,
               s mondd meg neki, hogy régi számadásom volt a fekete gróffal, a ki kikosaraztatását
               nekem tulajdonitotta és azóta nem hagyott békét. Hogy mennyire szeretem, hogy mily
               hajnali fényt deritett ő életem elhagyatott utjára, hogy ő a legédesebb, legjobb és
               legszebb leány a világon, a kinek nem vagyok méltó a lábaporát csókolni: mindezt és
               sok mást, a mi oly fojtóan nehezedik szivemre, mint a pincze levegőjére a forrásban
               levő borok párolgása, - majd élőszóval mondom el, ha az odautazásra az engedélyt
               megkapom.</p>
            <p>E levéllel kezemben siettem anyámhoz.</p>
            <p>Szokott helyén ült, az ablaknál, valami régi góthaiban lapozgatott.</p>
            <p>Kint teljes erővel dühöngött a hóvihar. Az éjszaki szélben sürün és szilajan
               kavarogtak a hópelyhek; a szél olyan nagy zajt csapott időnkint, mintha a levegőben
               aczélsineken vágtató gyorsvonatok dübörögnének. A kéményekben ugy jajongott a szél,
               mintha fojtogatott emberek sikoltoznának. Néha kicsapódott egy-egy rosszul záródó
               ablak, vagy ajtó, de anyám nyugodtan ült helyén, még csak ki se nézett, hogy
               gyönyörködjék a felszabadult elemek boszorkánytánczában.</p>
            <p>Kezet csókoltam és leültem mellé.</p>
            <p>- Egy levelet szeretnék közölni veled. Ottó irta. Megengeded, hogy felolvassam?</p>
            <p>Kezével elutasitólag intett.</p>
            <p>- Nem érdekel a levele, édes fiam. Mit irhatna még, a mit nem tudnék jól? Hogy
               elforgatta annak a szegény lánynak az álmodozó fejét? Az, fájdalom, nem ujság
               előttem. Talán bizony formálisan megkéri a kezét? Kitelik tőle.</p>
            <p>- Ottónak párbaja volt.</p>
            <p>- Nem kaphatott valami életveszélyes sebet, ha irt neked.</p>
            <p>- Nem, ő sértetlen maradt. Ellenfele Kökörcsényi gróf lett a párbaj áldozata.</p>
            <p>- Ah! egy gróf, egy jó családból való ember. Minek is mérik össze mindenféle emberrel
               a kardjukat? Ez az eredmény: egy szatócsné fia levág egy született grófot. Felfordult
               világ.</p>
            <p>Nem akartam eltérni a czéltól, melyet magam elé tüztem, azért hát nem feleltem anyám
               megjegyzéseire, melyek alkalmasak voltak mellékösvényekre terelni a beszélgetést.</p>
            <p>- Ottó nem kereste az összeütközést. Ő csak védte magát s erre kétségtelenül joga
               volt. Bizonyára a gróf kötött bele, a ki boszuját akarta rajta tölteni.</p>
            <p>- Ezt tudom méltányolni. Azt hiszem, a világ minden grófjának rosszul esnék, ha
               kikosaraz­nák egy... hogy is hivják... Péter vagy Pál, vagy nem tudom, miféle nevü ur
               miatt. Megáll az ember esze, ha a kisasszonyok maguk kivánják kiválasztani a
               vőlegényüket, s minden válo­gatás nélkül a társadalom oly mélyen fekvő rétegeibe
               nyulkálnak férfiakért, a hol tintás lesz az ujjuk hegye. Hiszen mindig volt ügyvéd az
               Andrásfalvy-familiában, a hogy voltak inas, lovász, vadász és tiszttartó urak. Az
               őseid is megbecsülték az ügyvédjüket, a ki az uradalom nagy pereit vitte, leültették
               asztalukhoz, jól megfizették a fáradtságát, de, fidonc, egyik Andrásfalvy-leánynak
               sem jutott eszébe férjeül választani egy ügyvédet, kulcsárt, lovászt, vadászt, vagy
               effélét. Péter, vagy Pál ur - nem is tudom, minek mondjam - ügyes, kedves ember. Az
               egész emberben van valami nagyurias, - a nevén kivül. Már pedig a név sokat tesz,
               mert azt adja gyermekeinek - az én unokáimnak. Megvallom, hogy nem nagyon vágyódom a
               kis Péter-Páloknak nagyanyjává lenni. Ebből a nagy megtiszteltetésből nem kérek. Nem
               tudnék mit csinálni a csillagkeresztemmel.</p>
            <p>Hagytam, hogy kibeszélje magát, hadd csillapitsa ezzel is belső ingerültségét.</p>
            <p>- Ottó az én legjobb barátom, anyám. Ő több, mint nemes emberek utódja: ő maga nemes
               ember a szó legszigorubb értelmében. Tisztességes társadalmi állása, jó modora, sok
               esze van - sokra viheti még. S ha nem is viszi sokra, Eliz szereti, ő az én egyetlen
               nővéremnek szive választottja.</p>
            <p>Hangom komolyan, ünnepélyesen csengett, anyám láthatta, hogy mély meggyőződésből
               beszélek.</p>
            <p>- Jól teszed, ha védelmezed: ő végre is barátod. Én is ugy tennék a te
               helyzetedben.</p>
            <p>- De, anyám, az istenért, értsen meg, Eliz napról-napra betegebb. Bele fog halni ebbe
               az emberfölötti küzdelembe. Hisz ő egyetlen leánya, fel tudná őt áldozni előitéletek
               kedvéért? Engedné meghalni a titkolt szerelmi bánat miatt?</p>
            <p>Anyám láthatólag meghökkent, aztán vontatottan, hangjában kevesebb biztossággal
               folytatá.</p>
            <p>- Az élet és a halál Isten kezében van. Nem olyan könnyen hal meg az ember, mint
               képzelgő fiatal leányok hiszik. A bánat poharában nincs gyorsan ölő méreg; a ki
               kiissza, egy kicsit megfogy, egy kicsit halványabb lesz, egy kicsit sir, - azután
               feled és megvigasztalódik.</p>
            <p>- De hisz anyám, ő a te leányod; ugy van nevelve, hogy egész valója fellázadt azon
               gondolat ellen, hogy ő Ottóba szeressen. Nem is rajta mult, hogy a szerelem
               erősebbnek bizonyult akaratánál. Én tanuja voltam néma küzdelmének. Erőszakosan
               elfojtotta szivében a szerelem szavát és gunyolta, kicsinyelte, gyülölte azt az
               embert, épp ugy, a hogy te most gunyolod, kicsinyled és gyülölöd.</p>
            <p>Anyám összevonta szemöldjét és keze idegesen megmozdult.</p>
            <p>- Erős szót használsz, fiam. Csak azt gyülölhetjük, a kit valamikor
               nagyrabecsültünk.</p>
            <p>- Jó, majd megbecsülöd még te Ottót. De most másról van szó. Eliz szivét egy
               emlékezetes tavaszi napon elboritották a szerelem édes, ellenállhatatlan hullámai.
               Hozzád fordult teljes bizalommal s te őt ridegen elutasitottad. Sokkal engedelmesebb
               leánynak van nevelve, hogysem Ottóhoz férjhez menjen határozott akaratod ellenére, de
               fogy, sápad, haldoklik. Virághullás lesz a házban, jó anyám, ha nem engedsz. Menj,
               nézd meg magad. Addig ne mondj se igent, se nemet.</p>
            <p>Látszott, hogy meg van ingatva határozatában, bár nem akarta elárulni a nagy
               felindulást, melyet beszédem benne keltett. Felállott és szó nélkül kiment, hogy
               megnézze Elizt.</p>
            <p>Nemsokára visszajött, arcza a szokottnál is halványabb volt, szemei mélyen beestek,
               hangja remegett.</p>
            <p>- Fogass be, hozasd el az orvost. Siess, egy pillanatot se késs! Nagyon rosszul van
               szegény.</p>
            <p>Eliz igazán nagy beteg volt. Anyám nem mozdult az ágya mellől; éjjel-nappal ápolta,
               elleste minden gondolatát, kivánságát; gyöngéd, kényeztető neveken szólitgatta, hüvös
               kezével hüsitgetve a beteg lány forró homlokát.</p>
            <p>A betegnek lázálmai voltak, hangosan kiabált segitségért; azt képzelte, hogy Ottót
               üldözik, ezüstpalástos, középkori lovagok fogják kivont kardokkal körül; sötét
               kőtömlöczbe hurczol­ják, odakötik két vaskarikához az andrásfalvi vár komor boltivei
               alatt; tüzes vasakkal égetik ki szemeit - a miért elég merész volt fölemelni azokat a
               várur csodaszép leányáig.</p>
            <p>Sikoltása velőkig hatott a lánynak, a mint kedvesét nevén szólitotta. Anyám
               megrendülve ült ágya mellett, szeretetteljes, kedves szavakat suttogott fülébe, hogy
               felizgatott, beteg képzelő­dését lecsendesitse.</p>
            <p>Aztán elmult a roham s a beteg órákig feküdt mozdulatlanul, mint egy kivágott
               rózsabokor az erdőszélen, közel azon erdei kuthoz, a hol Ottóval először
               találkoztak.</p>
            <p>Ez igy tartott három nap és három éjszakán. Végre a betegség jobb fordulatot vett, az
               orvos kijelentette, hogy a drága beteg tul van minden veszélyen.</p>
            <p>- Nagyon érzékeny szive van, - mondá az orvos, - óvni kell a nagy felindulásoktól és
               a bánattól. Mert, ha nem tudnám, hogy tenyerükön hordozzák és az egész háznép kedvét
               keresi, azt kellene hinnem, hogy titkos bánata van.</p>
            <p>Ezen a szerencsés napon, mely visszaadta nekünk Elizt, anyám feltünően gondolkozó és
               mélázó volt. Látszott rajta, hogy valami nagy dolgot forral, de még nem tudja magát
               elhatá­rozni, mily módon adja azt értésünkre.</p>
            <p>Egész délelőtt Eliz gyermekkorából elevenitett fel apró történeteket. Hogy mily
               szelid, enge­delmes, okos, jó kis leány volt világéletében. Elmondta a gyermekkor
               apró baleseteit. Az első fogakat; az első gyügyögést, az első lépést s azt a fontos
               pillanatot, mikor a sarokba állitott baba először állt meg a maga lábán s midőn
               megennivaló ingadozás között felbillent „az európai egyensuly”. Azután áttért a
               későbbi évekre, a franczia bonnok, angol nyelvmesterek és zongora-sánczmunkák korára.
               Mily szorgalmas volt ezekben az időkben a kis Eliz, hogy zavarba hozta okos, bátor
               kérdéseivel a tanitóit! Csupa gyönyörüség volt hallgatni a lelkem­adtát. Majd
               érdekesebb kor jött: a serdülő szüz tiszta álmai, mikor a leányka szive egyszerre
               tele lesz az ideális, vágynélküli érzelmek fehér virágaival. Mikor még nem a
               férfiszem nyugtalanitja, hanem a csillagok fénye, egy virágos ág árnyéka, a tavaszi
               szél üde fuvása, a vadgalamb bugása ablaka alatt.</p>
            <p>Mindez emlékek, mint könnyü nyári felhők, vidáman és kedvesen vonultak el szemünk
               előtt mindenkit megaranyozott a mögöttük rejtőző napfény: az Eliz fiatal és vonzó
               alakja.</p>
            <p>A mint anyám igy beszélt, szeliden és békülékenyen, ugy tünt fel előttem, mint egy
               sötét, komor, boltives, hideg épület, melynek tetejét letépte a szél és most a külső
               világosság, a verőfény akadálytalanul járja át minden kis zugát.</p>
            <p>Végre, miután jól előkészitett bennünket arra, hogy valami meglepőt fogunk tőle
               hallani, mintegy odavetve kérdezé tőlem.</p>
            <p>- Hogy van a gróf?</p>
            <p>- Melyik gróf?</p>
            <p>- A kit a te barátod megvagdalt.</p>
            <p>- Ah! Kökörcsényi? felgyógyult.</p>
            <p>- S a te barátodat mégis becsukják?</p>
            <p>Eliz halvány lett, feje erőtlenül hátrahanyatlott. Szememmel, kezemmel, fejemmel
               intettem anyámnak, hogy vigyázatlanul beszél. Ő ugy tett, mintha észre se venné
               integetésemet.</p>
            <p>- Ne félj Attila, nem lesz baja barátodnak.</p>
            <p>(Én nem is féltem, de Eliz!)</p>
            <p>- Másfél esztendő nem a világ, - folytatá, - bár ujra intettem, hogy veszélyes
               beszédtárgyat választott, de neked hosszu idő volna mindaddig nem látni őt. Nehéz
               megpróbáltatás volna ez baráti szivednek. Másfél évig fogynál, buslakodnál, csak
               árnyéka volnál magadnak. Epednél, mint a beteg virág! Már hiába, ilyenek a lányok...
               akarom mondani: a férfiak, ha barátjukért remegnek... Igaz, sokáig nem volt inyemre,
               hogy barátodat nem a hozzád illő magas körökből választottad. Vőmnek... akarom
               mondani: fiam barátjának olyant szerettem volna, a ki grófi, vagy bárói koronát
               visel. De hát a lányok szive... férfiak szivét akartam mondani... szeszélyes, nem
               hajlik meg az öregek parancsának... Szerelem... azaz barátság dolgában nem hallgatják
               meg a fiatalok az öregeket. A magamforma rozsdás vén asszony már kiment a divatból,
               nem sokat adnak rá, akármit beszél. Hanem a bánatból, sirásból elég volt leá... fiam.
               Ne mondja senki, hogy kemény szivem van; ne legyen, mint Attila mondá, a házamban
               virághullás. Ha valakinek meg kell hajolni, ha egyikünknek engedni kell: hadd legyek
               én az. Legalább annyi hasznomat vegyétek, hogy nem állok utjába boldogságotoknak. A
               császárné egyszer azt mondta nekem: ha valami kérésem lesz, feltétlenül teljesiti.
               Tartogattam ezt az igéretet, mint valami talizmánt. Rangot, kitüntetést, kincseket
               szerezhettem volna családomnak, de azt mind megszerezheti magának Attila; fiatal,
               tettvágyó akarata előtt nyitva áll az egész világ. Én felmegyek a jövő héten Bécsbe,
               meglátogatom régi barátaimat, a császárné szine elébe járulok és emlékeztetem őt
               igéretére és - kinyitom vele egy szegény fogoly ajtaját. Fiam, megszerez­zem barátod
               szabadságát? Két hét mulva kezet foghatsz vele, karjaid közé zárhatod... akár el se
               válasz tőle többé egész életedben...</p>
            <p>Megértettem anyámat, ő hozzám beszélt, de Elizhez szólott. Nem az én jó barátomat
               akarta kiszabaditani másfél éves fogságából, hanem az Eliz - vőlegényét. Mert most
               már semmi kétségem sem volt, hogy anyám büszkeségét és ellenállását megtörte az Eliz
               betegsége és szenvedése, hugom és Ottó boldogságának immár semmi sem állott
               utjában.</p>
            <p>Meghatva csókoltam meg kezét s Elizhez fordultam, a ki fénylő, könybelábadt szemmel
               hallgatta mindezt.</p>
            <p>- Hát te nem örülsz, Eliz, hogy visszakapom... barátomat?</p>
            <p>Nagyon elpirult s zavartan mosolygott. Aztán örömkönyeket sirva, fehér arczocskáját
               anyám kezére nyugtatta.</p>
            <p>- Mily jó vagy te, anyám.</p>
            <p>- Ohó, mondám tréfásan, micsoda sirás ez az én barátomért? Tulajdonképpen nekem
               kellene örömkönyeket hullatni, nem neked. Vagy Ottó neked is barátod? Ezt ugyan
               kétszer se mondd anyám előtt, mert kész lesz Bécsben azt kérelmezni, hogy zárják el
               az istentelen szivtolvajt tizenöt esztendőre. Pedig szegény Ottó jobban szeretne
               holtig raboskodni, bezárva lenni a hugom szerelmes kis szivébe; meglánczolva, mint a
               világ legboldogabb gályarabja, az Eliz hófehér fiatal két karjával; nem látva egyéb
               világosságot és napfényt, mint a mi a hugom kék szeméből ragyog reá.</p>
            <p>- Jól van, jó fiamuram, csak rágalmazd anyádat, szólt anyám és kinézett az ablakon.
               Kint szép, derült téli idő volt, a hófelhők elvonultak; a megfagyott hófuvásokon
               csengőbongó szánok repültek tova.</p>
            <p>- Megváltoztatom határozatomat. (Eliz arczán az aggódás árnya futott végig.) Nem a
               jövő héten megyek fel Bécsbe, hanem holnap. Attila majd elkisér... ámbár ő nagy
               hazafi.</p>
            <p>- Szivesen elkisérlek Bécsbe, mama. Ámbár talán Pesten is el lehetne intézni ezt a
               dolgot.</p>
            <p>Anyám nem tudta megállani nevetés nélkül.</p>
            <p>- Nem mondtam? Ezek a kuruczok csak egyetlen esetben szeretnének a császári városba
               bemenni: lóháton, hadizászlók alatt, mint győzelmes ellenség; ugy, a hogy Hollós
               Mátyás király. De most meg kell adnod magadat, Attila. Bécsbe kell jönnöd, nagy urak
               előszobájában ácsorognod, ha hamarosan vissza akarod kapni a... barátodat.</p>
            <p>Soha sem készültem még nagyobb örömmel utra s Eliznek sem volt egy év óta nyugodtabb
               napja ennél.</p>
            <p>*</p>
            <p>Másfél hét mulva szük családi körben tartottuk meg Eliz eljegyzését Ottóval.</p>
            <p>Anyám elnézve Ottó szép arczát, elegáns, karcsu növését, előkelő, könnyed
               járását-kelését és hallgatva a szerelem pezsgőjétől megittasult fiatal embernek
               eszes, finom, szikrázó ötleteit, halkan mondá nekem:</p>
            <p>- Jól fog illeni neki a nemesi czim. Mert reménylem, hogy ki fogja érdemelni. Ennyit
               legalább elvárhatok a leendő vőmtől. Még sokra fogja vinni, ha az Andrásfalvy-család
               áll a háta mögött.</p>
            <p>Szegény jó öreg asszony, ha te akkor, mikor ezt mondtad, fölemelhetted volna a végzet
               fekete leplét s beláthattál volna a jövendőnek gyászos szövedékeibe! Ha beláthattál
               volna!...</p>
            <p> (Vége az első kötetnek.)</p>
            <p> </p>
         </div>
         <div type="group">
            <head>
               MÁSODIK KÖTET
            </head>
            <p> </p>
         </div>
         <div type="chapter">
            <head>
               NYOLCZADIK FEJEZET.Régi
                  ismerősök.
            </head>
            <p>Vagyoni viszonyainkat rendeztük a tavaszon. Az ősi birtok kétharmadát s az ősi házat
               eladtuk, a vételárból kifizettük a család minden adósságát. Az andrásfalvi omladék
               vár aljába csinos gazdatiszti lakást épittetett apám, utolsó évében; ez a tiszta,
               hófehér, derült, kényelmes kis ház most anyám és Eliz menedéke lett. A megmaradt
               birtokrész körülötte terült el, igy hát a jó öreg Szekrényes, a kit bottal se
               lehetett volna elverni házunktól, oly hü maradt anyámhoz a megpróbáltatás napjaiban,
               könnyü szerrel gazdálkodhatott, a keze ügyébe eső földeken.</p>
            <p>Én kijelentettem anyámnak, hogy a birtok jövedelmét az ő fentartására és Eliz
               hozományára kivánom teljesen forditani. Néhány ezer forinttal zsebemben megyek a
               fővárosba, szerencsét próbálni, pályát nyitni magamnak. Vegye ugy a dolgot, mintha
               valamelyik ősöm menne hadi kalandokra idegen országba, lóháton, talpig fegyverben,
               egy szál csatlós kiséretében. A hasonlat szerencsésen volt megválasztva arra nézve,
               hogy anyám ellenállása legyőzessék. A régi lovagvilág szinében tünt fel előtte a
               dolog, hogy a család fiatal sarja dicsőséget, hirnevet, magas állást megy keresni az
               ország szivébe, honnan talán porlepetten, kifáradva, de a diadal koszorujával fején
               tér majd meg az ősi vár aljába épitett uj családi lakba.</p>
            <p>Érzékeny bucsut vévén enyéimtől s erős fogadást téve, hogy hetenkint legalább egyszer
               hosszu levelet irok haza, vidáman és merész reményekkel eltelve hagytam oda
               Andrásfalvát. Négy nap mulva már a főváros egyik jóhirü vendéglőjében ebédeltem, azon
               határozott szán­dékkal, hogy a falusi élet unalmáért s az elmult tél
               kellemetlenségeiért nehány heti uras, vidám szórakozásokkal telt élettel kárpótolom
               magamat.</p>
            <p>A mi kedves fővárosunk ekkor már az a hely volt, a hol az ilyen dicséretes szándéknak
               semmi sem állott utjában.</p>
            <p>Csinos, két szobából álló legényszállást béreltem ki a váczi-utczában; a nappalt
               elegáns klubokban és kávéházakban töltöttem el; hat óra felé pompásan megebédeltem az
               Angol királynéban; azután szinházba, orfeumba, szengerájokba jártam; szinház után egy
               kis csendes ferbli következett, ugy, hogy gyakran reggeli szürkületkor vetődtem haza,
               végigkopogva a kemény kövezeten, valami felkapott operett fülbemászó dallamát
               dudolva, abban a szent meggyőződésben hajtva álomra kábult fejemet, hogy jól
               töltöttem el a napot. Másnap fényes délben ébredtem fel, a fejem kegyetlenül fájt a
               hitvány franczia pezsgőtől, de egy jó hideg fürdő helyreállitott s én bátran
               kimehettem a májusi lóversenyekre, hol az előkelő világ szokott összetalálkozni.</p>
            <p>Ugy látszik, még nem tudták az emberek, mily nagy változás állott be anyagi
               helyzetünkben, mert szivesen fogadtak, avval a figyelemmel, a minővel nagy fekvő
               birtokok szerencsés örökösét szokta fogadni a világ.</p>
            <p>A lóversenyeken jelentékeny összegekben fogadtam, de csak elvétve nyertem.</p>
            <p>Igy mult el két hónap, mint egy fényes, zajos tánczvigalom. Eleinte kedves volt nekem
               az élénk szinek összhangja, a selymek, ékszerek, ragyogó szemek fénye, a zene hangja,
               a langyos, illatos légkör, a fiatal vállak, mint hajnalpirban égő havasok. Aztán az
               az érzés kezdett erőt venni rajtam, a mi a tánczoló fiatalok szivét reggel felé
               elfogja, mikor a gyertyák tövig leégtek, a virágok meghervadtak, a jókedv felszökellő
               hulláma bágyadtan visszahull, a csipkék meggyürődnek, az arczokon unalom köde
               látszik... s a lebocsátott függönyök résein betör a reggeli szürkület hideg, józan,
               fakó világossága...</p>
            <p>Ebben a lelki állapotban barangoltam egy délután az utczákon.</p>
            <p>Késő tavaszi délután volt, kezdték meggyujtogatni az utczalámpákat. Hideg szél fujt,
               a lámpák üvegburkaik alatt is nyugtalanul lobogtak.</p>
            <p>Kevés ember járkált, csak a kinek dolga volt; az ég be volt borulva, a szürke
               esőfelhők alacsonyan függtek a háromemeletes házak felett.</p>
            <p>Mindenféle szük utczákon át, kiértem a Dunához.</p>
            <p>Előttem jól ismert alak tünt fel hirtelen, a ki egykedvüen támasztotta meg hátát a
               kőpart vasrácsához.</p>
            <p>- Csecse Jóska! kiáltám, megölelve őt nagy örömömben.</p>
            <p>Nem sok idő mulva legényszállásom legkényelmesebb karosszékébe ültettem, szivart
               dugtam szájába, frissitőket, hideg hust hozattam s unszoltam, beszélje el történetét,
               attól az időtől fogva, mikor a kisváros nagy megbotránykozására elszöktetett egy
               csinos szinésznőt, tőke­pénzesnek adván ki magát.</p>
            <p>A hozzá hasonló embereknek vannak néha, ily lélektanilag megfejthetetlen tettei.</p>
            <p>Még jól emlékeztem ez esetre: a szöktetést megelőző napokon minden este a szinházban
               láttuk Csecse Jóskát. Rendkivül ki volt csipve; kifogástalan fehérnemüje, fekete
               szalon­kabát­ja, frissen borotvált, ragyogó tokája valami tőkepénzeshez tette
               hasonlóvá. Kabátja gomb­lyukában egy szál piros szegfüt viselt, gyöngyházfoglalatu,
               elegáns gukkerén erős sortüzeket irányzott a szinésznők felé, kik lenge, könnyü
               ruhájukban ugyancsak ki voltak téve annak a kedves veszélynek, hogy tüzet fognak a
               szakács égő parázshoz hasonló szemétől.</p>
            <p>A hajdani jól táplált, pirospozsgás, gömbölyü szakácsnak csak árnyéka volt az a
               Csecse Jóska, a ki most szemközt ült velem. Megsoványodott, megöregedett, a haja
               megszürkült, félénk alázatos, elhanyagolt külsejü szerencsétlen flótás vált
               belőle.</p>
            <p>A felhozott sashegyi megoldotta nyelvét s ő éjjeli tizenkét óráig folyton beszélt. A
               csinos szinésznő nehány napi szerelmi boldogságot okozott neki, de a mulékony
               gyönyört méreg­drágán kellett megfizetnie. Megtakaritott pénzecskéje csakhamar
               felment a szinésznő öltö­zé­kei­re. Költségesen, jól éltek, a mig a pénzben tartott.
               Mikor elfogyott, a szakács hazakivánko­zott sültjei mellé, de hölgye nem engedte,
               hozzá tapadt, mint a piócza, erőszakolta, hogy - legalább balkézre - esküdjenek meg.
               Pénzért zaklatta folyton. Tőkepénzesnek hitte, a ki fösvénységből rejtegeti aranyait.
               A szinigazgató a szakács vagyonából akarta kitartani egész szintársulatát. Éktelen
               dühbe jött, mikor ez azzal állt elő, hogy a templom egerénél is szegényebb, mióta
               rájok költötte megtakaritott pénzecskéjét. Nem hitték el neki, gyötörték, kinozták,
               az ürömpoharat fenékig kiitatták vele, a mért nehány napig ajka a szerelem
               öröm­poharát érinté.</p>
            <p>Nehányszor megszökött tőlük, de mindig ráakadtak. A mellett hölgye szeretőket
               tartott, botrányosan élt, szemérmetlenül áruba bocsátotta hervadó szépségeit. A
               szenvedések egész zápora ömlött a szakács fejére a szerelem azon könnyü, rózsaszin
               felhőjéből, mely a szöktetés után nehány napig kedvesen uszkált szegény Csecse Jóska
               akkor még derült életegén.</p>
            <p>Könybe lábadt szemmel beszélt a válogatott szenvedések azon egész kinzó-kamrájáról,
               melylyel vallomásra akarták birni, hogy hova rejtette tömérdek kincseit.</p>
            <p>Én részvéttel hallgattam végig mondókáját, szorgalmasan töltögettem a bort gyorsan
               kiürülő poharába. Megigértem, hogy valahol tisztességes állást szerzek neki.</p>
            <p>Barátságos beszélgetés közt csakugy repült az idő s éjfél után két óra volt, mikor a
               divánra pompás ágyat vetett magának az elázott férfiu, a hol is végignyujtózván,
               csakhamar meg­elégedetten hallgattam medvedörmögéshez hasonló egészséges
               horkolását.</p>
            <p>Én még sokáig nem tudtam aludni, Csecse Jóska alvó alakja körül a kedves emlékek
               lepéi röpködtek. Aranyos lepécskék, szinte félálomban hallgattam himporos, finom
               szárnyacskájuk összeütődését s repülésük halk neszét. Nagy erővel feltámadtak
               lelkemben a kis városban töltött napok gyermekemlékei. A konviktus kertje, nyugodt,
               magas kőfaltól körülzárva, melyen verőfényes napokon derült árnyékok szaladoztak... A
               Rózsikáéknál töltött boldog idő, mikor az angolkisasszonyoktól hazakisértük a kis
               leányokat; czipőcskéjük nyomát elragad­tatással kerestük a homokon; mikor ő - a
               tizennégyéves leány - arczomat rózsás ujjaival megveregetve „kis tacskónak” nevezett
               s szemmel látható örömmel türte a gyülölt tüzér­hadnagy udvarlását... Aztán a temetői
               jelenet, mikor éjszakának idején a „Szózat”-ot énekeltük a honvédsirok körül, mig a
               márcziusi szélben lobogó fáklya fényében a ránk küldött katonaság szuronyai
               csillogtak... Mindezen emlékek hatása alatt némi megindulással gondol­tam Csecse
               Jóskára, a ki ma is a világ legmegelégedettebb és legjobban táplált szakácsa volna,
               örökké kitüzve arczán a jó boroktól eredő jókedv piros zászlócskáját, ha el nem
               szöktet egy csinos arczu szinésznőt: balsorsát, veszedelmét, megrontóját.</p>
            <p>Hogy a konviktus ifjusága nem teszi immár a boradót hetenkint kétszer az ő kegyteljes
               lábaihoz; hogy nem föltétlen ura többé nehány száz kiéhezett, fiatal gyomornak; hogy
               nem áraszthatja többé reájuk jóindulatának áldásait jókora darab borjusültek, piruló
               farsangi fánkok és egyéb nyalánkságok alakjában; egy szóval, hogy nem lehet többé az
               intézet meg­testesült bőségszaruja - mindennek egy nő az oka.</p>
            <p>Az otthonról elhozott pénzből még megvolt háromezer forintom, ezt reá szánom. Én meg
               végét szakitom annak a czélnélküli, könnyelmü életnek, mely családunk mostani anyagi
               helyzetéhez ugy sem illik; bátran nekivágok az életnek, hogy a magam erejéből legyek
               valamivé.</p>
            <p>Ezzel a dicséretes, komoly elhatározással hunytam le álomra szememet s reggel kilencz
               óra felé ébredtem fel.</p>
            <p>Szándékomat közöltem a szakácscsal s az egész hetet barangolásra forditottuk,
               alkalmas kis fogadót keresve, melyet számára megvehetnék vagy kibérelhetnék.</p>
            <p>Három napi járkálás után találtunk végre egyet, mely teljesen megfelelt
               kivánságunknak. A budai hegyek között, az erdőszélen állott, utjában a kirándulóknak,
               a kik akarva, nem akarva betértek e kedves, tiszta helyre, hol jó bort mértek s a hol
               kipihenhették magukat. Télen meg a kőhajitásra fekvő sváb falu fiatalsága járt ide
               mulatni, meg a fővárosba igyekező fuvarosok.</p>
            <p>Az alkut hamarosan megkötöttük s én vagyonom végső maradványával boldoggá tettem egy
               szegény, jó embert, a ki az élet viharos tengerére sodortatott a kisvárosi élet
               csendes, nyugodt kikötőjéből.</p>
            <p>Egy hétig folyt aztán az uj rendezkedés. A tüzhelyet jelentékenyen megnagyitották,
               jeléül, hogy az uj tulajdonos főbüszkesége: a jó konyha lesz. Egész sereg ragyogó
               rézedényt vásárolt össze Csecse Jóska, üstöket, nyársakat, lábasokat. Magának egy
               fehér szakácssapkát vett, melyet hetykén félrecsapva viselt. Fogadójának hangzatos
               czimet adott: „A hableányhoz”. Különös gonddal volt, hogy az udvarban levő nagy diófa
               alatt csinos lugast készitsen, vad­szőlővel befuttatott léczekből összeróva.
               Tekepályát is állitott, mesterséges golyófogóval és két fekete táblával, a hol
               vasárnap azoknak a sváblegényeknek nevei lesznek megörökitve, a kik kilencz bábut
               dobnak egy dobásra.</p>
            <p>Mielőtt kis fogadóját végképp megnyitná, felkért az én barátom, hogy hadd rendezzen
               barát­ságos kis vacsorát tiszteletemre. Két vendéget fog csak meghivni, összesen
               négyen leszünk. Hogy ki lesz a két vendég, azt semmi szin alatt nem akarta elárulni.
               Az meglepetés.</p>
            <p>Egy szombat délután értem jött s magával vitt. A kedves, tiszta kis fogadó
               hivogatólag intett felénk a lombok közül s nemsokára ott ültem a vadszőlővel befutott
               lugas alatt, mig a barátom zajtalanul járt-kelt körülöttem, kivánatos fehér
               asztalteritővel boritva be a kis kerekasztalt, melyen négy személyre teritett. A
               hütőben karcsu nyaku boros üvegek hüseltek; egy mellék­asztalkán rózsaszinü
               sonkaszelet s mindenféle hideg felvágott volt felhalmozva és a frissen sült kenyér
               illata érzett mindenfelé.</p>
            <p>A vadszőlő levelei mozdulatlanul függtek, aztán jött egy gyenge nyári fuvalom és száz
               meg száz rést nyitott a könnyü, zöld lombfalban; az igy támadt réseken aranyos végü
               sugár­nyilacskákat lövöldözött be az ingerkedő napisten.</p>
            <p>Csodálatos nyugalom volt körülöttem és szivemben is, a hogy itt ültem, azon
               gondolkozván, kik lesznek a kedves vendégek, a kiknek társaságában egy kellemes estét
               fogok tölteni?</p>
            <p>Az udvaron könnyü női léptek hallatszottak, egy férfi kisérte, egyenesen a lugas felé
               jöttek mind a ketten.</p>
            <p>Villámgyorsan átfutottam jóismerőseim névsorán. Kik azok, a kiknek most lépteit
               hallom? Kinek a fényes szeme fog bekandikálni mindjárt a szőlőlevelek között? Micsoda
               jól ismert, halk, dallamos női kaczagás zendül meg odakint, mintha ezüstcsengetyük
               csilingelnének?</p>
            <p>Ha Katinka volna, nem tudnék ily nyugodtan, álmodozva ülni itt, valami titkos erő a
               szivembe nyilalna, megérezném, ha ő közelednék felém. Ez nem ő, nem ő!</p>
            <p>Nyugodtan, minden izgatottság nélkül vártam tovább. Kellemes bágyadtságot éreztem,
               mint meleg fürdő után; de nem azt a vad, fájdalmas, szivszoritó érzést, mely
               kedvesünk közeledtére vesz erőt rajtunk.</p>
            <p>A lugas bejáratánál Rózsika állott, mögötte Lerchenfeld mosolygott reám.</p>
            <p>Igazán kedves meglepetés.</p>
            <p>Rózsikát régen nem láttam, nagyon szép fiatal asszony vált belőle. Férje maga volt a
               meg­testesült boldogság és megelégedés. Első pillantásra látszott, hogy házasságuk
               szerencsés, hogy szeretik, becsülik, imádják egymást.</p>
            <p>A barátságos és szives üdvözlések után ezer meg ezer kérdéssel árasztottuk el
               egymást.</p>
            <p>Lerchenfeld elmondta, hogy vámhivatalnál kapott igen jó alkalmazást; ők fővárosi
               lakosok s nagyon megszokták Pestet, nem kivánkoznak el innen sehova. Házasságuk
               boldog, másfél­éves kis leányuk van, a kinél nem ismernek sem szebb, sem okosabb, sem
               kedvesebb gyerme­ket kerek e világon.</p>
            <p>Természetesen elhittem nekik. A beszélgetés aztán a kis Rózsika körül forgott jó
               ideig. Elmondták - gyakran egymás szavába vágva - egész másféléves élettörténetét. Az
               első sirást, melyet Lerchenfeld, Rózsika erélyes tiltakozása daczára, hajlandó volt
               egy háromnapos macska nyávogásához hasonlitani. Az első keserves csalódást, mikor
               kilenczhónapos korában elválasztották, de melyet az életben valószinüleg még sokkal
               keservesebb és nehezebben elviselhető csalódások egész fekete gyöngysora fog követni.
               Töviről-hegyire elbeszélték a kis lélek első eszmélését; előszeretetét az apja
               bajusza s az édesanyja fényes fekete haja iránt, mely azoknak örökös czibálásában
               nyilatkozott. Senki sem hinné (ezt a megjegyzést az apa tette), micsoda nagy erő van
               az ő kislánya kezecskéjében; mily elszántan megy neki a dadája pisze orrának s mily
               nehéz lefogni két kis lábát addig, mig este alváskor szorosan be­pólyázzák. Fiu
               veszett el benne, tevé hozzá a fiatal asszony szelid melankóliával.</p>
            <p>Apróra megismertettek a másféléves honpolgárnő minden csodálatraméltó tudományával.
               Mennyire szereti a lámpafényt; hogy fekszik hanyatt, gyöngyszemhez hasonló
               lábujjacskáival játszadozva; hogy áll meg a sarokban; hogy tesz nagy, bár még nem
               elég határozott lépéseket; hogy gügyög az istenadta fáradhatatlanul; micsoda
               tigrisugrással veti magát a kiszemelt tárgyakra, földhöz vágva mindent, a mi a keze
               ügyébe esik.</p>
            <p>A gyermek, mint a vadszőlő levelei közt betörő napfény, át meg átjárta minden
               gondolatukat s beszédük, gondoskodásuk, aggodalmuk örökös tárgya volt.</p>
            <p>Mikor jól kibeszélték magukat, nekem kellett elmondani, a mi velem azóta történt,
               mióta utaink elváltak.</p>
            <p>Bizony, a mit én mondtam, nem volt oly vidám, kedves, napfényes beszédtárgy, mint a
               gyermek. S mikor apám haláláról s halála után beállott anyagi zavarokról szólottam,
               mintegy sötét, mélységes, komor árnyékok estek társalgásunk derült, csillogó szinei
               közé.</p>
            <p>Ez a délután életem egyik legkellemesebb délutánja volt.</p>
            <p>Jóizü falatozás, iddogálás, beszélgetés közt sebesen mult az idő. Csecse Jóskát is
               leültettük közénk, a ki tragikomikus jeleneteket beszélt el nekünk rövid ideig tartó
               házassága idejéből. Rózsika többször elpirult, mikor a mi nekihevült barátunk kényes
               részleteket hozott elő.</p>
            <p>Hanem ezen is szerencsésen átestünk. Közös unszolásunkra, Rózsika énekelni kezdett.
               Nagyon kedves, üde hangja volt, szivesen elhallgattam volna reggelig; de ő
               kijelentette, hogy a kis Rózsika százszorta szebben fog énekelni nála, mert valami
               csudálatos iczi-piczi alt hangja van.</p>
            <p>Erre Lerchenfeld bizonyozott, hogy alt hangja nem is lehet másféléves gyermeknek,
               legfölebb mezzószoprán.</p>
            <p>Az éneklésbe aztán mi is beleegyedtünk, de a mi kedves barátunk bortól megedzett
               hangja ugy tulzugta valamennyiünk énekét, mintha a közel sváb faluban félrevert öreg
               harangot kongatnának.</p>
            <p>Csecse Jóska pohárköszöntőt is mondott, melynek homályos értelmével máig sem vagyok
               tisztában.</p>
            <p>Én pedig elnéztem Rózsikát és férjét, a hogy ragyogó szemük egymáson pihent, a hogy
               boldogan egymásra mosolyogtak, a hogy egymás szavába vágva, versenyezve magasztalták
               annak a kis verébfióknak emberfölötti, csodás tulajdonságait, a ki szerelmes, tiszta
               hü szivük­nek élő záloga volt.</p>
            <p>Késő este hagytuk el a „Hableányt”. Végig mentünk az alvó erdő mellett. Megriadt
               madarak röpdöstek ágról-ágra, aztán ujra minden elcsendesedett.</p>
            <p>Én elül mentem Rózsikával, Lerchenfeld és Csecse Jóska utánunk ballagtak.</p>
            <p>Ujhold volt, alig látszott az égbolton vékony, ezüstös sarlója. A fü harmatos volt
               lábunk alatt, a fiatal asszony kecsesen felfogta szoknyáját.</p>
            <p>Jó darabig szótlanul mentünk egymás mellett, mig végre én törtem meg a
               hallgatást.</p>
            <p>- Mit csinál most a kis Rózsika?</p>
            <p>- Alszik. Ha látná, mily bájosan fekszik kis vaságyában, kék szalagos takarója alatt,
               karocs­káját feje fölé hajtva. Megenni való kurta kis karja van, egy parányi fekete
               folt van rajta. Szép leány lesz, ha felnő. Magának szántam.</p>
            <p>- Nekem? Nagyon köszönöm belém helyezett bizalmát.</p>
            <p>A kis lányokról a nagy lányokra fordult a beszéd. Rózsika faggatott, van e már, a ki
               a többinél jobban tetszik nekem?</p>
            <p>Kitérőleg feleltem.</p>
            <p>- No csak vallja meg. Maga nagy türelemmel s érdeklődéssel hallgatta végig, a mit kis
               lányunkról össze-vissza beszéltünk ma este. Ezt csak akkor teszik a nőtelen férfiak,
               ha fülig szerelmesek egy leányba s komoly szándékkal járnak utána.</p>
            <p>Addig vallatott az ő nyilt, szeretetreméltó modorával, mig végre elszóltam magam és a
               Katinka nevét emlitettem.</p>
            <p>A fiatal asszony kezével tapsolt és visszafordult férje felé.</p>
            <p>- Tudom már... tudom már, Katinkának hivják.</p>
            <p>- Kit hivnak Katinkának?</p>
            <p>Lerchenfeld oly hangosan kiabált vissza, hogy Rózsika csititani kezdte.</p>
            <p>Egészen hozzá ment, ujját a szájacskájára tette és egész halkan sugta
               férjeurának:</p>
            <p>- Attila Katinkába szerelmes. Katinka, mily szép név!</p>
            <p>Azután ujra visszafutott hozzám és a fiatal nők kiváncsiságával faggatott tovább:</p>
            <p>- Mondja csak, nagyon szép leány az a Katinka? Szőke? Barna? Gesztenyeszin a haja?
               Milyen hát? - beszéljen.</p>
            <p>Nem sok volt, a mit elmondhattam s azt se mondtam el mind. De ez a beszélgetés
               felizgatott s én a ragyogó szemü, szép fiatal asszonykához ezekkel a szavakkal
               fordultam:</p>
            <p>- Tudja Rózsika, a maguk boldogsága nagyon felzavarta a szivemet. Én is ilyen boldog
               szeretnék lenni.</p>
            <p>- Az lesz, barátom, csak jőjjön hamar tisztába Katinkájával. Tegyen ugy, mint én.
               Emlékszik mily egyenesen nekimentem annak a csinos tüzérhadnagynak, a ki csakugyan a
               horgomra került, mert ime, férjemmé lett?! Látja, minden ugy van jó, a hogy van. Ha
               akkor - tudja... mikor kis tacskónak hivtam magát s maga a templomból hazakisérgetett
               engem, - viszonozni találom hirtelen fellobbant érzelmeit, hol volna most Katinka?
               Nem nagy baj lett volna-e, ha mint az én férjem utólag szeretett volna bele? Mily jó,
               hogy most oly szabad, mint a madár, odaszállhat a Katinkája nyitott ablakára...</p>
            <p>Mikor barátaimtól elváltam, édes gondolatokba merülve ballagtam hazafelé. Az
               elcsende­sedett utczákon járva, a jövőről, az életről gondolkoztam. Szegényen,
               teljesen ráutalva a magam erejére, elhatároztam bátran szembeszállni az élettel s
               mint távoli felhőkből a csilla­gok fénye, oly kedvesen ragyogott felém képzeletben
               küzdésem végső czéla, harczaim édes jutalma: a Katinka képe...</p>
            <p>A következő napon Rózsikának és férjének feltártam helyzetemet. Tanakodtunk, mit
               tegyek? Végre abban állapodtunk meg, hogy irok Ottónak, aztán, ha eljön, kisütünk
               valami okos dolgot.</p>
            <p>Ottó harmadnap megérkezett és helyeselte szándékomat, hogy a magam erejével akarok
               magamnak pályát nyitni.</p>
            <p>Azt hamar beláttuk, hogy a politikai viszonyok miatt gondolni sem lehet arra, hogy
               köz­pályára lépjek, bár nevem, családi összeköttetéseim és boldogult apám érdemei
               miatt ezen a téren sokra vihetném. A csalóka napfényt, melynek izgalmai atyám halálát
               elősegitették, a nemzet kora reményeinek elfagyása követte. A megyék kapui ujra
               bezáródtak, az ország­gyülés, óvást jelentve az erőszak ellen, eloszlott; ismét német
               világ nehézkedett fojtó köd gyanánt az országra, csak a templomok tornyai nyultak ki
               a hideg, szürke ködtengerből, bár az egyházak szószékei sem voltak mentek üldözéstől,
               a hatalom kopói ide is követték a nemes vad nyomát s felverték ezen menhelyéből is a
               szabad szót, ha tehették.</p>
            <p>A politikai pálya fényes utja tehát el volt zárva előttem. Jogot végeztem,
               legokosabbnak látszott ügyvédi irodát nyitni; de az csak néhány évi gyakorlat után
               lehetett. Addig is hirdetést tettünk közzé a lapokban, csakhamar jelentkezett is egy
               jónevü ügyvéd, a kinek ügyvéd­bojtárra volt szüksége. Hamar megalkudtunk vele, nagy
               örömömre tisztességes havidijat fizetett, egyelőre elég jól megélhettem belőle.</p>
            <p>Ottónak lelkére kötöttem, hogy anyámmal óvatosan szóljon e dologról. Nem tudná
               elviselni a gondolatot, hogy Andrásfalvy Attila de Andrásfalva egy szürke ügyvédnek
               néhány forintért legyen még szürkébb segédje. Ugy kellett feltüntetni előtte a
               dolgot, mintha ez a szórako­zásnak csak egyik komolyabb neme volna; előkészület az ő
               egyetlen fia fényes pályájához; egy fajtája az uri passziónak.</p>
            <p>Én hamar beletaláltam magamat uj helyzetembe.</p>
            <p>Kedvem telt a vastag percsomók átolvasásában; érdekes válóperek, hamis bukás, csőd,
               véres büntettek, mindenféle bonyolult örökségperek tanulmányozásában telt el időm
               nagy része. Mindez a peres ügy az emberi szenvedélyek és emberi bünök egész kloakája
               volt. Megannyi bizonyitéka annak az állatnak, mely az emberben lakik.</p>
            <p>Az ügyvéd az, a mi a pap: az emberek gyóntatója. Micsoda titkokat sugnak fülébe a
               megszorult adósok; egymás vagyonára áhitozó atyafiak; megátalkodott gonosztevők, a
               kik az akasztófa alatt állanak; kaczkiás szép asszonyok, a kiknek nagyon nehéz
               viselni a szerelem rózsalánczát - egy embertől; a kiknek nehezükre esik a házasélet
               üvegházának langyos, egyforma levegőjében élni, a szabad élet egészséges viharai s a
               könnyü szerelem forgószele helyett.</p>
            <p>Egy délelőtt az ügyvéd azzal bizott meg, hogy bizonyos okmányokat vigyek Ládházihoz
               aláirás végett.</p>
            <p>- Ládháziék itt laknak? kiáltám és éreztem, hogy nagyon elpirulok.</p>
            <p>- Néhány hónap óta. Ismeri a bankárt? Eredeti ember. A felesége született bárónő, az
               öreg X. bárónak fiatal, szépséges özvegye, egy fél év óta vette el. Az asszony alig
               tiz évvel idősebb a mostohaleányánál, mert Ládházinak első házasságából eladó
               leánykája van: Katinka. Őt is ismeri talán? Az ugyan okos dolog, a leány jó parthie,
               valóságos aranyhalacska, amellett eszes, mint az ördög, vidám, jószivü, egészséges.
               Ha magának volnék, amicze, kivetném utána a hálómat. Kerek háromszázezer forintot
               kapna vele hozományképpen, nem meg­vetendő summácska az a mai világban.
               Visszavásárolhatná rajta az andrásfalvi birtokot, Ládházi meg szerencséjének tartaná,
               hogy leányát egy Andrásfalvy veszi el, de genere Andrásfalva.</p>
            <p>Röviden és hidegen válaszoltam.</p>
            <p>- Nem vagyok hozományvadász, ezt a mesterséget megbecstelenitőnek tartom. Az ügyvéd
               ur nem jó helyen lépett föl tanácsaival.</p>
            <p>- Nono, puskaporos hordó, szólt az ügyvéd nevetve, ne lobbanjon fel oly hamar.
               Eszemágában sem volt önt, fiatal ember, megsérteni. Mért is tettem volna? Azért nem
               itél meg nekem semmiféle biróság munkadijat, sem perköltséget, de még egy garast se.
               A magamforma öreg ügyvéd ember meg van szokva praktikus oldaláról fogni fel a
               dolgokat. Ládházi Katinkát pompás tavaszi esőnek nézem (aranyesőnek), mely az
               andrásfalvi földekre hullva, kicsalja abból a gazdaság vetéseit. Hanem azért, édes
               öcsémuram, nincs mért haragudni. Akad majd elég ember, a ki a kisleány háromszázezer
               forintját nem nézi oly szemüvegen, mint maga, s nem fél, hogy megégeti a kezét, ha
               hozzányul. Bizony öcsém, Istennek ez a szép világa ugy van berendezve, hogy
               ideálizmussal nem sokra megyünk benne. Olyan az, mint szép női arczon a fátyol: nem
               véd meg sem a széltől, sem a hidegtől, sem az elfullasztó nagy hőségtől. Legfölebb
               arra jó, hogy gátolja a tisztánlátásunkat.</p>
            <p>Utközben volt miről gondolkoznom. Egy városban lakom Katinkával és nem éreztem meg,
               hogy itt van ő is.</p>
            <p>Nem sugta meg semmi az ő közellétét, mintha épp oly közönyös volna rám nézve, mint az
               a többi háromszázezer emberi lény, a ki még rajta kivül Pesten lakik.</p>
            <p>Megnőtt-e vajjon, mióta nem láttam és megváltozott-e? Emlékszik-e még reám? Arra a
               szomoru végső vacsorára, melyen ő csókot hányt apám felé s melyen meghalni látta az
               életerős, hatalmas embert, élete delén, oly hirtelen, mint a hogy egy villámsujtott
               tölgyfa lángra gyul és elég?</p>
            <p>Ládházi a kecskeméti-utczában lakott, a maga házában.</p>
            <p>Egész sor egymásbanyiló szobán mentem át, mig Ládházi szobájáig jutottam. Nagy
               fény­üzéssel volt butorozva valamennyi szoba s oly kifogástalan előkelőséggel, mint
               akármilyen főuri palota.</p>
            <p>A bárónő szelleme és izlése látszott itt mindenütt.</p>
            <p>Ládházi felugrott ültéből és egész az ajtóig elém sietett. Az ő ismeretes rövid
               mondataival fogadott.</p>
            <p>- Micsoda jó szél hozta hozzám? Na, ugyan örülök. Katinkát nem látta? Nagyon megnőtt
               a kis tolvaj. Mindjárt behivatom s kiadom neki a napiparancsot, hogy öcsém velünk
               ebédel. A bárónő rokonaival Bécsbe ment. Nem is tudja? Valóságos eleven bárónőt
               vettem el. Hajhaj! nagy dolog az az előkelőség, öcsém. Mióta belejutottam, ugy érzem
               magam, mintha üvegből volna a világ, üvegből az emberek, üvegből a házam... alig
               merek megmozdulni, nehogy összetörjek benne valamit. Hála Istennek, a lányom nincs
               üvegből, azt legalább meg lehet fogni, ha kedvem tartja. Maga sincs üvegből. Vasból
               van. Az a szegény betyár a megmond­hatója, a kit elevenen elcsipett, mert nem mutatta
               be magát annak az aranyos ördögmotolla lányomnak, a kinek eleven eszében egy légió
               fióksátán lakik. Ni, éppen itt jön, ugy rohan be, mint egy haragos szélroham, csak
               ugy csapkodja maga után az ajtót.</p>
            <p>Csakugyan Katinka jött, de biz az nem csapkodta az ajtókat, nem is rohant ugy, a hogy
               az apja mondta, hanem szép csendesen jött felénk, délczegen, felemelt fővel, ragyogó
               szemmel... egész nagy leány. Bizony sokat szépült, sokat fejlődött, mióta nem láttam.
               Kedves mosoly villant fel a szemében, mikor megpillantott, ez a mosoly aztán
               bevilágitotta egész arczát, sokáig ott rezgett parányi kis száján, mint félig kinyilt
               rózsabimbón a napfény.</p>
            <p>- Ah, Andrásfalvy ur! milyen kellemes meglepetés.</p>
            <p>Ebben a megszólitásban benne volt a nagy leány szüzies tartózkodása. A kis leány, a
               ki bizalmasan „Attilá”-nak hivott; a ki beavatott gyermekéveinek ártatlan titkaiba; a
               ki csókba fogadott velem s egy feledhetetlen tavaszi éjszakán mellém könyökölt
               pozsonyi házuk vaserkélyén, - az a vidám, bátor, bohó gyermek nem volt sehol.</p>
            <p>Kezet szoritott velem, anyámról és nővéremről kérdezősködött; mikor megtudta, hogy jó
               ideje Pesten lakom, szemrehányást tett, hogy olyan sokáig nem jutott eszembe
               fölkeresni őket. Különben hogy érzem magam ebben a nagy kőtömlöczben? Ő jobban
               szerette Pozsonyt, de itt is megszokta már az életet. Még mindig sokat kell tanulni.
               A mama sok hiányt vett észre nevelésén; nem volt még eléggé kicsiszolva. Ja, a mama a
               megtestesült illem és előkelőség, ő pedig igazi hamupipőke. Nem veszem észre a
               papáján, hogy a szokottnál hosszabb mon­datokban beszél? Ez is a bárónő müve, a ki
               dicséretreméltó buzgalommal és kitartással neveli őket...</p>
            <p>Mindezt komoly arczczal mondta, sőt a guny is átérzett néhol beszédén, mint a jó
               vörös boron a carbenet-szőlő gyönge fanyarsága.</p>
            <p>Beszélgetés közben mégis felmelegedett lassankint. Ládházi az általam hozott iratokat
               nézegette, zavartalanul szólhattunk egymással.</p>
            <p>Kérdezte, mivel foglalkozom? Azt hitte, bálok, lóversenyek és szinházak miatt vagyok
               itt. Elcsodálkozott, mikor elmondtam, hogy az urfiéletnek vége, az élet komoly
               feladatai várnak rám, mert atyám hirtelen halálával családunk vagyoni helyzete
               rosszra fordult.</p>
            <p>- Akkor ön boldog ember, - mondá, gyors, ragyogó pillantásokat vetve rám. - Mit ér az
               élet küzdelem nélkül? Mit ér az, ha a jólét keményhéju gyöngykagylójába
               születésünktől fogva bezárva, mint a tengeri csigák: nem érezzük a hullámok erejét, a
               szél zugását, a szabad élet, a szabad mozgás örömét és megpróbáltatásait?</p>
            <p>- Ugy szereti a szabadságot?</p>
            <p>Katinka hévvel felelt:</p>
            <p>- Hogyne szeretném, mikor a rabság iszonyu! Alig szabadultam ki az intézetből, máris
               rab vagyok ujra, az illemnek, az előkelő tartásnak, a mesterkélt müveltségnek
               rabja.</p>
            <p>Meg kell tanulnom, hogy kell enni, inni, járni, ülni s az ásitást elfojtani, mely
               ebben az unalmas házban önkéntelen elfogja az embert. A bárónővel uj, feszes világ
               költözött be ide. Én és apám igen nyárspolgárias lények vagyunk az ő szemében, most
               hát át akar bennünket idomitani. Nem veszi észre rajtunk az előkelőség csalhatatlan
               jeleit? Nem veszi észre - ön, a kinek anyja csillagkeresztes hölgy, a ki ilyenekben
               tehát szakértő, - hogy mily finomak, légiesek, mily nagyurasan törékenyek
               vagyunk?</p>
            <p>- A bárónő szereti a társadalmi formákat?</p>
            <p>- Szereti? Ez szintelen kifejezés. Vér helyett előkelő nagyuri modor foly ereiben, és
               illemet lehel ki magából. Óh, engem halálra gyötör örökös leczkéztetéseivel! Mindig
               résen van, mindent észrevesz, egyetlen mozdulatom se kerüli ki figyelmét. Ha nem
               volna udvariatlan olyan szép asszonyt, mint a bárónő, goromba hasonlattal tisztelni
               meg, azt mondanám, hogy mint a boszorkánynyomás, ugy elszoritja lélekzetemet. Hanem
               az nem chic, idegen férfi előtt panaszkodni. Mert maga - előkelő fogalmak szerint -
               teljesen idegen férfi reám nézve, hisz még a bárónő mama nem vette szigoru
               vegyelemzés alá. Nevet? Ha többször eljön hozzánk, majd meggyőződik róla, mily igazat
               mondtam. Maga is belekerül a mama lombikjába. Mindenféle erős tüzek fölé tartja, hogy
               tisztába jőjjön az ön alkatrészeivel: hány százalék hamisitatlan kék vér van benne?
               nincs-e alkatrészei közt egy kis fölösleges elem - egy kis polgári hajlandóság? Jaj
               önnek, ha a lombikban kiderül, hogy a kétségtelen uri származás aranyerei mellett jó
               adag vastartalom van magában - alávaló, szürke demokratikus vas­tartalom: - a munka
               szeretete, melynél fogva ügyvéd mellett dolgozik...</p>
            <p>- E szerint a bárónő nagy vegyész, - mondám - csodálkozással hallgatva a fiatal leány
               egyenes, igaz, lángoló lelkének ez őszinte megnyilatkozását.</p>
            <p>- Csitt, a papa ide hallgat... Most magukra hagyom, én meg utánanézek a szakácsnénak,
               mert arról ne is álmodjék, hogy ebédről eleresztjük. Az első vidám ebéd, melyre
               hosszu idő óta papával együtt kilátásunk van. Ne féljen, mig odaleszek, a papa nem
               fog panaszkodni. - Ő teljesen jól érzi magát, hogy oly szép, fiatal asszony
               rablánczát viseli, mint a bárónő mama. Ő boldog. Na, tudja, ugy, a maga módja
               szerint.</p>
            <p>Kilebbent a szobából, a szépség, fiatalság és a bájosság kedves benyomását hagyva
               maga után.</p>
            <p>Mig Katinka künt járt, mi elvégeztük hivatalos dolgunkat apjával. Az okmányokat
               aláirta, olvashatatlan, kövér, szarkaláb betükkel.</p>
            <p>Oly szivesen marasztalt, hogy - főleg Katinka miatt - örömmel elfogadtam ebédre
               hivását.</p>
            <p>Faggatott, mit mondott Katinka a bárónőről.</p>
            <p>- Nem nagyon szeretik egymást, tette hozzá magyarázólag. Katinka olyan, mint a
               vadrózsa­bokor, a bárónő meg olyan, mint valami drága melegházi virág. Az a szelet,
               szabad levegőt, záporesőt kivánja, s azt akarja, hogy minden ágacskája ugy nőjön, a
               hogy neki tetszik; ez mindig egyforma langyos levegőhöz, az üvegház falától mérsékelt
               napfényhez s rendes öntöz­getéshez van szokva. Az én leányom nehezen türi meg a
               feszes, élettelen, nevetséges magaviseletnek és eljárásnak azt az egész rendszerét, a
               mit a bárónő „bon ton”-nak nevez.</p>
            <p>Az ebéd vidáman folyt le. Ládházi sürüen koczczintott velem, lármás jókedve volt és
               ebéd után csibukra gyujtott.</p>
            <p>Katinka tréfásan megfenyegette apját, a bárónő mama, - az illemes és előkelő
               szerencsét­lenség e valóságos pandoraszelenczéjének haragjával ijesztgetve az
               öreget.</p>
            <p>Örökösen figyelmeztette a bankárt, a bárónő leczkéztető modorában.</p>
            <p>- Ládházi, ne igyék oly mohón s oly sokat, mint egy szomjas kőfejtő. Ne koczczintson
               mindig, mint valami mulató diák. Ládházi, ön hangosan nevet, mint egy megcsiklandott
               szobaleány... igazán, idegessé válik az ember maguk között. Kérem Ládházi, hisz maga
               ugy füstöl, mint valami gyárkémény. Fidonc, ön pipát vesz a szájába; mért nem áll ki
               mindjárt a kapuba vele? De Ládházi, ennek az adomának, a mit maga elmond, nagyon
               nyárspolgári szaga van...</p>
            <p>Igy ment ez a végtelenig. Katinka vontatott hangon, gyöngén selypitve beszélt,
               lenézést kifejező, hanyag kézmozdulatokkal, rá sem nézve arra, a kit leczkéztetett:
               tökéletesen jól adta a bárónőt.</p>
            <p>Ládházi nagyokat nevetett neki, sőt a maga dörmögő, mély hangján és esetlen
               mozdulataival még utánozta is méltóságos nejét.</p>
            <p>- Katinka, kitől tanulta maga azt az illetlen, friss járást? Mintha sietős dolga
               volna s ki volna szabva az ideje, mint egy varróleánynak... Káviários
               kifli-szeleteket ne egyék, az nem való fiatal leányoknak... Ni, hogy elpirul, olyan
               lett, mint a pipacs; hallja, az nem előkelő. Előkelő asszonyok arcza olyan, mint a
               márvány: hideg, érzéketlen, fehér s nem szabad, hogy meg­lepetéseknek legyen kitéve
               az ily márványarcz, a vér játéka miatt...</p>
            <p>Az apa és leánya igy foglalkoztak kölcsönösen a bárónéval, mig aztán Ládházi
               elszunyókált ujságlapja mellett, és mi ketten jobb foglalkozást találtunk annak a
               tisztelt hölgynek az örökös emlegetésénél, a ki az igazi előkelőség s a szigoru illem
               élő mintaképe gyanánt jár-kel a világban; a ki (mert a legelőkelőbb hölgy is bevégzi
               egyszer e földi pályát) bizonyára élesen meg fogja róni a halál neveletlenségét, a ki
               hirtelen, bejelentés, névjegybeküldés stb. nélkül toppan be hozzá és keblére öleli őt
               hideg, sorvasztó, csontkarjaival... holott ő nagyságának azelőtt sohasem volt
               bemutatva, s akkor látták először egymást...</p>
            <p>Csendben voltunk s hogy apját föl ne költsük, halkan beszélgettünk. Eliz és Ottó
               eljegyzése került szóba. Elmondtam, mennyire ellentállott anyám e boldog
               szövetségnek; mily kemény harczot vivott szivében az anyai szeretet s az udvarhölgy
               elfogult büszkesége. Leirtam Eliz lassu hervadását; mint egy nyár elején száradni
               kezdő fiatal fa, olyan volt szerelmi bánatában. Végre elbeszéltem a beteg fácska
               gyógyulását, attól a pillanattól kezdve, mikor anyám beleegyezett, hogy ráessék az
               Ottó szerelmének tiszta, teljes napvilága.</p>
            <p>Katinka megindulással hallgatta a kedves szerelmi történetet. Fényes szeme tele lett
               könynyel, szájacskája gyöngén megrándult az elfojtott sirástól.</p>
            <p>Aztán, mintha harmatos virág volna, szeme hirtelen megszikkadt s a régi daczos,
               erősakaratu Katinka erélyességével mondá:</p>
            <p>- Eliz helyében bizony én nem hervadoztam volna olyan sokáig.</p>
            <p>- Hát mit tett volna, édes kis Katinka?</p>
            <p>- Elhagytam volna anyám házát, odamentem volna Ottóhoz és igy szóltam volna hozzá:
               barátom, maga férfi, szeret engem, én is szeretem magát, védelmezzen meg az egész
               világ ellen.</p>
            <p>- Mindez szép dolog, - szóltam mosolyogva a kis leány lelkesedésén, - de igazán
               megtenné-e, ha arra kerülne a dolog?</p>
            <p>- Megtenném. Lássa, Attila, velem is megtörténhetik ilyesmi.</p>
            <p>- Hogyan, önnel is?</p>
            <p>- Apám jó ember, azelőtt nem volt velem szemben akarata, de most erősebb akarat
               uralkodik mindkettőnk sorsa fölött.</p>
            <p>- A bárónő, az ön szép mostohája!</p>
            <p>- Igen, a mostohák mostohája. Mit csodálkozik ezen? Hisz ő jó hozzám, előzékeny,
               nyájas, tudja, mint a macska, mikor még behuzza körmeit. De jaj volna nekem, ha
               nyiltan ellent­állanék vasakaratának. Ő szeretné kiválasztani a férfit, a kihez
               hozzákössem életemet, de abból semmi sem lesz. Sohasem megyek ahhoz, a kihez ő
               akarja.</p>
            <p>Meghökkenve fürkésztem arczát s ijedten mérlegeltem szavainak értelmét.</p>
            <p>- Csak nem azt akarja mondani, hogy... kerestem az alkalmas kifejezést, de hirtelen
               nem találtam meg...</p>
            <p>Egyenesen, merően rám nézett.</p>
            <p>- Igenis, azt akartam mondani. Csak mondja ki nyiltan, a mit gondol.</p>
            <p>Zavarba jöttem átható, fénylő pillantásának hatása alatt. Hirtelen megfordult az
               eszemben, hogy társalgásunk veszedelmes ponthoz ért s nekem egyáltalában nincs jogom
               hozzá, hogy közönyös érdeklődés helyett oly kinos érdeklődéssel s mohó kiváncsisággal
               várjam szavait. Mit mondhat nekem, a mi felett szabad volna bánatot mutatnom? Hogy a
               bárónő férjhez akarja adni ehhez, vagy ahhoz az urhoz?</p>
            <p>Mi van ebben meglepő? Hisz egészen nagy leány, a kinél a férjhezmenetel oly emberileg
               előrelátható s küszöbön álló esemény, mint az érett cseresznyénél, vagy a kinyilt
               virágnál az, hogy leszakitja valaki. Mit állok hát itt sóbálványnyá változva,
               szivemben valami nagy szomoruság előérzetével?...</p>
            <p>Erőt vettem izgatottságomon és lehetőleg nyugodtan, bár kissé elhalványodva,
               válaszoltam:</p>
            <p>- Nincs okom, hogy gondolataimat elrejtsem. Rám azt a hatást tette beszéde, hogy a
               bárónő, mint gondos, jó anyához illik, gondoskodni kiván a maga jövőjéről s ez önt
               nyugtalanitja, bár azt hiszem, egészen ok nélkül. A bárónő választása mindenesetre
               oly férfiura fog esni, a ki teljesen méltó lesz ilyen kedves, szép, okos és elragadó
               kis leányhoz, mint a minőnek én magát ismerem.</p>
            <p>Abban a szent meggyőződésben éltem, hogy sikerült udvarias, hideg szavak alá rejteni
               izgatottságomat és hirtelen támadt rossz kedvemet.</p>
            <p>Katinka, székében hátradőlve, fejét kissé lehajtva, egy pillanatra sem vette le rólam
               szemeit, a mig beszéltem s e nyilt, ragyogó szemekben valami olyan különös vegyüléke
               volt a gunynak, dévajságnak, vidám jókedvnek és bátor elhatározásnak, hogy attól
               aztán igazán elvesztettem a fejemet s nem tudtam befejezni mondókámat.</p>
            <p>- Folytassa kérem, - mondá, mikor a hosszu hallgatást már megsokalta. - Oh, maga
               Attila, nagyon okos ember s szépen el tudja rejteni szavak alá gondolatait. Hanem azt
               rossz néven veszem magától, hogy olyan könnyü szerrel tuladna rajtam, ha tudnillik a
               mostohaanyám volna. Maga talán jobban ki tudná választani számomra a férfit, a kihez
               hozzámenjek, mint a méltóságos bárónő, a mostohám. Maga legalább ismeri az izlésemet.
               Hanem tudja mit, egész tisztelettel kijelentem, hogy nem megyek egyhamar férjhez,
               bárhogy szeretné is maga meg a bárónő mama. Tudom, hogy nagyon szeretnének tőlem
               megszabadulni. Aztán nem is olyan könnyü dolog - a hogy magát kifejezte - méltó
               férjet találni, válogatós vagyok nagyon és köve­telő. Meg aztán makacs; de milyen
               makacs! Mint valami kis havasi szamár. A hason­la­tom nem tetszik? Mondjon jobbat.
               Hadd halljam, mihez hasonlitaná maga az én makacssá­gomat? Mondja, barátom!</p>
            <p>Ezt a „mondja barátom”-at olyan gyöngéden ejtette ki s oly kedves pillantással
               kisérte, hogy valami mondhatatlanul édes borzongás futott át rajtam, az ébredő
               szerelem borzongása; az a muló didergés, melyet tavaszi és nyári napokon
               hajnalhasadáskor érez az ember.</p>
            <p>- Hogy mihez hasonlitsam a maga makacsságát, Katinka? Valóban nem tudom. Legfeljebb
               ellentállás van benne, mint a fiatal ágacskában, mely, a mennyire erőszakosan
               elhuzzák, az ellenkező irányban még egyszer annyira hajlik vissza. Egyáltalán a
               hasonlatokra nézve egyszer és mindenkorra kijelentem, hogy azokhoz nem értek. Nem is
               hasonlitgatom én magát se virághoz, se csillaghoz, se más valamihez, mert maga
               kedvesebb és szebb nekem a föld valamennyi virágánál s az ég minden csillagánál.</p>
            <p>- Ohó, barátom, hisz maga bókol. Akár csak Kökörcsényi volna.</p>
            <p>- Melyik Kökörcsényi? A gróf, a dragonyostiszt? Hát ismeri?</p>
            <p>- Melyik? - s Katinka oly hangosan kaczagott, hogy Ládházi megmozdult s egy
               alkalmatlan legyet elhajtott az orráról. - Pszt... fel ne ébreszszük apát... Hát még
               több is van az unalmas és elbizott emberek eme fajtájából? Két Kökörcsényit már nem
               tudom, hogy tudna elviselni a földgolyó, mikor ez az egy is sok, a ki a bárónő
               mamánál nagy kegyben áll s a kit...</p>
            <p>- Férjül szántak önnek? - kiáltám, elfeledkezve az okosságról s azon feltett
               szándékomról, hogy nem árulom el magamat Katinka előtt.</p>
            <p>- Eltalálta, kedves Attila.</p>
            <p>- A nővérem kikosarazta, mondám kárörömmel s oly mohón, hogy a kis lány, a ki
               mozdu­latlanul rám nézett fényes fekete szemével, elnevette magát.</p>
            <p>- Én bizony nem kosaraztam ki.</p>
            <p>- Elég baj. Azon az emberen igazán nincs semmi; mi tetszik magának rajta?</p>
            <p>- Mondtam már, hogy nem tetszik.</p>
            <p>- Hát akkor?</p>
            <p>- Hogy miért nem kosarazom ki? Mert még nem volt alkalmam reá. Nagyon egyszerü dolog
               ez, kedves Attila. Majd megteszem, ne busuljon.</p>
            <p>Éreztem, hogy kegyetlenül elszóltam magamat, s minthogy Katinka kinyilvánitá, hogy
               Kökörcsényi nem sorozható a veszedelmes vetélytársak sorába, kedvem ujra feléledt.
               Most már magasztaltam Kökörcsényit nyakra-főre. Elsoroltam minden valódi és minden
               képzelt jó tulajdonságait: hogy nagyon csinos ember, hogy férfias, hogy sok esze van,
               hogy müvelt, hogy daliás, disze virága a tisztikarnak, hogy, egyszóval, tökéletes,
               emberfölötti erényekkel felruházott, angyali lény. S mindez azért, mert - nem tetszik
               Katinkának.</p>
            <p>Világos, hogy ezzel még jobban elrontottam a dolgokat s még nagyobb zavarba
               estem.</p>
            <p>Katinka azonban nem mosolygott többé, csak nézett reám mély, rejtelmes, sötét
               szemével, mintha a lelkemben akarna olvasni.</p>
            <p>A szobában csend volt, a lebocsátott függönyökön átszürődött a napfény; nem hatott be
               ide e nyugodt szobába semmi a hőségből, porból, forró szélből, nélkülözésből,
               gyülöletből és bánatból, a mi künt, az élet széles országutján a többi embereket
               gyötri és kinozza. Csak a nagy fali óra járt méltóságosan, hogy harsány ütésével
               fölébreszsze délutáni álmából Lád­házit, a ki oly bambán nézett körül először, mintha
               valamelyik elegáns teásbolt kirakatában a fából készitett kinai ember volna; aztán
               apránkint eszmélni kezdett s különféle kérdéseket intézett hozzám, melyekre én
               roppant szórakozottan feleltem.</p>
            <p> </p>
         </div>
         <div type="chapter">
            <head>
               KILENCZEDIK FEJEZET.A
                  megkisértés.
            </head>
            <p>Néhány hét mulva megjött Ládháziné s minthogy ezen időben gyakran jártam a házhoz,
               alkalmam volt megismerkedni vele.</p>
            <p>Szép nő volt, de hidegnek, tartózkodónak, sőt gőgösnek találtam. Éles szeme hamar
               észre­vette, mily érdeklődéssel viseltettem Katinka iránt s meglátta azt is, hogy
               hozzám sokkal barát­ságosabb, nyájasabb a leány, mint Kökörcsényihez. Ez őt
               boszantotta és ingerelte. Ugy látszik, kedves terve volt előmozditani a Kökörcsényi
               és Katinka házasságát s most veszé­lyeztetve látta szándékát az én fellépésem által.
               Nem is titkolta, hogy ellenséges érzéssel viseltetik irányomban. Minden alkalmat
               megragadott, hogy kedvenczét kedvező szinben tüntesse fel a leány előtt; engem pedig
               elboritott gunyos észrevételeinek, kicsinylő meg­jegyzéseinek, csipős, égető
               társalgási módjának szikraesőjével. Elhanyagolt, sértegetett, kellemetlen vitákba
               bonyolitott s igy nagyon megnehezitette közeledésemet Katinkához, a ki láthatólag
               sokat szenvedett az engem ért apró, tervszerü megaláztatások miatt, melyeket módjában
               állott ugyan enyhiteni, de melyeket megakadályozni nem tudott.</p>
            <p>Katinka belátott mostohája kártyájába, de utóvégre leány volt, a kinek óvakodni
               kellett, nehogy feltünően a pártomra álljon e kicsinyes küzdelemben.</p>
            <p>Büszkeségem végre fellázadt s én kerülni kezdtem Ládháziékat. Forrt bennem az
               elfojtott indulat és lestem az alkalmat, hogy Kökörcsényin álljak boszut mindazon
               apró megaláz­tatásokért, melyeket érte kellett szenvednem a bárónőtől, kinek ő
               kedvencze volt, s a ki, mint nő megfosztott engem a lehetőségnek még árnyékától is,
               hogy a szenvedett sérelmekért megtorlást vehessek.</p>
            <p>Hanem azt meg kell vallani, Kökörcsényi ügyesen és kifogástalanul viselte magát velem
               szemben: nem lehetett belekötni sehogy. Ugy tett, mintha tudomása sem volna a köztem
               s a bárónő közt folyó furcsa háboruról, s mintha sejtelme sem volna, hogy annak
               tárgya ő.</p>
            <p>Aztán ő sem feküdt rózsákon, sőt neki kényesebb volt a helyzete, mint az enyém, mert
               Katinka azzal boszulta meg a bárónő beavatkozását, hogy kegyetlenül elbánt a szegény
               Kökörcsényivel, nyiltan kimutatta lépten-nyomon, hogy ki nem állhatja a
               rákényszeritett udvarlót.</p>
            <p>Már kezdtem reményleni, mikor egy szép napon uj fordulat állott be, a bárónő ördögi
               ügyes­ségének jóvoltából, a ki végkép elriasztott engem a szerelmi csatatérről, hol
               már diadalról kezdtem álmodozni...</p>
            <p>Egy forró, nyári délután az ügyvéd szobájába hivott s gondosan betett ajtó mögött
               bizalmasan felkért, menjek Ládházihoz igen fontos ügyben.</p>
            <p>Vonakodtam és kértem, ha lehetséges, muljék el tőlem e pohár. Nem szivesen megyek
               most oda.</p>
            <p>- Mi baja van? Hisz magának ott nyert ügye van.</p>
            <p>- Van ám, de nem nekem.</p>
            <p>- Hát kinek?</p>
            <p>- Kökörcsényi grófnak.</p>
            <p>- Annak a...</p>
            <p>- Igen, annak a... csinos, ügyes embernek, - mondám ridegen, utját vágva ezzel minden
               bizalmaskodásnak az ügyvéd részéről.</p>
            <p>A princzipálisom nem az az ember volt, a ki az ilyen dolgokat erőszakolná. Száraz,
               üzleties hangon mondá:</p>
            <p>- Az iroda érdeke kivánja, hogy ön menjen Ládházihoz. Hogy milyen lábon áll a
               kisasszony­nyal, ehhez nincs közöm, az az ön dolga.</p>
            <p>Ezzel az ügy el volt döntve.</p>
            <p>Az ügyvédnek joga volt engem odaküldeni, a hová neki tetszett. Ez ellen nem lehetett
               kifogásom, a mig irodájában szolgáltam. Rosszkedvüen fogtam kalapomat s megindultam
               Katinkáékhoz. Szerencsémre - vagy talán szerencsétlenségemre - senki sem volt otthon.
               Megkönnyebbülve mentem vissza az irodába, de estig nem tudtam dolgozni semmit.</p>
            <p>Másnap furcsán éreztem magamat. Reggel, mikor kinyitottam a szememet, fájt a fejem.
               Gyorsan fölkeltem hát s fürödni mentem. Sokáig elidőztem a hüvös habokban. A
               fürdőszoba szines ablakán csillogva szürődött át a napfény s a viz zöldes, tiszta
               felületét majdnem fenékig megvilágitotta. A habok oly gyöngéden emelgettek, hogy
               szememet behunyva, gyermek­korom jutott eszembe, az édes anya ringató karjai.</p>
            <p>Fürdés után hazamentem mesterségesen meghüvösitett szobámba, kényelmesen leheveredtem
               s olvasni kezdtem. Apró, érzéki történetkéket olvastam, könnyüvérü nők történetét, a
               kik hamar gyuladnak szerelemre s a kiknek hitvallása a gyönyör. Láttam őket -
               képzeletben - csábitóan fogyatékos ruháikban, éreztem hajuk illatát, hallottam égő
               suttogásukat s azt a halk, elhaló nevetést, melytől szive mélyéig megborzong a
               szerelmes férfi.</p>
            <p>Kint növekedett a forróság s a szoba levegőjét mindjobban áthevitette. Nehány
               aczélkék, bátor legyecske, rést talált valahol a jól elzárt redőnyökön s jól érezve
               magukat a hüvös homályban, gyönge zajt ütve szállongtak a kerevet körül. Az asztalon
               bronzvirágtartók fény­lettek, a már nehány napos tearózsák illatában volt valami
               halotti szag.</p>
            <p>Fogtam őket s a felemelt redőny nyilásán az udvarra dobtam; semmi sem volt most
               kedvemre, a mi a hervadásra és elmulásra emlékeztetett.</p>
            <p>Minthogy az ügyvéd e napra a Ládházival való személyes értekezést tüzte ki
               feladatomul, el­ha­tároztam, hogy a délelőttből szentheverdel napot csinálok s
               estefelé megyek el a bankárhoz.</p>
            <p>Délben kevesebb étvágygyal ettem, de annál többet ittam. Ugy éreztem, mintha torkom
               kiszáradna és mohó szomjuságomat nem tudnám csillapitani.</p>
            <p>Ebéd után mély, erős álomba merültem. Érzéki látományok gyötörtek. Harsányan nevető,
               napsütött bőrü, egészséges parasztlányokat kergettem a mezőn. A magasan nőtt, buja fü
               meg­csiklandozta talpamat és térdemet. A fü közül csodálatos szinpompáju virágok
               tekintgettek elő s a rétség szélén hegyi patak iramlott tova; oly sok mozgás,
               frisseség, zaj volt sebes folyásában. A nap szemembe sütött s a hosszu futástól
               nehezen vettem lélekzetet. Egy megállt a lányok közül, gyorsan ölembe fogtam s
               szájacskájára nyomtam vágyó ajkamat.</p>
            <p>Elmult öt óra, mire felébredtem. Nem tudtam volna négy fal közt maradni tovább.
               Leg­könnyebb kabátomat vettem fel s csakhamar hátam mögött volt a városnegyed,
               melyben laktam.</p>
            <p>Kijutottam a Dunapartra. A vizvezetékre alkalmazott csövekből erős sugarakban jött a
               viz, az utakat öntözték, meg is frissült a levegő köröskörül. Elegáns fogatok
               rohantak a főuton, a szerszámok, kocsisok gombja, lovak szőre fénylett.</p>
            <p>A forrongó élet e forgatagába elmerülve, lassan haladtam előre.</p>
            <p>Ez a zaj, tolongás, a fény s a szinek örökké változó játéka, a tömeg testének
               kisugárzó hősége, a szemembe sütő napfény, a felhangzó rövid kaczajok: csak fokozták
               véremnek szokatlan nyugtalanságát. Csaknem bódultan mentem, a merre az áradat vitt.
               Átengedtem magamat, mint reggel, fürdés alkalmával, a zöldes haboknak.</p>
            <p>Végre Ládházi palotája előtt álltam.</p>
            <p>Az inas azt mondta: Ládházi és leánya kikocsiztak, csak a bárónő van itthon. Vissza
               akartam fordulni, de a bárónő, megjelent az üvegháznak berendezett széles, fedett
               folyosó ajtajában és kezével intett, hogy kövessem.</p>
            <p>Lenge, áttetsző szövetből volt a ruhája, hasitott, bő ujjából vállig kilátszott
               fehér, gömbölyü karja. Haja lazán volt feltüzve, divatos, teknősbéka héjából készült
               hajtüvel, szeme, kifejezése álmodozó, járása lassu, mint a napsütött hullámnak
               ringása.</p>
            <p>Két roppant rododendron között két kerti szék volt, ide vezetett. Hanyag
               kézmozdulattal mutatott helyet maga mellett; ő leült, kecses mozdulattal huzva
               magához ruhájának hosszu uszályát. Mozdulatlanul álltam egy helyen, semmi kedvem sem
               volt leülni mellé.</p>
            <p>- Haragszik? kérdé, legigézőbb mosolyával. Nincs inyére ugy-e, hogy Katinka és ön
               közé álltam? Már pedig ez ugy van, kedves barátom. Én nem akarom, hogy olyan nagyon
               boldog arczokat lássak magam körül, mint az önöké volna, ha férj és feleség válnék
               belőlük.</p>
            <p>- Csodálatos, mondám keserüen, hogy a boldogság látása a bárónőnek fájdalmat
               okoz.</p>
            <p>- Igen, én Mefisztofelesz vagyok, női alakban. A földet ugy szeretem, ha a szó teljes
               értelmé­ben siralomvölgye. A nevető embereknél jobban szeretem a siró embereket;
               mások öröme hidegen hagy, de gyönyörüséggel tölti el szivemet a mások szenvedése.</p>
            <p>- Különös vallomás, bárónő, hanem nincs rám valami nagy hatása az ilyen szavalási
               próbák­nak.</p>
            <p>- Ön szavalási próbának nevezi. Legyen. Szavak fölött nem vitatkozom önnel. Hanem
               mondja, Andrásfalvy ur, mit tart maga felőlem? Mit gondol; jó vagyok én, vagy
               rossz?</p>
            <p>- Férfi sohasem mondhat nőről rosszat, válaszoltam ridegen és ellenséges pillantással
               fürkész­tem a bárónő arczát, mintegy leolvasni törekedve azt, a mi e szép arcz mögött
               rejlik.</p>
            <p>- Goromba. Azt akarja mondani, hogy csak rosszat mondhatni rólam?</p>
            <p>- Én azt nem mondtam. Lehetne jót is.</p>
            <p>- Ah, igazán kiváncsivá tesz. Mi az az ismeretlen jó, a mi bennem rejlik? Szeretném
               szinről-szinre megismerni.</p>
            <p>- Ne szerénykedjék, bárónő, önnek egy egész sereg jó tulajdonsága van.
               Megszámlálhatatlan, mint az ég csillaga.</p>
            <p>- Azért nem tud hát számot adni róluk.</p>
            <p>- De tudok.</p>
            <p>- Lekötelez vele, ha elősorolja.</p>
            <p>Éreztem, hogy most mindjárt fölülkerekedem.</p>
            <p>- Először is nagyon járatos az előkelő világ illemszabályaiban s fáradhatatlanul
               oktat rá másokat. Másodszor...</p>
            <p>A bárónő ajkába harapott. Érzékeny pontot érintettem.</p>
            <p>- Fölmentem attól, hogy a többi jó tulajdonságomat elősorolja: maradjunk az
               illem­szabályoknál. Bizonyosan Katinka panaszkodott, a mi érthető dolog. Melyik
               vadrózsa szereti, ha korlátok közé szoritják növését? A finom sodronyhálóval
               körülfogott cserjés nem rabságról és elnyomatásról panaszkodik-e, holott a vaskerités
               az ő védelmére és javára készült! Hanem Katinkát az illem legsürübb sodronykeritése
               sem akadályozta meg, hogy egészen az ön ablakáig ne nyujtsa néhány virágos, fiatal
               ágacskáját.</p>
            <p>- Vétek az, bárónő? Régen meg akartam kérdezni, mi kifogása van ellenem? s mért volna
               kedvesebb önnek, ha az a szépséges vadrózsabokor a Kökörcsényi gróf kastélya kapujáig
               nyujtaná ki virágos galyacskáját?</p>
            <p>Még egyszer megkinált üléssel, mielőtt válaszolna, azután gondolkodás és habozás
               nélkül felelt az egyenes kérdésre.</p>
            <p>- Őszinte leszek: maga jobban tetszik nekem, mint a gróf.</p>
            <p>Gyors, alattomos pillantást vetett rám, aztán meghalkitott hangon folytatta.</p>
            <p>- Maga, barátom, tetszik nekem. Bár tiltja az illem, a józan ész, a kötelesség és
               hüség parancsa kimondani, ime kimondom: maga igen érdekes férfi. Nagyon rosszul
               itélne meg, ha azt hinné: gőgös, hideg mágnás asszony vagyok, a ki fejem tetejétől a
               sarkamig az illem hideg fagyát sugározom ki magamból, mint valami jéghegy. Ne
               gondolja, hogy mellettem csak megfagyni lehet, - el lehet égni is, mon cher ami...
               Próbálja meg.</p>
            <p>Kissé összehuzódva, mint az ugrani készülő fiatal párducz, villámló szemekkel, de
               mozdu­latlanul leste rajtam szavai hatását.</p>
            <p>- Próbálja meg, bibliabeli József, mert Potifárné veszedelmes asszony, tette hozzá,
               mikor látta, hogy csodálat, irtózat és gyanakodás érzelmei tükröztek arczomon,
               szememben és mozdula­tomban.</p>
            <p>- De bárónő, ... ez... ez tulmegy a megengedhető tréfa határán.</p>
            <p>- Biz az meglehetősen tulmegy rajta, mon cher ami, mondá sötét gunynyal, aztán
               hirtelen felegyenesedve, karjait mellén összevonva, egyenesen szemben állt velem.</p>
            <p>- Az volt a szerencsétlenségem (hallgasson ide, gyermek), hogy csupa közönséges
               férfiakkal hozott össze sorsom. Férfiakkal, a kik olyanok, mint az utszéli akáczfák:
               minden járókelőtől le hagyják szórni szivük virágait. Hogy más férfit keressek,
               olyant, a ki nemes, kiváló s az életben csak egyszer szeret, arra nem volt sem időm,
               sem alkalmam... Egyszer aztán éreztem, hogy irtóztató üresség van bennem és
               körülöttem. Az unalom minden kinja gyötört. Ekkor ismertem meg magát, barátom. Nem
               mondhatnám, hogy szép férfi, nem is nagyon eszes; hanem üde, romlatlan, mint egy
               rohanó hegyi forrás. Azt a gondolatot, azt az erős vágyat ébresztette fel bennem: ha
               ez a fiatal ember felüditene, mint egy ital hideg, jó viz! De mit kell látnom, mon
               cher ami? Az én csillogó, friss, rohanó hegyipatakom eszeveszetten siet, hogy az én
               kis mostohaleányom lábainál haljon meg. Feltettem magamban, hogy mindenáron utját
               állom.</p>
            <p>Hanyagul, hangsuly nélkül mondta mindezt, de az erőszakosan elfojtott szenvedély
               hangján. Ugylátszik, félt, hogy szenvedélyes beszédét gunyosan ujra „szavalási
               próbá”-nak nevezem s ezt kivánta elkerülni.</p>
            <p>Válaszolni akartam, de nem engedett szóhoz jutni.</p>
            <p>- Várjon, még nem mondtam el mindent. Ön hideg és tartózkodó volt velem szemben
               mindjárt az első pillanatban. Jól látom, hogy az ön nyugodtsága és hidegvére szivéből
               ered, mint azok a jéghideg, dermesztő forrásvizek, melyek a föld mélyéből fakadnak.
               Ez a hideg viselet ugyanolyan hatással volt rám, mint ama jeges vizekben tett fürdés:
               utána égő tüz boritotta el testemet. Tudja, mon cher ami, én a hideg fürdőt nem
               szeretem. Abban a véleményben vagyok, hogy ugyanazon talajban gyakran csak néhány
               réteg választja el a hideg vizet a meleg ásványvizektől: a közönyt az égő
               szerelemtől.</p>
            <p>Fürkészve soká rám nézett, mintha lelkemben akarna olvasni.</p>
            <p>A halvány arcz, fekete szemek tüze, a szépmetszésü ajkak, a vékony orrnak tág
               czimpája, mely minden lélekzetvételre megrezdült: mindez racera mutatott. Még ma is
               emlékszem min­den, akkor tett mozdulatára. Ma is latom ruganyos járását, lélekig ható
               beszédmódját, hangos, tiszta nevetését. Eszembe jut minden jelentéktelen apróság,
               melyben érzéki természete világosan látszott: mennyire felvillanyozta a zene; mily
               türelmetlenül hámozta a gyümölcsöt, hogy duzzadó, vérpiros husához mielőbb
               hozzájusson; s hogy lehunyta szemeit az élvezettől, mikor kedves fagylaltját
               ette...</p>
            <p>Végre szóhoz juthattam.</p>
            <p>- Bárónő, igy csak lázbetegek beszélnek. Egyáltalán nem értem...</p>
            <p>Türelmetlen mozdulatot tett.</p>
            <p>- Persze, hogy nem érti... maga... halvérü...</p>
            <p>Csak becsületes ember vagyok, bárónő s ha csakugyan elég szerencsétlen volnék önben
               vétkes szerelmet ébreszteni, azt - mind a kettőnk érdekében - csak sajnálni
               tudnám.</p>
            <p>A bárónő hangja szinte elrekedt viharos indulatában. Még mindig szemközt állt velem,
               gunyosan, keserüen fenyegetőleg.</p>
            <p>- Sajnál! mon cher ami, micsoda limonádébeszéd ez? Mért sajnál engem és - magát? Mert
               Katinkát szereti s én Katinkának anyja vagyok? Mit használ az nekem, hogy az a kis
               lány, az az árnyék, az a semmi - a ki szivünk között áll, a - mostohaleányom? Enyém
               lesz-e azért az ön édes arcza, kevély szeme, becsületes együgyü egész valója? Ön azt
               mondja, becsületes ember, Katinkát szereti és tőlem szivéből undorodik. De hát
               lecsillapul-e ezáltal a vágy, melylyel önt szomjazom, mely felforgatta egész
               lényemet? Az élethez nem köt semmi, csak ön. Nem tudom, tudnám-e magát, ábrándos,
               becsületes lovagom, egész életemen át szeretni, magához hü lenni, vagy elhagynám
               hamar? Megvallom, erről sohasem gondolkoztam. De azt az egyet tudom, hogy szerelmét -
               üde, fiatal szerelmét - birnom kell. Érti: kell!</p>
            <p>Aztán kissé megenyhült hangon folytatá:</p>
            <p>- A maga nyugodt, hüvös modora, a hamar arczába szökkenő vér, szinte leányos
               mozdulatai elárulják, barátom, hogy a szerelmet nem ismerte soha. Sohase érezhette
               még szive azt a halálos sóvárgást egy nő után, mely arra készti, hogy elragadja őt.
               De ha szeretne! (itt egy mozdulattal szétbontá haját, mely elomlott vállain) gondolja
               el! ha ez a csillámló, fekete zuha­tag boritaná el; ez az édes árviz, melybe
               belefulna esze, akarata és és ugynevezett becsülete!</p>
            <p>Éreztem, hogy valahára gátat kell vetnem e szenvedélyes jelenetnek, melynek váratlan
               tanui is lehetnek. Ugy tetszett, mintha a belső szobákhoz közel álló czitromfák
               mögött gyönge zajt hallanék. Lehet, hogy képzelődés volt, de ez a kényes és feszült
               helyzet nem tarthatott már sokáig. El kellett dőlni a koczkának: jobbra vagy balra. A
               lehető legnyugodtabb hangon feleltem s óvatosan mérlegeltem minden legkisebb
               szavamat.</p>
            <p>- Meghallgattam asszonyom és őszintén, minden szépités nélkül, válaszolok önnek. A
               mit mondani fogok, annak minden szavát megfontoltam. Ön birni akarja szivemet, mert
               önnek - ugy mondja - tetszem. Azt hiszi joga van erre azon egyszerü oknál fogva, mert
               ön erősebb, szenvedélyesebb, szebb Katinkánál. Nem vagyok erényhős. Ha szeretném,
               azon volnék, hogy elváljék férjétől és követném önt minden poklokon keresztül; de nem
               szeretem és nem is fogom szeretni soha; szépséges arczán nincs egy vonás, lelkében
               nincs oly indulat, mely rokonszenvemet fel tudná kelteni. Ha más megoldást nem tud,
               mint a meghalást, azt én meg nem akadályozhatom. Az életéért nem tartozom
               felelősséggel, bárónő.</p>
            <p>Nyugodtan, önérzettel mondtam ezt, a bárónő haragosan, gyülölettől szikrázó szemekkel
               hallgatá szavaimat.</p>
            <p>Kárba veszett minden nyiltsága és tisztátlan, szenvedélyes vallomása. Szótlanul,
               mozdulat­lanul állt helyén, keze görcsösen tépdelte a támlány selyem rojtját, szemét
               merően, sokáig a földre szegezte.</p>
            <p>- Ez az utolsó szava? kérdé s mint a ki elfáradt, ledobta magát a spanyol öszvér
               módjára selyem bojtokkal teleaggatott kerti székre.</p>
            <p>- A legeslegutolsó, bárónő. Meg vagyok győződve, hogy mindez egy rossz álom, melyből
               ha felébred, áldani és nem átkozni fogja becsületes fellépésemet.</p>
            <p>- Tudja, mon cher ami, hogy maga halálosan megsértett, s hogy oly titoknak van
               birtokában, mely kivánatossá teszi, hogy ön sohase legyen tagja az én családomnak?
               Nem is lesz. Ha egy légió ördöggel állna is ön szövetségben, mégsem lesz a Katinka
               férje. Mindenre kész vagyok, jól értse meg, mindenre, hogy szivük lángja ne
               egyesülhessen. Ha minden más eszközből kifogyok, ha minden fegyver kicsorbul a maga
               jégpánczélján: akkor attól sem riadok vissza, hogy a halál árnyékát állitsam kettőjök
               közé. Ah, két naiv gyermek, tudják micsoda bajt hoztak a nyakunkra, mikor engem
               ellenségökké tettek s a végsőre kényszeritenek. Békét kináltam, a szenvedélyes,
               titkos szerelem zaklatott, de édes békéjét és maga nem fogadta el. Ám lássa, hogyan
               boldogul nélkülem. Nem sajnálom, hogy egy óvatlan pillanatban a lelkem mélységes
               mélyébe hagytam magát pillantani. Legalább tudja, mit várhat tőlem, attól a nőtől, a
               kinek szerelmét kevélyen és meggondolatlanul visszautasitotta... Ah! Ládházi.</p>
            <p>A nélkül hogy megmozdulna, vagy helyzetét változtatná, a bankárra mosolygott, a ki
               jóked­vüen, fénylő arczczal lépett be az üvegfolyosónak azon ajtaján, mely a lépcsők
               felé nyilott. Kalapja hetykén a fülére volt vágva, keztyüs kezében aranyfejü
               pálczácskát forgatott ügyesen.</p>
            <p>- Erős vitánk volt Andrásfalvy urral, kedves Ládházi.</p>
            <p>- Reménylem, a fiatal ur elég udvarias volt a győzelmet önnek engedni át, bárónő.</p>
            <p>- Csalódik. Az én kedves barátom egy talpalatnyi tért sem engedett. Makacs ember.
               Kökörcsényi engedelmesebb vőm lesz bizonyára. Sohasem egyezném bele, hogy Katinka ily
               makacs emberhez menjen nőül.</p>
            <p>Mindezt mosolyogva mondta, csak halvány arcza és kissé remegő szája mutatta az
               erőszako­san leküzdött indulatvihart.</p>
            <p>A bankár is enyelegve válaszolt.</p>
            <p>- Sajnálom, Andrásfalvy ur, hogy nem lehet vőm. Mért is nem engedett a bárónőnek?</p>
            <p>A bárónő gonoszul nevetett.</p>
            <p>- Hallja, barátom, Ládházi is megütközik rajta, hogy ön nem engedett sürgetéseimnek.
               Mulatságos dolog ugy-e? Hanem magukra hagyom az urakat. Látom, hogy hivatalos
               ügyek­ben akarnak értekezni, nem háborgatom. Adieu!</p>
            <p>Felállott, még mindig gunyos derültséggel meghajtotta fejét s ruhájának hosszu
               uszályát két ujjával felfogva, eltávozott.</p>
            <p>Alig egy negyedóra mulva gondolatokba merülve mentem el a czitromfák mellett, miután
               Ládházival az ügyeket rendbe hoztam. Egy fordulónál Katinka állott előttem, oly
               hirtelen, mintha a földből nőtt volna elő. Egészen ki volt kelve arczából, sápadt
               volt, mint a halál, fogai vaczogtak, mintha a hideg rázná. Megfogta kezemet, keze
               hideg volt, mint a fagyott föld. Szemei tágra voltak nyitva a rémülettől és
               irtózattól.</p>
            <p>Mint a villámlás, egy gondolat czikázott át fejemen: Katinka mindent, vagy legalább
               sokat hallott a bárónővel folytatott beszélgetésből.</p>
            <p>- Köszönöm barátom, mondá kezemet erősen megszoritva, hogy igy elbánt azzal az
               irtóztató asszonynyal. Szegény apám!... De ugy-e, nem ijed meg a fenyegetésétől?
               Igaz, ő mindenre képes... még ölni is tudna; de maga azért nem hagy el engem. Annál
               kevésbbé, mert veszély­ben forgok.</p>
            <p>- Nem hagyom el, Katinka, minden körülmények közt számithat reám.</p>
            <p>- Számitok is, barátom. Nem félek semmitől, ha maga mellettem áll. De ez az asszony,
               az illemtannak ez a nagy mestere, ez a kiégett vulkánnak látszó bárónő... mit akar ő
               velünk? Hát még ilyen nők is vannak a világon?</p>
            <p>Alkonyodott. Az aranyos nyári verőfény beáradt az üvegfolyosó minden pontján,
               megvilá­gitott minden szögletet.</p>
            <p>Katinka felindult, bájos arcza, diadalmas szeme, gazdag selyem haja ebben a mindent
               elözönlő ragyogó szőkeségben a tiszta szerelem s az erény győzelmének boldog hitét
               ébresztette fel szivemben.</p>
            <p>Gyöngéden kezére hajoltam és megcsókoltam.</p>
            <p>- Ne, barátom, még ne, mondá szeliden védekezve és hajatövéig elpirulva szüzies
               tartózkodá­sában. - Most még nem szabad.</p>
            <p>- A kezét se?</p>
            <p>- Éppen azt nem, a mig nem az - öné.</p>
            <p>Hangjában, szemében, mosolyában annyi igéret rejlett, hogy szerettem volna
               felkiáltani kitörő örömemben.</p>
            <p>- Isten önnel, - szólt hirtelen körülnézve hogy nem látja-e valahol mostohája szép,
               gonosz arczát, aztán kezemet még egyszer megszoritva, eltünt a napfénytől
               megvilágitott lombok között.</p>
            <p>De én, a mint mozdulatlanul állva utána néztem, még sokáig láttam arczocskáját,
               haját, tiszta, nyilt tekintetét a napsugárban, a levegőben és mindenütt...</p>
            <p> </p>
         </div>
         <div type="chapter">
            <head>
               TIZEDIK FEJEZET.Eliz
                  naplója.
            </head>
            <p>Nem vagyok boldog menyasszony, pedig lelkem lelkéből szeretem Ottót.</p>
            <p>Más leány szivét könnyen és hirtelen lepi el a szerelem, mint a nyári égboltot a
               bárányfelhők; az én szivemre fájdalmasan és erőszakosan jött, mint valami vészteljes
               zivatar.</p>
            <p>Ottó polgári származása sok szenvedésnek forrása lett reám nézve.</p>
            <p>Anyám ugy nevelt, a hogy egy csillagkeresztes hölgytől várható, a ki az udvarral
               össze­köttetésben áll. Volt idő, mikor azt hittem, nevelése nem sikerült; de bizony
               látom, hogy egész lényem át meg át van járva attól a finom, erős méregtől, a melyet
               osztálygőgnek hivnak.</p>
            <p>Oly szép, oly jó, oly nemes férfi Ottó! Arra van teremtve, hogy lángba boritsa maga
               körül a leányszivek virágerdejét. S mily nehezen szerettem bele mégis! Némi
               restelkedéssel vallom be, hogy sokkal könnyebben ment volna a dolog, ha kilenczágu
               korona van családi czimeré­ben, a szépség és szellem koronája helyett.</p>
            <p>Nem is mertem feltenni magamról, hogy egy szürke polgári család ivadékába fogok
               bele­szeretni, én, Andrásfalvy Eliz de Andrásfalva! Ideám se volt róla, hogy ez
               megtörténhetik. Hogy én elhagyom a magas várablakot, a honnét kedvemre elnézhetek a
               világ feje felett s leszállok egy földszintes polgári házikó virágcserepes ablakába,
               a hol minden járókelő farkasszemet nézhet velem: ezt még álmodni se álmodtam
               soha.</p>
            <p>Fellázadt minden csepp ősi vérem, mikor egy szép napon arra ébredtem, hogy Ottó nem
               álruhában bujkáló mesebeli herczeg, a hogy magammal elhitettem, hanem fiatal ügyvéd;
               de megbotránykozásom akkor tört ki elemi erővel, mikor kezdtem sejteni, hogy én a
               tisztelt ügyvéd urat jobban szeretem a föld valamennyi királyfiánál és kifogástalan
               nemesénél.</p>
            <p>Hány álmatlan éjszakámba, mily sok sirásba, bánatba, gyötrő önvádba került ez a
               végzetes fölfedezés!</p>
            <p>Elhatároztam, hogy kiméletlenül kitépem szivemből a keletkező szenvedélyt. A
               viperamarást nem kerültem ugy, mint az ő szép, fénylő szemeit; de a szerelem erősebb
               volt mint én s az erőszakos, büvös-bájos tavaszi hullámok összecsaptak a fejem
               felett.</p>
            <p>Fogytam, hervadtam, nagybeteg lettem. Anyám megsajnált és beleegyezett, hogy inkább
               Ottó menyasszonya legyek, mint a halálé, mely már eljegyezni látszott magának, hogy
               levigyen őseim kriptájába, aludni az örökkévalóságnak álmait.</p>
            <p>Nehéz idők járnak fölöttünk. Az ősi birtoknak csak romjait menthette meg anyám az
               eladástól. Még azt sem mondhatja irigykedve a világ, hogy Ottó rengeteg vagyont kap
               velem. Folytatni kell az ügyvédséget és én ügyvédné leszek; a hozományom legfölebb
               arra jó, hogy három-négyezer forint évdijat biztositson számunkra.</p>
            <p>Szegény, jó bátyám felment Pestre; ügyvédnek állt be ő is, hogy pályát nyisson
               magának. Azt hittem, ez a dolog rosszul fog esni anyámnak, de csalódtam. Egy fényes
               házassággal mindent helyre üt Attila, szokta mondani - s én néma szemrehányást
               olvasok ki szavából.</p>
            <p>Az unokanővéreim gunyos levélkékben gratulálnak eljegyzésemhez és Schillert idézik
               czélza­tosan; „a legkisebb kunyhóban is elférnek a boldog szerelmesek”. A kunyhó:
               Ottó irodája. Képzelem, micsoda megjegyzéseket tesznek ránk maguk között, pedig
               mindnyájan bele voltak bolondulva Ottóba a gmundeni fürdőben. Nagyra vannak ők
               holdbeli uradalmaikkal és képzelt előkelőségükkel és fényes házasságról álmodoznak
               mindannyian és mégis hozzá­mennek akárkihez, a ki megkéri kezüket. Nem válogatósak,
               csak akkora férfi legyen, mint az ujjam. Hanem hát ők boldogok, mert erős, vidám
               képzeletük van, mely megaranyozza életük legsötétebb foltját is. Ez a szerencsés
               képzelő erő mindent megszépit, mindent megnagyit, mindennek megnöveli az értékét, a
               mi az - övék. Mily rut, mily kicsiny lett Ottó az ő szemükben, mióta az én
               vőlegényem; rohamosan alászállott harminczhárom unokanővérem becsülésében. Gyári áron
               alul kapható - hogy üzleti nyelven fejezzem ki magamat.</p>
            <p>Csak Attila boldog. Sohasem láttam ugy szeretni férfit, a hogy ő Ottót szereti; a szó
               teljes értelmében bálványozza, pedig irva van, faragott képet ne csinálj magadnak,
               hogy azt imádjad. Az ő szemében Ottó a legtökéletesebb lény s én a világ
               legirigylésreméltóbb meny­asszonya vagyok. Hisz az vagyok; fejem tele van hintve a
               boldogság teljes rózsáival, de a rózsáknak nemcsak illatuk, tövisük is van. S a
               rózsák égőpiros szine alatt ki látná a piros vércseppeket?</p>
            <p>*</p>
            <p>Igy telt el egy... két... három hónap... egy félév; végre megjött az esküvő napja.
               Szük családi körben tartottuk meg.</p>
            <p>Az esküt én halkan és remegő hangon, Ottó szilárdan és hangosan mondta el.</p>
            <p>Elutazás előtt, mig a násznép reggelizett, én elbucsuztam leánykori kis szobámtól. A
               tiszta, kedves kis hely, hófehér ablakfüggönyével s néhány cserép szegfüjével, nagyon
               egyszerü volt. A zongora fel volt nyitva, a hogy tegnap hagytam. Hangjegy, keztyü,
               szalag hevert kedves összevisszaságban; félig bevégzett himzéseken égőpiros szin
               erejét halvány, elmosódó szin mérsékelte. Az ablakban, sárgaréz kalitkában, kicsi,
               fehér egér osont ide-oda.</p>
            <p>Megindulva, hosszasan néztem mindezt, mikor Ottó utánam jött. Gomblyukában fehér
               szegfü pompázott s hófehér, nyitott inge még inkább kitüntette okos, szép arczának
               szinte beteges sápadtságát.</p>
            <p>- Nem háborgatom? kérdé és belépett.</p>
            <p>Körülnézett a szobában s szeme lángolóan tapadt az ágy mellett feledett sárga reggeli
               czipőre.</p>
            <p>Az, a ki e kis szobában lakott, virágait ápolva, fehér egerét etetve, a félhomályban
               ábrándos szonátákat zongorázva, himzése közé fiatal lelke álmait beszőve: az a
               szeszélyes kis teremtés egészen az övé.</p>
            <p>Ottó szép szemében szikrázva gyult ki e gondolatra a vágy, keze reszketett.</p>
            <p>Én oly fehér lettem, mint a fal, mikor megláttam őt; mintha idegen férfi jött volna
               szobámba, oly különösen éreztem magamat.</p>
            <p>Meg kellett hát történni: ifjuságom e szentélye sem maradt megvédve annak a diadalmas
               férfinak bántó jelenlététől, a ki - férjem.</p>
            <p>A reggeli vidáman folyt le. Válogatott ételek, nemes tüzü borok felvillanyozták a
               násznépet. Szellemes felköszöntőket mondtak s a poharakat gyorsan üritették.</p>
            <p>Ottó sokkal tapasztaltabb világfi volt, hogysem boldogságát feltünően fitogtatná;
               derült hangon társalgott velem, azon a bizalmas hangon, melyen senki sem ütközhetik
               meg - az esküvő után.</p>
            <p>Én elfogultan s komolyan ültem mellette egyszerü, szürke utiruhámban.</p>
            <p>A vonathoz mindnyájan kikisértek bennünket. A bucsuzás érzékeny volt s én
               nászbokrétám­nak fehér kaméliái mögé rejtettem könyes arczomat. A fővároson utaztunk
               át, néhány napot ott kivántam tölteni.</p>
            <p>Szivem elszorult, mikor egy elsőrangu pesti vendéglő fényesen kivilágitott
               oszlopcsarnoka alatt végigmentem. Vastag szőnyeg boritá a hideg márványlépcsőket,
               mégis ugy éreztem, mintha átfázott volna kisugárzó fagyától egész testem.</p>
            <p>Az a jótékony mozgás, a kerekek ugrándozó zaja, a vonatfelügyelők kiabálása és az a
               vidám nevetés, mely a szomszéd kocsiosztályból áthangzott; az emberek közelsége
               egyszóval, mely az utazás alatt oly nyugodt biztosságba ringatott: eltünt.</p>
            <p>Az épület vastag falán alig hallatszott át a főváros zaja. A szobában kettőnkre volt
               teritve, az ablaktáblák bezárva, a fogadó cselédség halkan szolgált fel, finom
               borokat töltögetett karcsu poharakba és válogatott ételeket kinált.</p>
            <p>Férjem közel ült hozzám, de alig evett valamit. Arczán piros foltok égtek,
               tekintetéből eltünt minden tartózkodás.</p>
            <p>Mily régóta gondoltam arra a pillanatra, mikor esküvőnk után magunk maradunk; s most,
               mikor a sokszor álmodott percz elérkezett, szótlanul, halványan ültem helyemen,
               bátorságom eltünt, nem nyultam sem ételhez, sem italhoz s Ottó suttogó kérdésére
               zavartan, elforditott fejjel válaszoltam.</p>
            <p>Hisz én itt teljesen az ő hatalmában vagyok; ez idegen nagyvárosban, ez idegen házban
               nincs egy lélek, a kihez bizalommal fordulhatnék. Ez a várvavárt, de most
               kétségbeejtő együttlét, a vacsorának ez a bizalmas jellege, az Ottó elviselhetetlen,
               mohó szemei, melyek oly makacs­sággal keresik tekintetemet, s azok a kissé zajos,
               illetlen csókok, melyekkel kezemet és nyakamat elhalmozza; mindez bántott.</p>
            <p>Ellenállhatatlan vágyat éreztem menekülni innen. Bátorságom ugy elpárolgott ebben a
               forró, bizalmas együttlétben, mint izzó vasra hulló hideg vizcseppek.</p>
            <p>Megnéztem órámat, félnyolcz volt. A szinház jutott eszembe, szinlapot kértem s
               idegesen forgattam azt kezemben.</p>
            <p>Azt inditványoztam, hogy menjünk szinházba. Ottó nem nagy örömmel egyezett bele.</p>
            <p>Egy negyed óra alatt átöltöztünk s nemsokára ott ültünk egyik elsőemeleti páholy
               homályos hátterében.</p>
            <p>Eleinte nem igen ügyeltem a darabra, de a második felvonás egy jelenete felkeltette
               figyel­memet s ettől kezdve kinos érdekkel követtem a szinpadi cselekmény
               bonyolódását.</p>
            <p>Boldogtalan fiatal asszonyról volt szó, a kit férje megcsal.</p>
            <p>A müvésznő lázas hangja szivem mélyéig megrázott, előre hajolva hallgattam a küzdő
               lélek háborgását.</p>
            <p>Engem kellemetlenül érintett a darab iránya. A homályban nem kellett ügyelni
               arczomra, gyanakodó, fürkésző pillantást vetettem Ottó szép, nemes arczára; azt
               vigyáztam, hogy szivja be szive az édes mérget; tompa harag fogott el a szinésznők
               ellen, a kik oly meggyőzően szavalnak vétkes szerelemről. Megbántam, hogy ide
               jöttem.</p>
            <p>De ez pillanatig tartott. Hiszen Ottó nem tudhatta, milyen darabot jöttünk megnézni;
               ha a szereplők erkölcse és világnézete nem is kifogástalan, az én Ottóm hü uram lesz
               nekem, a kit módomban lesz odaadó szeretettel minden veszedelmes csábitás ellen
               megvédeni. Ez a halvány, szinte gyöngyházfényű arcz, ezek a szenvedélyes fekete
               szemek, ez az egész elegáns, karcsu, fiatal férfi az enyém: az én erőm, az én
               támaszom, az én menedékem. Micsoda oktalanság volt félni tőle az előbb?</p>
            <p>A darab véget ért, a függöny legördült. A selyemruháknak s a fekete férfikabátoknak
               egész tömege tolongott a kijáratok felé.</p>
            <p>Odakint hirtelen vihar lepte meg a fővárost. A szél zugva rohant végig a házak
               között, megremegtetve az utczalámpákat és vadul lobogtatva a lovak sörényét.</p>
            <p>Én, mig a bérkocsi sebesen vitt bennünket, közel huzódtam Ottóhoz a hintó homályos
               belsejében. Szemem előtt összefolyt a világ, a lámpák összefüggő fényvonala
               elkápráztatott, örömet okozott a tavaszi szél dühöngése.</p>
            <p>Oktalan félelmem, mely egész nap gyötört és megkeseritette a nász boldog napját,
               nyomta­la­nul eltünt. Megfogtam férjem kezét, tekintetem tekintetét kereste, fejemet
               (bolondos, ijedező, makacs fejemet) szeliden vállára hajtottam s tartózkodás nélkül,
               boldogan, szivem mélyéig meghatva suttogtam neki:</p>
            <p>- Én uram, én mindenem, én védelmezőm!</p>
            <p>... Szerencsésen megérkeztünk a kis városba, a hol Ottó lakik. Csinos városka,
               derült, fehér házakkal, rendezett utczákkal. A főtéren egy Mária-szobor áll, mely
               tavasztól késő őszig soha sincs frissen szakitott virágbokréta nélkül. Én is rátettem
               hervadó nászbokrétámat, mig szivemből halk fohász tört elő, földből az üditő
               vizsugár.</p>
            <p>Boldogságunk tartósságáért imádkoztam, mert nagyon boldog vagyok. A gyümölcs nem
               alakul nehezebben s a fa erőinek nagyobb vajudása között, mint szivemben ez a
               boldogság. Mennyi töprenkedés, mily sok félelem előzte meg; de végre diadalmasan
               legyőzött minden akadályt s most mosolyogva pihen szivemben a boldog szerelem.</p>
            <p>Zöld lombtengerben fekszik a város, ablakomból nem látok mást, csak nehány piros
               bádog házfedelet, egy-két karcsu, fehér templomtornyot s mandula-, barack-, akácz- és
               fenyőfák eleven, zöld hullámait; valami kimondhatatlan kedves, halk mozgás fut át
               rajtuk a legkisebb szél­fuvásra.</p>
            <p>Az Ottó irodája a tisztán tartott udvar tulsó részén van. Látom, hogy járnak be hozzá
               a felek; a nyitott ablakon kihallatszik nyájas beszéde, biztató szava. Hogy tud az
               emberekkel bánni! Mindnyájan megnyugtatva, megvigasztalva mennek el tőle; bizalommal
               teszik le kezébe perük sorsát s egy perczre sem kételkednek azok jó
               kimenetelében.</p>
            <p>Napközben sokszor átjön hozzám, leül a lábamhoz egy kis piros zsámolyra s olyan
               beszédeket tart az ügyvéd ur (örök szerelemről, örök fiatalságról s ilyesmiről), a
               miért semmiféle törvényszék nem szavaz meg neki munkadijat és perköltséget; ha
               megcsókolom érte, vagy megsimogatom gondterhes, szép fejét teljesen meg van elégedve
               - ugy mondja - a tisztelet­dijaival.</p>
            <p>Reggelenként én hozom rendbe az irodát.</p>
            <p>Belenézegetek vastag, nagy könyveibe, ebbe vannak beirva a tárgyalási napok. Egy
               másik könyvbe a követelések voltak bevezetve. Vastag percsomók voltak szépen sorba
               rakva a diófa­szekrényekben; törvénykönyvekkel, rendeletekkel és tudományos
               értekezésekkel voltak boritva az asztalok.</p>
            <p>Ott az ajtóban állva, mosolyogva nézett rám, a mint kiváncsian nézegettem mindezt és
               semmit se értettem meg a periratok körmönfont, homályos, kétértelmü mondataiból.</p>
            <p>Elfogadó-szobáján vastag, béllelt ajtó volt, hogy a felekkel folytatott bizalmas
               beszélgetésből egy szót se lehessen kihallani.</p>
            <p>Egyszerü, barna bőrrel bevont fotelek álltak a kurta, kényelmetlen, magashátu divány
               körül. A tüzmentes vasszekrény nehéz hátát a falnak támasztva, ugy állott a szoba
               szögletében, mint valami amerikai nagybácsi, a kinek a zsebe tele van pénzzel.</p>
            <p>Leültem az egyik fotelbe, Ottó utánam jött.</p>
            <p>Itt minden kis tárgy rá emlékeztetett: a finom, illatos szivarok, az ezüst
               dohányszelencze, az aranyozott hamutartók, a fekete selyem hálósapka, a félig
               felvágott uj könyvek, az asztalon heverő, elefántcsont-agyu buldog-revolver, mely
               mellett babszem-nagyságu golyók hevertek; a falra szegezett szmirnai szőnyegen élesre
               köszörült vivókardok, török handzsárok, hosszu csövü montenegrói puskák s két könnyü
               vadászfegyver.</p>
            <p>A falakon jockey-képek, hires paripák képmása, a mi nem mutatott komolyságra, de
               annál több figyelemre irányomban, a ki Andrásfalván és más uri kastélyokban ilyen
               képekhez voltam szokva gyermekkorom óta.</p>
            <p>A válópereket gondosan rejtegette előlem. Oly dolgok vannak benne, mondá, melyeknek
               már csak olvasása is rosszabbá teszi fiatal asszonyok ártatlan szivét. Nincs az a
               gonoszság, a mit válni óhajtó házasfelek egymásról el ne mondanának. A meghalt
               szerelem és kölcsönös becsülés helyét égő gyülölet foglalja el, s ez, mint az éhes
               farkas, kölcsönösen véres sebeket harap azoknak testén a kik nehány év előtt egymást
               nagyon szerették s egymás boldogitására léptek holtig tartó szövetségbe.</p>
            <p>- Meg fog-e engem maga unni, Ottó - kérdeztem tőle halkan a beszélgetés hatása
               alatt.</p>
            <p>- Soha! - kiáltá s a kiáltás szive mélyéből jött. - Hogy lehetne magát megunni, édes?
               Megunja-e a föld, hogy örökké rásüt a napsugár? Megunjuk-e valaha az egészséget, a
               fiatalságot, a boldog­ságot, az életet!</p>
            <p>Lábamhoz ült, ölembe hajtá fejét, kedves arczát rám emelte, mint a nap felé. Elmondta
               mennyit szenvedett, mig titkolta szerelmét. Folyóhoz hasonlitotta magát, mely minden
               nap­fényben csillogó hullámát, fiatal erejét és üdeségét a tengerszemnek adja, melybe
               belehal. (A tengerszem az én szivem.)</p>
            <p>Suttogva és hosszasan beszélt, elhallgattam volna őt az egész életen át.</p>
            <p>Elmondta, mily nehezen várta összekelésünk napját. Az utolsó néhány napot, mely
               bennünket az esküvőtől elválasztott, nem is élte át, csak átvirrasztotta. Abban a
               sejtelmes, várakozás­teljes félhomályban élt, melynek sötétségét nemsokára a kelő
               hajnal rózsaszin világossága deriti fel. Sorsát az én kezembe tette le. Tőlem függ,
               hogy hires, jó, boldog legyen; vagy ismeretlen, rossz és nyomorult... Távol tőlem ugy
               gondolt rám, mint a hogy viruló, illatos rózsáira gondol vissza az ember hideg
               őszszel. Mert neki, mig tőlem távol van, ősz van tavaszkor is. Zöldelhetnek a fák,
               énekelhetnek a madarak, nyilhatnak a virágok: az lesz az ő tavasza, ha összekel
               velem.</p>
            <p>Oly gyöngéden és kedvesen beszélt, nem tudtam megállni, hogy meg ne csókoljam
               homlokát.</p>
            <p>- Mily gazdag vagy te! mondá a csók után. - A jutalmazás jobban hatalmadban áll, mint
               a királyoknak, mert kincseket pazarolsz rám egyetlen pillantásodban. Édes jutalmazóm,
               csak áldani tudlak.</p>
            <p>Kezemmel lezártam ajkait.</p>
            <p>- Hizelkedő, ne mondjon ilyen nagyokat.</p>
            <p>- Sohasem éltem vissza a szavakkal, válaszolá, kezemet csókolva, - de maga, édes
               mindenem, költővé tett, a hogy a májusi napfény dalra készteti a hallgatag madarat.
               Szivem ugy tele van veled, Eliz, mint tavaszkor rügyekkel az orgonabokor... Ha nem
               nevetnél ki, szeretném azt mondani, hogy mióta a föld tüzgömbje kihült és emberek
               lakják: egy sem tudott ugy szeretni, mint én téged...</p>
            <p>Ekkor - óh, sohasem fogom elfeledni e pillanatot - a szerelmi boldogság közepett
               egészen más irányba fordultak gondolatai és minden átmenet nélkül sötét, baljóslatu
               szavak jöttek ki ajkán.</p>
            <p>- Egyszer egyik pesti könyvtárban voltam - kezdé s arcza elsötétült - közel hozzám
               egyik jó barátom ült, szorgalmasan lapozgatva könyveiben. Annyira elmerültem az
               olvasásba, hogy csak ugy egy jó negyedóra mulva jutott eszembe ujra rátekinteni. Nem
               volt ott, csak könyvei és jegyzetei maradtak az asztalon. Én oly furcsán éreztem
               magamat; szomoru gondolataim támadtak. A halál jutott eszembe. Ime, az én jó
               barátomnak arcza, a mint pár pillanat előtt a könyvei fölé hajolt, még élénk
               emlékezetemben volt s most helye üres. Ilyen az élet is. Bizonyos helyet tölt be az
               ember s ha meghal - egy hely üres marad utána...</p>
            <p>Kezével végigsimitotta homlokát; és elhallgatott, mikor látta, mint halványodom el
               különös beszédére.</p>
            <p>- Beszéljünk másról, édes Ottó, mondám neki, mosoly alá rejtve remegő félelmemet.
               -Gondol-e néha rám itt az irodában? vagy a sok dolog közt nem jutok eszébe?</p>
            <p>Szép szeme megvillant s álmadozva mondá:</p>
            <p>- Ugy dolgozom én itt, mint az arató kint a napvilágon, Isten szabad ege alatt.
               Napvilágom a maga szelleme s mint végtelen égbolt, ugy terül el fölöttem szivének
               szerelme és hüsége. A lángnak az a rendeltetése, hogy égjen, a szélnek, hogy fujjon s
               nekem az, hogy magára gondoljak örökké...</p>
            <p>Mozdulatlanul, szinte megkövülve áll előttem e kedves nagy emléke, csak be kell a
               szememet hunyni, hogy magam előtt lássam az én szerelmes uramat, a hogy a lábamnál
               ülve ugy világitott be a ránk következő sötét napok titkába, mint az éjszakába az égő
               ház fénye.</p>
            <p>Ottónak a torka fáj. Eleinte muló bajnak vettük, selyemkendőmmel kötöttük be, majd
               meggyógyitja az; de bizony nem gyógyitotta meg az én csodakendőm. Az orvos azt
               mondta, makacs katharrus s egy sereg jó tanácscsal látta el Ottót. Nem szabad sokat
               és hangosan beszélni; nem szabad este kint járni; nem szabad hideg italokat inni; nem
               szabad szivarozni. Hát még mit nem szabad? Ottó védelmezte jogait és aranyszabadságát
               s nem sokat hederitett az orvos szigoru tilalomfáira; de engedetlensége megboszulta
               magát, hangja mindjobban fátyolozottá, szinte rekedtté vált, sokat köhögött és
               forróság gyötörte, éjjelenkint láza volt.</p>
            <p>Nagyon megijedtem, sürgettem, hogy pesti orvost keressünk fel.</p>
            <p>Együtt voltunk az orvosnál. Komoly férfi volt, éles tekintettel, nyájas, bizalmat
               ébresztő modorral.</p>
            <p>Leültetett bennünket és kérdéseket intézett Ottóhoz.</p>
            <p>Hány évig élt atyja, nagyatyja, testvérei? Micsoda betegségben haltak meg? Nem volt-e
               gyermekkorában tüdőgyuladása? Régóta érzi-e, hogy torka gyorsan kiszárad s a por erős
               köhögésre ingerli? Mindig gyönge, fátyolozott volt-e a hangja, vagy csak az utóbbi
               időben vált azzá? Mint ügyvéd, tud-e fél óránál tovább tartó védőbeszédet
               egyfolytában mondani?</p>
            <p>Az adott feleleteket láthatólag mérlegelte, miközben átható szemét egy perczre sem
               vette le Ottó arczáról s mind ujabb és ujabb kérdéseket intézett hozzá.</p>
            <p>Aztán fülét Ottó mellkasához szoritva, sokáig hallgatta lélekzését, megolvasta
               érverését, kis aczéltükör segitségével megvizsgálta torkát.</p>
            <p>Mikor mindezt nagy gonddal véghezvitte, megtudakolta, ki gyógyitotta eddig férjemet,
               micsoda életmódot ajánlott, mily ásványvizeket rendelt s melyik fürdőbe küldte
               üdülni.</p>
            <p>A bajt ő is igy állapitotta meg: idült katharrus. Jó, egészséges, de nem izgató
               táplálkozást ajánlott, sok tejivást, kevés, de erős, jó bort, nyugodt, gondtalan
               életet s nehány havi levegő­változást.</p>
            <p>- Jó lesz Gmunden? - kérdezte Ottó bizonyára azon kedves emlékek hatása alatt, hogy
               ott ismerkedtünk meg.</p>
            <p>- Nagyon jó lesz. Erdős vidék és enyhe levegője van.</p>
            <p>- Hogy hagyjam az irodámat oly hosszu időre?</p>
            <p>- Ügyvéd ur, - mondá komoly hangon az orvos, - az egészségéről van szó. Ezzel a
               betegséggel nem lehet tréfálni, máris nagyon előrehaladt. Adjon kezet rá, hogy
               rendelkezésemet egytől-egyig pontosan teljesiti.</p>
            <p>- Teljesitem. De mondja, kedves orvos ur, lehet reményem, hogy meggyógyulok?</p>
            <p>- Meggyógyul, de egész életén át vigyázni kell magára. Széltől, léghuzamtól,
               meghüléstől óvakodjék. Aztán - tette hozzá mosolyogva - lehetőleg rövid perbeszédeket
               tartson s mindenek­felett ne legyen népszónok soha.</p>
            <p>Ottó rám nézett, világosan látta, mily rémülettel hallgatom e beszédet, azért hát ő
               is derült hangon válaszolt.</p>
            <p>- A népszónoklás éles hangu kolomp a vezérürü nyakán, sohasem vágytam erre a
               dicsőségre. Szerencse, hogy a fiatal feleségemmel nagyon halkan szoktunk társalogni s
               igy ezt az orvos ur nem tilthatja el. De Gmundenbe aztán elkisérhet-e a feleségem?
               Mert inkább a hangomat veszitem el örökre, mint az életemet néhány hónapra; ő az én
               életem! Valami hires tenorista ugy se válik már belőlem s a megmaradt hangom
               suttogása elég lesz arra, hogy Eliz megértse, mit mondok neki.</p>
            <p>- A mit ő nagyságának akar mondani, azt a szemével is mindig elmondhatja uram - mondá
               az orvos udvariasan. - Ő nagysága jelenléte önre nézve fél gyógyulás, nincs tehát az
               ellen kifogásom hogy együtt utazzanak.</p>
            <p>Két hét mulva utban voltunk Gmunden felé. Nagyon regényes utazásunk volt. Hegyek közt
               mentünk mindenütt, mellettünk zugva, tajtékozva rohant alá a sziklákon egy kisebb
               fajta hegyi folyó.</p>
            <p>Mikor a vizválasztó hegység legtetejére értünk, oly magasan voltunk, hogy a felhő
               majdnem reánk csüngött. Lassan-lassan kiderült. Ragyogó csillagok gyultak ki s
               kedvesen néztek reánk. De a csillagok mindössze véve sem néztek rám oly szépen, mint
               Ottó szeme.</p>
            <p>Holdvilág volt, messziről a havasok tetejét láttuk, fehéren csillogott a legfelsőbb
               ormokon a hó; oly tiszta, érintetlen, szüzi hó, mint a mi szerelmünk.</p>
            <p>- Ily magasan voltál te felettem mondá Ottó, meghatva a vidék s a holdvilágos éjszaka
               szépségétől - s mégis feljutottam hozzád az alattad fekvő, ködboritott völgy
               mélységéből!</p>
            <p>- Én emelkedtem hozzád, édes uram, - válaszoltam, fejemet vállára hajtva. - Én
               sziklán fakadt forrás habja voltam, te a nap; égő sugaraid felszivtak s most közel
               jutottam hozzád, mint harmat, mint felhő.</p>
            <p>Jó lakást kaptunk. Ottónak eleinte jót tett a levegőváltozás, az enyhe erdős vidék,
               szemmel láthatólag erősödött.</p>
            <p>Kirándulást tettünk távoli vad vidékekre, a hová csak apró havasi lovak hátán juthat
               az ember. Korán reggel nekiindultunk két vezetővel.</p>
            <p>Átgázoltunk nehány hegyi patakon s nekimentünk a hegyeknek. Oly ösvényeken mentünk,
               hogy gyalog embernek is nehéz megmászni, de a havasi lovacskák biztosan jártak rajta.
               Hegyi patak zuhogott mellettünk, hófehér birkák és tehenek legeltek a
               hegyoldalban.</p>
            <p>Egy órai ut után a kis község, honnét kiindultunk, mélyen a lábunk alatt feküdt, zöld
               fenyő- és tölgyfa-erdő között. Két kutya jött velünk, csaholva kergették
               bokorról-bokorra a madarat.</p>
            <p>Az ut mind nehezebbé vált. Sok helyen le kellett szállni és kantárszáron vezetni
               lovunkat. Az ut sikos volt az éjjeli esőzéstől. A tetőn a felhők oly alacsonyan
               függtek fejünk felett, hogy kezünkkel elérhettük volna. Jobbra-balra oly magas hegyek
               környékeztek, hogy a felhő oldalukon huzódott végig, mint valami nagy égés lehült
               füstje.</p>
            <p>Aztán lefelé mentünk. Ottó lova megcsuszott és leült, de bátor, ügyes lovasa nem
               esett le róla. A levegő hüvös, szinte hideg és végtelenül üditő és illatos a fenyőfák
               szaga, megkönnyebbiti a lélekzetet.</p>
            <p>Három órai ut után elhagytunk egy rongyos falut, kiválasztottunk egy vadregényes
               tisztást s ott megállottunk pihenni.</p>
            <p>Ottó leteritette köpenyegét, leheveredtünk rá és jóizüen falatozni kezdtünk. Hideg
               sültek, veronai szalámi, havasi juhturó és lépesméz kerültek ki a vezető nyakába
               akasztott iszákból s egy palack finom, erős burgundi bor.</p>
            <p>Vidám beszélgetés közt telt az idő; alig indultunk meg hazafelé, elért az eső, bőrig
               áztunk tőle.</p>
            <p>Sebesebb menésre ösztönöztük apró lovainkat s tiz percznyi poroszkálás után elértük
               egy erdőkerülő házikóját.</p>
            <p>A gazda otthon volt, szivesen fogadott bennünket, nagy tüzet rakott a nyitott
               tüzhelyen, hogy átázott ruhánkat megszárithassuk lángja mellett.</p>
            <p>Az egyetlen szobában együtt élt soktagu családja és néhány kecskéje.</p>
            <p>Az ablakot kinyitva, kihajoltunk Ottóval s a vidéket néztük. Az eső még mindig esett,
               de a felhők már világosodni kezdtek, üdén, megifjodva, felfrissülve terült el az
               erdő, a meddig szemünkkel elláttunk. Millió meg millió esőcsepp rengett a leveleken;
               mintha a fák ágaiban megakadt szürke szövet volna: apró, könnyü felhőfoszlányokra
               szakadozott egy-egy esőfelhő az erdő fái között.</p>
            <p>A diadalmasan kisütő nap finom párafátyolt vont a vidék fölé, mely alatt oly kedves,
               oly vonzó volt az egész völgy, mint egy szép, bájos, nevető nőnek arcza, a
               selyemfátyol áttetsző szövetének ingerlő árnyékában.</p>
            <p>- Mily jó volna itt élni, sóhajtám önkéntelenül. - Itt kettecskén ellakhatnánk, Ottó!
               Az örökös verőfény és szabad levegő oly szivósakká és keményekké nevelhetne
               bennünket, mint köröskörül a fiatal tölgyfákat! Nem fog azokon sem fergeteg, sem
               betegség.</p>
            <p>- Szép volna veled elrejtve élni, drágám, válaszolá Ottó mélabusan, - hogy a világ ne
               tolakodhatnék közéd és közém. De ez álom. A világnak nagy jussa van rád s ki tudja,
               nem azért rejtőznél-e el velem ide, mert a nagy világ arra emlékeztetne, hogy az
               egyszerü polgár fiu nem méltó a te nevedhez, családodhoz, társadalmi állásodhoz...
               hozzád?</p>
            <p>Először hallottam tőle ily szavakat. Hirtelen világosság támadt bennem. Ottónak
               tudomása van anyám ellenállásáról s arról a lelki küzdelemről, mely bennem végbement,
               mielőtt szerel­mem győzedelmeskedett nagyuri előitéleteim fölött.</p>
            <p>Hevesen tiltakoztam a halk gyanu ellen, mely szerelmesemnek szivébe lopódzott.</p>
            <p>- Azok az idők rég elmultak, Ottó, mikor kötelességemnek tartottam elfojtani irántad
               érzett szerelmemet. Ha százszor kellene férjhez mennem, mind a százszor ujra téged
               választanálak. Napról-napra jobban beléd bolondulok, édes uram, mert nemes és jó vagy
               s férfias szépsé­geddel csak hüséged és becsületességed vetekedik.</p>
            <p>- Ha jó vagyok, ugy az nem az én érdemem, Eliz, hanem a tied.</p>
            <p>Aztán mosolygott s csendesen hozzátette:</p>
            <p>- Csak hadd legyek jobban, szivecském, nagy dolgokat müvelek érted. Azt akarom, hogy
               büszke légy rám és tetteimre. De ha meghalnék idő előtt!... ha, mint egy kiszáradt
               forrásból, hirtelen eltünnék szivemből az üde, fiatal, hullámzó élet!... Nem is merek
               rágondolni. Lehetetlen az, hogy törékeny testem felmondja a szolgálatot, mikor a
               lelkem veled akar maradni, drágám mindig veled! Mi czélja lett volna életemnek, ha
               nem az, hogy téged boldo­gitsalak s az élet harczában támaszod legyek? Miért épült
               volna fel lassankint, évről-évre életem hatalmas épülete, ha arra van hivatva, hogy
               most, mint a rosszul épült ház, egyszerre összeomoljon s romja alá temesse a te
               boldogságodat? Csak egy pillanat volna az emberi élet, mint eme millió, meg millió
               esőcseppé itt a lombokon, melyeket felszárit a nap, leráz a szél fuvása, magába sziv
               a levegő?...</p>
            <p>- Ne beszélj a halálról, Ottó, mikor mindenfelől az élet mosolyog reád. Add ide a
               kezedet: egy cseppet sem forró... Hanem ideje hazaindulnunk. Hüvösödik s ha a nap
               leszállt, hideg lesz nagyon, ujra meghülhetnéd magadat. Vegyünk bucsut ettől a derék
               erdőpásztortól s hagyjuk el még napnyugta előtt az erdőt.</p>
            <p>- Baj az, ha ránk sötétedik? - kérdé erőt véve komor gondolatain. - Majd utunkra
               világitanak a csillagok meg a szemeid.</p>
            <p>Nemsokára messze jártunk az erdő mélyében, oly biztosan ülve apró hegyi lovaink
               nyergé­ben, mintha otthon székünkben ültünk volna.</p>
            <p>Az első két hétben Ottó jól érezte magát. Láza nem volt, jó étvágygyal evett,
               pompásan aludt, arczszine megjött s arcza megtelt kissé. Hosszu sétákat tettünk,
               rekedtsége szünni kezdett a tiszta, balzsamos hegyi levegőben.</p>
            <p>A negyedik héten azonban állapota rosszabbra fordult; az orvos annak tulajdonitotta,
               hogy nem vigyázott eléggé magára s ujra meghült valahol.</p>
            <p>Szánalmasan összeesett a szép, daliás férfi néhány nap alatt.</p>
            <p>Nagyon megijedtem s most először villant szemembe annak lehetősége, hogy Ottó baja
               életveszélyes.</p>
            <p>Sokat sirtam, mikor ő nem látta; irtam az anyjának, levelem tele volt szemrehányással
               az orvosok tudománya ellen, mely egy egyszerü torokbajt sem tud igazában
               meggyógyitani. Reményemet fejeztem ki, hogy erős természete végre is legyőzi a
               gyilkos kórt, de ez a remény nagyon félénken és bizonytalanul volt kifejezve, nem
               volt alkalmas rá, hogy megnyugtassa a szegény öreg asszonyt.</p>
            <p>Visszairt, hogy eljön ő is, de én ellene voltam. Nem akartam megosztani senkivel az
               ápolás gondját s a szegény beteg hálás pillantásait.</p>
            <p>Öt-hat nap mulva ujra javulás állott be betegségében, aztán megint rosszabbul érezte
               magát. Szivem remény és aggodalom közt ingadozott folyton; egyik nap életét
               féltettem, másik nap meg voltam győződve, hogy félelmem képzelődés s hogy Ottó a
               határozott javulás utján van.</p>
            <p>Minél jobban elbetegesedett Ottó, annál jobban bizott felgyógyulásában. Rózsaszinben
               látta a világot, nagyszerü terveken törte a fejét, hosszu életre számitott, mikor
               napról-napra fogyott, mint az égő gyertya, vagy mint az oly fiatal fa, melynek az
               alattomos betegség a gyökerét támadta meg.</p>
            <p>Ez a nagy optimizmus, mely kiáltó ellentétben állott előbbi sötétenlátásával,
               megdöbbentett. Valahol olvastam, hogy ez a gyógyithatatlan mellbetegség biztos
               jele.</p>
            <p>Az orvost faggatni kezdtem. Biztositottam róla, hogy erős lélekkel fogadom balhireit,
               csak nyilatkozzék őszintén férjem betegségéről.</p>
            <p>Azt mondta, ne ijedjek meg, Ottó erős, finom szervezete kiállja a bajt. Mit is
               mondhatott volna egyebet? Hiszen ördögi kegyetlenség lett volna bevallani, hogy
               férjem torokbaja a sorvadásnak igen előrehaladt állapotát jelenti; hogy e betegséget
               átörökölte, mert az atyja is abban halt meg élete virágkorában. Hogy tudtam elviselni
               e szörnyü nyiltságot, én szegény gyönge nő, a ki imádtam a drága beteget?</p>
            <p>Most már testi ereje is rohamosan hanyatlott. Karomra támaszkodva sétálgattunk a
               fürdő fasorai között, mig az őszi napfény mindenfelől áttört a lombokon s egy-egy
               sárga levél hullt le lábunk elé, jelképe a mulandóságnak és a meghalásnak.</p>
            <p>Szokatlanul szép és meleg őszi napok jártak; a levegőben a „vénasszonyok nyará”-nak
               fehér szálai uszkáltak; költöző darvak éles kiabálása hallatszott és este a harmattól
               meglepett mezők felett sokkal több csillagot látott az égen kigyulni a szem s a
               meghidegült levegő ugy felüditette az embert, mint egy ital friss viz a
               szomjazót.</p>
            <p>Az esti kintmaradás szigoruan tiltva volt Ottónak, de nem tudott betelni a szép
               holdvilágos őszi esték álmodozásba ringató bübájával s azért nem tudtuk becsalni a
               verandáról, a hol tekintete belemerült a csillagos ég csodálatos mélységébe, ebbe a
               nagy földfeletti kék tenger­be, mely az ő élete hajóját nemsokára tulvilági partok
               kikötőjébe viszi...</p>
            <p>- Sohasem voltam álmodozó ezelőtt - mondá egyizben, mikor egymást átkarolva néztük a
               kékes fényben rezgő csillagokat, - csak mióta beteg vagyok. Ugy huz most valami a
               csillagok hazája felé; abba a titokteljes világba, a hova lelkünk költözik a meghalás
               után.</p>
            <p>Aztán, mintegy hirtelen gondolattól megkapatva, erősen megszoritá kezemet s gyöngéden
               simogatva hajamat és arczomat, igy szólt:</p>
            <p>- Édes szivem, mégis csak nehéz dolog csillagnak lenni. Ezer meg ezer év óta nézik
               mozdu­lat­lan aranyszemeikkel az emberek örömét, bánatát, erényeit és büneit. Hány
               szerelmes sohaját hallották már s hány sirboltnak szük ablakán tekintettek be mint
               kiváncsi leányszemek!</p>
            <p>Nini, ott fut le egy csillag, fényesebb a többinél! Azt mondják, a csillaghullás
               emberhalált jelent. De ugyan ki halna meg közülünk itt a fürdőn? Én nem, azt jól
               tudom. Eszem ágában sincs. Nehány nap óta rendkivül könnyünek érzem magam, szinte
               repülni tudnék. Gondo­lataim csodálatosan tiszták, könnyebben lélekzem, érzem, hogy
               minden csepp vérem nyugodt, oly nyugodt, mint egy lecsendesedett folyó.</p>
            <p>Azután terveiről kezdett szólani; ügyvédi irodáját megnagyitja; több segédet tart;
               világosabb, kedvesebb lakást fogad a piacz kellő közepén; megszázszorozza erőit az az
               édes kötelesség, hogy rólam, kényelmemről gondoskodjék.</p>
            <p>„Az egész hosszu élet előttünk van még”, kiáltá s nekem csak rá kellett nézni sovány
               arczára, beesett, lázas szemére, kinos fulladozására hogy napnál világosabban lássam
               az ellenkezőt.</p>
            <p>Kezdtem komolyan foglalkozni a válás gondolatával. Irtoztató gondolat!</p>
            <p>Behunyt szemekkel kezdtem képzelődni, mi lesz akkor, ha szivem szerelmese nem lesz
               többé? Hallgattam hangját; - teljes lehetetlen, hogy ez a halk, szivhez szóló, kedves
               hang örökre elenyészszék! Sokáig elnéztem betegségében, hervadásában is szép, vonzó
               arczát; - lehetetlen, hogy én ezt a drága arczot ne lássam többé! A szobában minden
               legkisebb tárgy reá emlékeztetett; - lehetetlen hogy mindezt a kedves holmit s engem
               itthagyjon valaha!</p>
            <p>De mért is hagyna itt? Micsoda oka volna rá? Hisz fiatal, hisz boldog, hisz engemet
               nagyon szeret: mért hagyná itt ezt a szép világot?</p>
            <p>Tulajdonképpen neki nem is szabad engem itt hagyni ebben a siralom völgyében.
               Elsza­kad­tam érte családomtól, követtem elszántan, daczolva harminczhárom unokahugom
               megbotrány­kozásával (hogy tudniillik magamnak tartottam meg Ottót s nem engedtem át
               nekik).</p>
            <p>Felégettem magam mögött minden hidat, hogy az ő oldalánál szivem szerint, boldogan
               éljek: mit csináljak hát nála nélkül?</p>
            <p>Derék dolog volna, ha a fa arról gondolkoznék, hogy elhagyja a leveleket, melyek
               rajta nőttek; vagy a tüz arról, hogy elalszik, tekintet nélkül a szobára, melyet
               melegitenie kell; vagy a nyár arról, hogy didergő őszszé válik, mielőtt az általa
               kicsalt természet igazában virágzásba borulhatna s a boldogság érett gyümölcseivel
               lehetnének ellepve a fiatal galyak.</p>
            <p>Minél többször buslakodtam, töprenkedtem helyzetemről, mely a szeretett férj kora
               halála után következnék be, annál makacsabbul fészkelte meg magát lelkemben a
               föltevés, hogy Ottónak nem szabad meghalni. Nem szabad! nem lehet!</p>
            <p>Mig mások élvezték a szokatlan hosszu ősz szépségeit, engem egyetlen sötét, komor
               kérdés foglalkoztatott, melyet emberi ész még eddig soha ki nem fürkészhetett s meg
               nem fejthetett teljesen.</p>
            <p>Ez a kérdés igy hangzik:</p>
            <p>- Mi hát tulajdonképpen a halál?</p>
            <p>Ottó lélekzik, örül, busul, szeret: mindezt életnek hivják. Ottó meghal, nincs többé,
               por és sem­mi: ez a halál. A halál az élet természetes következménye, folytatása:
               mért hát oly iszonyu? A virágzás következménye a virághullás. Mikor a bimbó a
               napsugártól felpattan, már előre tudja, hogy azért nyilott ki, mert el kell
               hervadnia. Mi egy szép női test folytatása, mely minden szemet gyönyörködtetett?
               Megmondjam? egy hulla...</p>
            <p>Mint a tőrbe esett madár, ugy vergődik lelkem e szomoru gondolatok körében.</p>
            <p>Ahogy az ezüstlevelü nyárfa lombjait az ablakom alatt, ugy látom napról-napra
               pusztulni az én drágámat. Amarról egy-egy levél válik le halkan, észreveszi az ember,
               csak egyszer telje­sen, kopaszon, lombjafosztottan áll majd egy csipős októberi
               reggelen.</p>
            <p>Ottó életfájáról is minden nap leválik egy-egy levél. Ugy lesoványodott apránkint,
               hogy karjai levéltelen, száraz faághoz hasonlitanak már is. Pedig mily fiatal volt,
               hogy tele volt lombbal és virággal, mily kedvesen énekelt verőfénytől elárasztott
               galyain a boldogság s az öröm madara!...</p>
            <p>Ottó meg fog halni, már csak hetei vannak hátra: ez a félelmetes bizonyosság mered
               rám tüzszemével a jövő eseményeinek nagy éjszakájából.</p>
            <p>Sötét előttem a jövő, nem látok egy lépést se előre benne, csak az ő siri lámpájának
               rettenetes piros fényét; a néma, baljóslatu csendben nem hallok kedves dalt csak a
               temetési ének lélekrázó siralmát, melyet koporsója körül fognak énekelni.</p>
            <p>Ottó arra készül, hogy itthagyjon. Ez nem szép tőle. Megizleltette velem az
               üdvösséget, elárasztott a boldog szerelem világosságával s most hirtelen itt akar
               hagyni örök sötétségben. Ugy tesz, mint azok az irók, a kik egy erőszakolt jelenettel
               váratlanul fejezik be regényüket, sőt teljesen befejezetlenül hagyják.</p>
            <p>De mit csináljak én Ottó nélkül? Az én drágám nem gondolja meg, ha ő meghal, én sem
               élhetek.</p>
            <p>Én szép és költői dolognak tartom, hogy fiatal indus özvegyek a maguk jószántából
               meg­égettetik magukat férjük holttestének máglyáján.</p>
            <p>Életünk minden gyökérszála együvé van nőve elválhatatlanul. Ha egy erőszakos kéz az
               Ottó életfáját kitépi földjéből, az én életem gyökereit is halálosan megsérti.</p>
            <p>Mint az emberi arczban a két szem: ugy össze van kötve finom, láthatatlan
               idegszálakkal az én életem az Ottóéval. Ha veszedelmes sérülés éri az egyik szemet,
               elpusztul vele a másik is... Ottó anyja megjött, gondosan ápolta egyetlen fiát, de
               neki ellenére van; azt hiszi, hogy nincs szüksége ápolásra, mert határozottan a
               gyógyulás utján van.</p>
            <p>Egy éjszaka mégis, a tisztánlátás egy csodálatos pillanatában, felköltött álmomból;
               nagy féle­lem szállotta meg, ugy vergődött párnáin, mint a meglőtt vad, ha érzi, hogy
               sebe élet­veszélyes.</p>
            <p>- Meghalok, Eliz.</p>
            <p>- Dehogy halsz, egyetlenem.</p>
            <p>Szemei tágra voltak nyitva a rémülettől, keze forró volt, mint a tüz, az izzadtság,
               mint valami belülről hirtelen felfakadt talajviz, elboritotta sápadt homlokát s
               beesett, sovány arczát.</p>
            <p>- Szegény öreg anyámnak ne mond meg a rettenetes titkot; egyetlen fia vagyok, nem
               tudná elviselni...</p>
            <p>Észrevette, hogy rosszul esett nekem, hogy csak anyjára gondol; megsimogatta fejemet
               és suttogva tette hozzá:</p>
            <p>- Te fiatal vagy, édes mindenem, még kiállja szived a mély sebet, de ő belehal,
               szegény. Mily iszonyu a halál, mikor olyan szép, hü, drága nőt kell itthagyni a
               földön, mint a minő te vagy!</p>
            <p>Férjhez kell menned valami nemeslelkü, jó emberhez, a ki elfelejteti majd, hogy
               szived első lakója, az a szegény halott volt, a ki a föld alatt fekszik
               mozdulatlanul.</p>
            <p>Nem birtam erőt venni magamon, sirásba törtem ki.</p>
            <p>- Csendesen, szivecském, mondá aggodalmasan, - fel ne költsük ezt az áldott öreg
               asszonyt, a ki engem a szive alatt hordott. Csendesen, drágám, hisz te erős vagy,
               veled lehet komolyan beszélni a válás pillanatában...</p>
            <p>Átkaroltam, erősen magamhoz szoritottam, ugy, hogy nem tudott vad ölelésemből
               kibonta­kozni.</p>
            <p>- Nem engedlek meghalni, Ottó! Jobban kell lenned, édes uram, hisz mi még csak most
               léptük át a boldog házasélet küszöbét. Nekünk még beljebb kell hatolnunk e szép
               épületben. Mit szólna a világ, ha oly hamar itthagynál? Ha, mint a ki megmérgezett
               kutból ivott, holtan rogynál össze az én szerelmes csókjaimtól?</p>
            <p>Szomoruan rázta fejét s arczán az a mélabus, megható, szemrehányó kifejezés látszott,
               mely az oly emberek szemében és mosolyában van meg, a kik fiatalon halnak meg.</p>
            <p>- Oh, ha tőlem függne, drágám! De egy erőszakos, sötét hatalom keze visz... visz...
               hiába minden ellenszegülés, hiába a kérés, az átkozódás, a kétségbeesés, a könyek...
               Meg kell halni...</p>
            <p>Az öreg asszony felébredt, mi mindketten elhallgattunk, egyikünk sem tudott elaludni
               többé, ugy virradt ránk a reggel.</p>
            <p>Másnap Ottó jól érezte magát, a min az éjjel történt dolgok után nagyon
               csodálkoztam.</p>
            <p>A tisztánlátás pillanata ujra elmult, reménykedett ujólag. Derült kedve ránk is
               elragadt és én készséggel s megnyugodva egyeztem bele azon kivánságba, hogy menjek ki
               a szabad levegőre, menjek az erdőbe sétálni, a mozgás s az erdei levegő jót fog tenni
               nekem.</p>
            <p>Valami kimagyarázhatatlan érzelem hatása alatt arra vettem utamat, a hol Ottóval az
               életben legelőször találkoztunk.</p>
            <p>Ugyanazon árnyékos, kedves erdő volt ez, de a fák már erősen hullatták levelüket s a
               mi levél még fenmaradt a fán, az sárga és piros volt, mint az én egyetlenem lázas
               pirban égő, halvány arcza, mióta nagy beteg.</p>
            <p>Az erdőben most is fát vágtak, mint akkor. Szivemben visszhangzott a fejszék csapása
               s a hogy a hanyattvágódó fiatal fákra néztem, eszembe jutott az én lelkem uram, a ki
               meg fog halni.</p>
            <p>Nyomról-nyomra menve, elértem az erdei lakot. Az öreg erdész nem volt sehol, a ház
               ablaka, ajtaja zárva, a küszöb begyepesedve, a tető bemohosodva, tele nőve késő
               őszkor nyiló moha­rózsával. A keskeny gyalogutakat, melyek a házhoz vezettek, benőtte
               a fü. Nem járt itt senki régi időtől fogva nehány őzön és szarvason, meg vaddisznón
               kivül, melyeknek nyoma világosan meglátszott a kut körül. A kut, a kedves kut,
               melynek tükörében először pillan­tottam meg szorosan az enyém mellett az én lelkem
               uram szép, nemes arczát, meg volt még most is.</p>
            <p>A zöld mohával fedett kut-gádorra ülve, sokáig belenéztem; a viz ugy csillogott
               benne, mint egy nagy, gömbölyü üvegszemgolyó.</p>
            <p>Hosszasan időztem itt, visszagondolva az eltünt boldogságra. Az első találkozás
               emléke ujult erővel támadt fel szivemben. Ezek a fák itt köröskörül, ezek a
               csipkerózsabokrok, ez a most néma kihalt ház, ez a bemohosodott kut, melybe egy
               fiatal, szép szerelmes leány ölte be magát: valamennyien tanui voltak első
               találkozásunknak.</p>
            <p>Számon kértem a kuttól az ő belenéző kedves arczának visszatükröző rajzát; de biz ő
               nem őrizte meg, nem tudta visszaadni nekem.</p>
            <p>A felhőtlen kék égboltról melegen sütött le a nap, a tiszta, áttetsző őszi levegő
               felmelegedett tőle, ugy látszik, a munkások pihentek, mert az erdőben mély csend volt
               mindenütt, nem hallatszott a fejszék csattogása.</p>
            <p>A természet haldoklása olyan volt, mint az Ottó sorvadása. Halkan, zaj nélkül vált el
               egy-egy levél a fákról, madarak énekeltek a bokrok között, derült, verőfényes kék ég
               mosolygott le a lassu enyészet munkájára; mintha a természet nem is haldokolna, hanem
               java életerőben volna még; pedig csak nehány hideg, esős, ködös nap kell, hogy az
               erdő nyári pompájának elmulása teljes legyen.</p>
            <p>Ebben a környezetben nem tünt fel többé oly irtóztatónak a halál; ez az észrevétlenül
               pusztuló természet szépnek és könnyünek tüntette fel előttem az elmulást.</p>
            <p>Hát meghalunk, ha meg kell lenni. Ha Ottót nem birom megtartani az életnek, ha árván,
               özvegyen itt hagy ezen a világon: ide járok ki megbarátkozni az elmulás
               gondolatával.</p>
            <p>És meghalok én is. Addig üldögélek itt a kut szélén, arra a fiatal, szerencsétlen
               leánykára gondolva, a ki itt vetett véget bánatos életének: mig egyszer magam is
               kedvet kapok itthagyni az életet, melynek fényét s minden örömét az én egyetlenem
               sirba viszi magával.</p>
            <p>Poétikus halál lesz; holttestemet megőrzi kiváncsi szemek elől az erdei kut
               titokzatos mély­sége; körülöttem vad virágok nyiladoznak; minden tavaszkor kizöldül
               felettem a fiatal erdő; madarak énekelnek reggeltől estélig a hársfa virágos ágain; a
               ki erre jár, sajnálkozva mondja el az én bus regémet: szabad elhatározásból
               választott halálomat vigasztalan özvegysé­gem­ben. „Utána halt az urának, a kit
               nagyon szeretett”, fogják mondani a kiváncsi utasnak s szerelmünk emléke és gyászos
               végzetünk hire nemzedékről-nemzedékre száll tovább az emberek között...</p>
            <p>Ily elhatározásra jutva, leszakitottam egy-két elkésett őszi rózsát; az én drágám nem
               is fogja sejteni, hogy e virágokat ugy adom neki, mint azon szilárd elhatározásom
               jelképét, hogy nem kivánok élni az ő halála után.</p>
            <p>Nyugodtan, szinte vidáman indultam vissza az erdőn keresztül. Lehullott leveleken
               lépeget­tem, a fák megritkult lombjain át szeliden, szivet nyugtatólag fénylett rám a
               felhőtlen égbolt méla kéksége.</p>
            <p>Valahol egy tisztáson bizonyára kaszáltak, mert a száradó széna kedves szagát éreztem
               minden­felé.</p>
            <p>És ime, a levágott, száradó fü is eszembe hozta a halált, mely hetek óta ott
               leskelődik házunk körül s hideg csontujjával már megkoczogtatta az ablakunkat...</p>
            <p> </p>
         </div>
         <div type="chapter">
            <head>
               TIZENEGYEDIK FEJEZET.Katinka.
            </head>
            <p>Egy idő óta legfőbb gondom Katinka sorsa volt. Aggódtam, hogy azután, a mi ott
               történt, nyiltan ki fog törni az eddig lappangó harcz közte és mostohája, a bárónő
               között. Tekintve Ládházi elvakult szeretetét második neje iránt, ez a harcz csak a
               Katinka érzékeny veresé­gével végződhetett.</p>
            <p>A bárónőt veszedelmes ellenfélnek tartottam s még mindig fülemben csengett
               fenyegetése: „attól sem riadok vissza, hogy a halál árnyékát állitsam kettejük közé”.
               Kitelik tőle minden, hogy diadalmaskodhatnék ily gonosz szivü, mindenre képes,
               hajhatatlan jellemü nő felett egy tapasztalatlan fiatal leány?</p>
            <p>Éppen most, mikor arra szükség lett volna, ritkábban mehettem el hozzájuk, mert
               tisztában voltam vele, hogy ottlétem még inkább hevessé teszi a titkos, alattomos
               harczot két nő között, a kik közül az egyiket szeretem, a másik meg engem szeret.</p>
            <p>Ládházi nem volt emberismerő s igy sejtelme sem volt az élet-halál-harczról, mely
               neje és leánya között folyt.</p>
            <p>E harczban az előny a bárónő részén volt.</p>
            <p>Nyugodtan, mindig egyformán, nyájasan viselkedett Katinkával szemben, mig Katinka
               lep­lezetlen megvetéssel bánt vele, mióta véletlenül tanuja volt a beszélgetésnek
               köztem és a bárónő között.</p>
            <p>Lehetetlen volt kivánni a szüzies érzésü, ártatlan, fiatal leánytól, hogy tiszteletet
               és vonzalmat mutasson azon nő iránt, a ki bünös szenvedélye czinikus bevallása után
               nem tarthatott többé igényt a becsületes emberek rokonszenvére.</p>
            <p>Határozott jellemü, erős akaratu nő lévén az én angyalom, bizony nem kimélte szép
               mostoha anyját. Röviden és éles hangon beszélt vele, nem fogadta el nyujtott kezét,
               nem akart vele egy hintóba ülni, nem ment el vele sehová, az asztalnál lesütött
               szemekkel, haragosan ült vele szemben és csak atyjával váltott szót, mintha a szép
               bárónő világon sem lett volna.</p>
            <p>A dolog végre feltünt Ládházinak, a ki az ő szokott katonás módjával lépett
               közbe.</p>
            <p>- Micsoda neveletlenség ez, Katinka? Ki az ördög látta, hogy a leány igy bánjék
               anyjával.</p>
            <p>- Nekem nem anyám, tört ki a leányból a régen elfojtott indulat.</p>
            <p>- Nem anyád? Ezer millióm ágyu, ne halljam ezt többet tőled. A bárónő a te apádnak a
               felesége, tehát anyád. S még micsoda jó anyád! s a mellett született bárónő, a ki
               nincs ahhoz hozzászokva, hogy a magadforma neveletlen vadrózsabokor beleakaszkodjék a
               ruhájába s megkarczolja kezét szurós beszédek töviseivel.</p>
            <p>Ez egyszer azonban abban maradt a dolog a bárónő ügyes fellépése folytán. Sikerült
               neki lecsillapitani a bankár mesterséges haragját, a ki szivében nagyon örült, hogy
               néhány erős, nagyhangu szónál nem kellett tovább mennie ez alkalommal egyetlen
               gyermekével szemben.</p>
            <p>Katinka - a hogy később elbeszélte - összeharapta szájacskáját s szó nélkül kiment a
               szobából. Odakint, szobája rejtekében keserves sirásra fakadt atyja szokatlan nyers
               fellépése miatt.</p>
            <p>Helyzete mind türhetetlenebbé vált. A bárónő nagyvilági nő volt, találékony és
               vakmerő, ha megtámadják. Katinka feltünő viselete, hát nem sok fejtörést okozott
               neki. Mit tudhat ez a leány, hogy nem tudja leleplezni megvetését és gyülöletét? A
               hogy felvetette magában e kérdést, rögtön meg is felelt rá. Katinka bizonyára
               kihallgatta emlékezetes beszédét velem. Hát aztán? A bárónő gunyosan vonogatta
               gömbölyü fehér vállát s nevetett.</p>
            <p>Nem tartotta veszedelmes dolognak, hogy titkát ellesték. Meg volt róla győződve, hogy
               a leány tiszta, ártatlan szive megborzad még gondolatától is annak, hogy felnyissa
               apja szemét s mindent elmondjon neki, a mit hallott. S ha mégis elmondaná - micsoda
               nagy baj eredhetne belőle? Semmi. Könnyü volna elhitetni Ládházival, hogy Katinka
               álmodott s az idegek valami beteges érzékenysége folytán halluczinácziója volt.</p>
            <p>Azzal tisztában volt a bárónő, hogy Katinka nincs abban a helyzetben, hogy feltünő
               ellen­szenvének, leplezetlen haragjának, hideg, makacs megvetésének okát feltárhatná
               apja és a világ előtt. A látszat ellene volt és neki e viselettel szemben könnyü lesz
               játszani a méltatlanul üldözött ártatlanság, a mélyen sértett nő hálás szerepét.</p>
            <p>Játszotta is és mesterien játszotta. Oly angyali türelemmel viselte el Katinkának -
               mint ő mondá - érthetetlen szeszélyét, hogy Ládházi teljesen neje pártjára állott
               leányával szemben és napról-napra katonásabban lépett fel, hogy - a mint magát
               kifejezé - ujólag természetes medrébe szoritsa a rakonczátlan folyót, mely eddigelé
               nyugodt, boldog családi életüket elöntéssel fenyegeté.</p>
            <p>A bárónő nevenapjára fényes társaság gyült össze a bankár termeiben. Én is meg voltam
               hiva s Kökörcsényi is, a ki a bárónő minden hathatós támogatása daczára már azon a
               ponton volt, hogy felhagy a sikertelen szerelmi hadjárattal Katinka szivecskéje
               ellen.</p>
            <p>A táncz, a zene, a termek virágillattal telt langyos levegője szerelmes gondolatokat
               ébresztett bennem. Ellenállhatatlan vágyat éreztem Katinkával beszélni; megkinálni
               vele, hogy szedje le szerelmes, édes gondolataimat, a hogy a fáról az érett, édes
               gyümölcsöt leszedik.</p>
            <p>Látszólag nyugodtan ültem le Katinka mellé, bár oly elfogódott voltam, hogy idő
               kellett hozzá, mig az első szavakat reszketés nélkül tudtam kimondani.</p>
            <p>- Siettem, hogy nehány perczét lefoglalhassam. Régen nem láttam, Katinka, van már
               vagy kétszáz éve.</p>
            <p>- Rossz kedvem van, Attila. Nagyon bánt, hogy annak az
               asszonynak a tiszteletére oly sok becsületes, jóravaló férfi s oly sok ártatlan leány
               megjelenik.</p>
            <p>Át- meg átjárva fényes szemének tavaszi verőfényétől, szerelmes gondolatokkal
               eltelve, nem volt kedvemre a beszélgetés ily fordulata. Azon voltam, hogy az én
               lelkem mindenemet le­csendesitsem.</p>
            <p>- Hagyja őt a maga utján járni, Katinka. Bele kell törődni abba a gondolatba, hogy a
               világ előtt az anya és a leány szerepét kell önöknek játszani. Ha nehéz is ez a
               szerep, nyugodjék bele, mig eljön a leszámolás napja.</p>
            <p>A többiek tánczoltak, én közel hajolva hozzá, zavartalanul beszélgettem szivem
               kedven­czével.</p>
            <p>- Elviselhetetlen nekem egy fedél alatt aludni vele, a ki - legalább gondolatban és
               akaratban - megszegte hitvesi hüségét, mondá s komoran a földre nézett. - Nagyon fáj,
               hogy atyám, szegény elvakult atyám az ő kedvéért napról-napra hidegebb hozzám. Én, a
               ki az atyai szeretet napfényében nőttem fel és vetélytárs nélkül uralkodtam atyám
               szivében annyi boldog esztendeig: most kénytelen vagyok a szeretet azon morzsáival
               beelégedni, melyeket a második hitves, ez az épp oly rossz, mint szép asszony
               elhullat. Még tisztességes és angyal­tiszta nőnek sem könnyen tudnám megbocsátani,
               hogy elfoglalja anyám helyét, hát még neki, a kinek az erénye olyan, mint az olcsó
               selyemszövet, melynek a legkisebb eső vagy napsütés kiveszi a szinét.</p>
            <p>- Igaza van, édes Katinka, de a társadalom törvényei megkötik a leány kezét az
               anyával szemben, még akkor is, ha az anyánk mostohánk. S mindentől eltekintve, minden
               szenve­délyes támadás a maga részéről csak a bárónőnek válik javára. Atyja egészen az
               ő részén áll s a világ is elitéli magát, mert nem volt tanuja - mint maga, édes - a
               bárónő szerelmi vallo­másának, melyet... nem a férjének tett. S ha tanuja lett volna
               is...</p>
            <p>Katinka szemében hirtelen felcsapott a neheztelés lángja.</p>
            <p>- Gratulálok a bárónőnek, hogy önben oly jó védőügyvédre tett szert. S önnek
               gratulálok, hogy olyan szép védencze van.</p>
            <p>- De Katinka! Csak nem hiszi komolyan, hogy a bárónőt védelmezem?</p>
            <p>- Szavai után azt kell hinnem. Különben én azon nem ütközöm meg, sőt igen természetes
               dolognak tartom.</p>
            <p>Most már rajtam volt a neheztelés sora.</p>
            <p>- Természetesnek tartja? Ezt, megvallom, nem vártam volna magától. Mit vétettem, hogy
               oly rossz véleménynyel van rólam, a ki az egész világért nem adnám a drága árnyékot,
               melyet kecses fejecskéje a falra vet.</p>
            <p>Azt vártam, hogy erre a fordulatra felvillan szemében a mosoly derült fénye és
               jókedvüen tiltakozni fog az ellen, hogy fejének árnyéka felől rendelkezzem, de a
               kislány arcza komoly maradt.</p>
            <p>- Nem akartam sérteni magát, Attila. Azért tartom természetes dolognak az ön lovagias
               védelmét, mert arról a szép asszonyról van szó, a ki magának... a ki magának...</p>
            <p>- Mondja ki bátran.</p>
            <p>- Olyan dolgokról beszélt, a melyek egyetlen férfira sem tévesztik el hatásukat. Még
               ha elég becsületesek is azt visszautasitani, mégis jól esik nekik egy szép asszony
               hódolata.</p>
            <p>- Kitől hallotta ezt, Katinka? hisz maga egész kis filozófus.</p>
            <p>- Könyvből olvastam, meg magam is tudom.</p>
            <p>- Az egyszer rosszul tudja. Aztán nem is annyira a bárónőt védelmezem, mint inkább
               magát féltem.</p>
            <p>- Kitől félt? Tőle? Annak a szép kigyónak nincs hatalma felettem; engem sem
               megigézni, sem megmarni nem tud. Végre is mitől félt? micsoda kézzelfogható
               veszedelem fenyegethet az ő részéről?</p>
            <p>- Összevesziti önt atyjával.</p>
            <p>Katinka szomoruan nézett rám s haragja megenyhült kissé, hogy fájdalmának adjon
               helyet.</p>
            <p>- Ez máris sikerült neki. Oly egyedül állok a világon, Attila, hogy ki sem mondhatom,
               mióta atyám nem szeret. Ha maga nem volna... barátom!</p>
            <p>- Itt vagyok ám, édes kis Katinka, a maga háta mögött s eszem ágában sincs elköltözni
               ebből az árnyékvilágból, mig magácskának reám szüksége van. Bizzék bennem, majd jóra
               fordul minden. Szépen elmulik atyja szivének napfogyatkozása, lehetetlen, hogy a
               bárónő bele ne essék abba a hálóba, melyet nekünk vetett. Elkövetkezik az ő napja is,
               nem szükséges, hogy mi siettessük bukását, lebukását a szerencsétlenség és balsors
               ama lejtőjén, mely felé nevelése, véralkata, könnyü erkölcsi szenvedélye ragadják.
               Most ugy sem árthatunk neki. Szépsége, szelleme, rangja nagy hatást gyakoroltak arra
               a derék, kedves öregurra, a ki az én és az ön... akarom mondani, a maga
               édesatyja.</p>
            <p>A táncz véget ért; a végzet akarta igy. Nem volt rá időm, hogy teljesen
               lecsillapitsam Katinka méltó ingerültségét a bárónő ellen, a ki a négyes figurái
               között figyelmes, éles pillantásokat vetett felénk s bizonyára jól tudta, hogy róla
               beszélünk oly hosszasan.</p>
            <p>Ha a táncz néhány perczczel tovább tart, s mi zavartalanul befejezhetjük bizalmas
               beszél­getésünket, talán nem történt volna meg az az ünneprontó epizód, mely ezt a
               napot előttünk örökké emlékezetessé tette, mert válság felé vitte az eseményeket.</p>
            <p>A hogy vége volt a táncznak, a bárónő mosolyogva sietett felénk. Csakugy röpkedtek
               utána fehér selyem ruhájának kecses szalagjai.</p>
            <p>- Maguk fogadalmat tettek talán, hogy nem tánczolnak? Ej, nem szeretem a fiatal
               öregeket. Inkább szeretem az olyan öreg fiatalt, mint Ládházi. Nézzék, hogy kicsipte
               magát; egy egész virágos kert illatát öntözte zsebkendőjére és ruháira, a mi nem
               egészen chik ugyan, de hát az ilyesmit nem veszi szigoruan az ember a hozzá hasonló
               derék pénzembereknél. Bizonyos időn tul nehéz eltanulni az előkelőség mindazon apró,
               könnyed, lehelletszerü részleteit, hogy ugy mondjam: izét, zamatját, mely a mi
               körünkben vele születik a férfiakkal és nőkkel.</p>
            <p>Katinka elhalványult e merész, egyenes támadásra.</p>
            <p>Ezt a nőt szereti oly elvakult szenvedélylyel atyja, a ki ily tiszteletlenül mer
               beszélni róla a leánya s egy, a családhoz nem tartozó férfi előtt.</p>
            <p>A méltó harag felgerjedését még fokozta a bárónőnek az a tette, hogy be nem várva a
               választ, Ládházihoz ment s a saját méltóságos fehér kezével megveregette az arczát,
               mint a hogy a vadász megelégedése jeléül megveregeti lova vagy vadászkutyája
               nyakát.</p>
            <p>Az áldott jó ember gyanitlanul, gyermekes örömmel fogadta méltóságos nejének e
               legma­gasabb kitüntetését, melylyel őt az egész tisztelt vendégsereg előtt
               boldogitani méltóztatott.</p>
            <p>Megcsókolta a kis arisztokratikus kezet, melyek oly közönyösen s annyi
               leereszkedéssel nyujtattak feléje, mintha e kis kéz tulajdonosnője nem az ő neje,
               hanem az ő urnője volna s ő csak egy hizott, szögletes modoru, alázatos szolga.</p>
            <p>Katinka összefogta száját, nehogy a felháborodás kiáltása kitörjön szivéből.</p>
            <p>Ládházi karját neje karjába öltve, őt asztalhoz vezette, a hol a hideg buffet körül
               már sokan gyülekeztek a tánczoló fiatalok s más meghivott vendégek közül.</p>
            <p>A bankár diadalmasan mosolygott, elrendelte, hogy pezsgőt hordjanak körül s a maga
               poharát felragadva, felköszönté vendégeit, a kik megtisztelték házát („szegény
               házam”-at, mondá kér­kedő szerénységgel), mikor ő az ő mélyen tisztelt nejének,
               született bárónőnek, a szépség s a családi erények mintaképének ünneplésére óhajtotta
               összegyüjteni barátait és barátnőit. Meg a fiatalságot. És pedig a fiatalságot azért,
               hogy irigység nélkül bámulja azt a fényes csillagot, a kit Ládházinénak hivnak...</p>
            <p>A vendégek harsány éljent kiáltottak, a poharak összecsendültek, mindenki törte
               magát, hogy a háziasszonyhoz jusson s magát előtte mélyen meghajtva koczczintson
               vele.</p>
            <p>Én is hozzámentem, mig poharunk összeütődött, szeme találkozott szememmel. Hideg,
               vér­fagyasztó fenyegetés volt tekintetében, mint a kivont kard pengéjének hideg
               ragyogásában.</p>
            <p>Alig értem helyemre, mikor a fejünk fölött függő dráma kezdetét vette.</p>
            <p>Mindenkinek feltünt, hogy mig a többiek mindnyájan a bárónőhöz siettek koczczintani
               vele és megelégedést, boldogságot, hosszu életet kivántak neki: Katinka ülve
               marad.</p>
            <p>A bankár észrevette, hozzá sietett s oly hangosan, hogy a körülállók is hallhatták,
               igy szólt leányához:</p>
            <p>- Katinka, jőjj, igyál egy pohár pezsgőt a bárónő egészségéért.</p>
            <p>- Papa jól tudja, hogy soha sem iszom pezsgőt.</p>
            <p>- De most az egyszer.</p>
            <p>- Nem iszom, papa.</p>
            <p>- Na, az ivást elengedem, csak a rózsás csőröcskédet mártsd bele, te kis bolondos
               vadgalamb.</p>
            <p>- Szivesen, - mondá az én drága szerelmesem - de oly halvány volt az arczocskája,
               mint a leesett hó. Megizlelte a pezsgőt és poharát letette.</p>
            <p>A bankár összevonta szemöldökét.</p>
            <p>- Ugy illik, kis leányom, hogy koczczints a bárónővel.</p>
            <p>De a bárónő megelőzte. Mosolyogva, vidáman jött magasra tartott pohárral Katinka
               felé, mikor oda ért, könnyedén hozzáértette poharát a leányéhoz.</p>
            <p>Katinka arczán két kis piros folt támadt hirtelen, mintha annak a láthatatlan
               ostornak a hegye vágta volna, a mit a szép bárónő ott suhogtatott az édes, tiszta,
               ártatlan feje felett, gonosz, gunyos, rosszindulatu gondolatok és titkos tervek
               alakjában.</p>
            <p>Hanem szeme még jókor találkozott kérő, intő, ijedt tekintetemmel, megértett,
               felemelte poharát s ivott belőle. Nem többet annál, a mennyi viz mint harmatcsepp,
               éjjel a rózsa szirmára hull.</p>
            <p>Ezzel az inczidensnek vége lett volna, bár a vendégek figyelmesekké lettek és sóvárgó
               kiván­csisággal várták mindannyian a dráma fejlődését, ha a bankár ujra el nem rontja
               a dolgot.</p>
            <p>Ugy látszik, a csinos és gyöngéd szavak egész készletét elpazarolta a felköszöntőben,
               melyet röviddel azelőtt méltóságos nejére mondott mert az ő szokott „katonás”
               modorával kezdé magyarázgatni a dolgot vendégei közül azoknak, a kik közelebb voltak
               hozzá.</p>
            <p>- Két nő között sohasem lehet béke a háznál, teringettét. Ez az én kis lányom igazi
               vad­macska, ha valamit a fejébe vesz. Most azt vette a fejébe, hogy a világ
               legtökéletesebb asszo­nyát, a ki azonfölül még igazi, hamisitatlan bárónő is,
               megkarmolászsza a rózsás körmével.</p>
            <p>Ezer milliom sarkantyu, nem azért voltam katona, hogy fel ne tudnám tartani házamban
               a fegyelmet. Még pedig vaskézzel, ezzel a kezemmel, ni... Nehogy azt higyjék, hogy a
               bárónő rosszul bánik a lányommal. Csak tanitja. Mire tanitja? Az illemre. Ezer
               milliom ágyu! derék dolog az az illem, uraim... „Hogyan kell enni, inni, járni, a
               köszönéseket - bevárni” - mint egyik költőnk irja. Ugy-e csodálkoznak rajta, hogy
               verset is tudok? Ja, az illem! Az a fene illem!</p>
            <p>A vendégek hangos nevetése tudatta vele, hogy az illemről beszélvén, valami nagy
               illetlen­séget követett el.</p>
            <p>- De ugyan papa! inté őt Katinka mélyen elpirulva szégyenletében.</p>
            <p>- Nono kislányom, válaszolá a bankár, (maga is jókedvre hangoltatván az általános
               kaczagástól, mely mint szélben az égés, ellenállhatatlanul harapódzott végig az egész
               tisztelt társaságon) - nem mondtam semmi rosszat rólad, de nem is mondhatnék. Jó
               kislány vagy, csak egy kicsit makacs. Velem együtt örülsz, ha a bárónőnek, anyádnak
               örömet okozhatsz. Legyen béke e szép napon. Ime ezt szántam ajándékul a bárónő
               névnapjára, te add át neki... szeressétek egymást báránykáim.</p>
            <p>A kövér, erős ember nagyon el volt érzékenyülve, talán sokat ivott a pezsgőből.
               Zsebéből ódon ékszertokot huzott elő és Katinkához vitte. Az, az ajándékra rá se
               nézve felállott, hogy átadja kérlelhetetlen ellenségének, mikor Ládházi ujra
               megszólalt:</p>
            <p>- Meg se nézed? Legkedvesebb ékszerem - anyád viselte néhány nappal halála előtt.</p>
            <p>Katinka karcsu, kedves alakja megrázkódott, mintha villanyos ütés érte volna.
               Megnyomta a piros bőrtok kis rugóját, a teteje felpattant, a halványkék
               bársonybélésben mint valami napon sütkérező kis kigyó feküdt egy régi módi nyakláncz,
               huszonkét drága gyémántkővel kirakva. Gyönyörü, régi velenczei munka volt, a vendégek
               nem tudták láttára elfojtani az elragadtatás és bámulat élénk felkiáltásait. Még a
               bárónő hideg, gunyos szemében is leplezetlen öröm szikrázott ez igazán fejedelmi
               ajándék láttára.</p>
            <p>Csak az én édes angyalom állt mozdulatlanul, mintha egész valója megdermedt,
               megfagyott volna atyja azon jéghideg kegyetlenségétől, hogy meghalt édes anyjának
               legkedvesebb ékszerét, melyet halálos ágyán leányának hagyott, hogy menyegzője boldog
               napján viselje: a muló felhevülés pillanatában a bárónőnek adja.</p>
            <p>Szép szemében a sziven lőtt ember fájdalmas rémülete látszott, nehezen vett
               lélekzetet, hang nem tudott ajkára jönni, mindenki érezte itt a vendégek közül, hogy
               itt egy megható és meg­döbbentő drámai jelenet fog mindjárt lejátszódni.</p>
            <p>Maga Ládházi is észrevette, hogy nagy ügyetlenséget követett el, mentegetődzött.</p>
            <p>- Nagyon megtetszett a bárónőnek, régen kérte tőlem. Gondoltam, hogy ma lepem meg
               vele nevenapján. Veszek neked egy másikat; szakasztott ilyent veszek, Katinka.</p>
            <p>Katinka végre szóhoz jutott. Halk, panaszos hangon kezdte.</p>
            <p>- Ez az ékszer az enyém. Emlék anyámtól, sőt több az emléknél: talizmán, mert anyám
               meg­csókolta, mikor nehány nappal halála előtt nekem adta. Anyám csókja van rajta;
               nem volt jogod azt odaadni senkinek, hirem, tudtom nélkül. Hogy hordja azt nyakán egy
               idegen nő anyám után.</p>
            <p>- Nem idegen nő... a bárónő... az én feleségem... a te második anyád - hebegé a
               bankár s valóban szánalmas alak volt e pillanatban mélységes zavarában. Katinka oda
               se figyelt, halkan, öntudatlanul tovább beszélt.</p>
            <p>- Semmim sincs már, a mi az anyámé volt... mind elszedted tőlem a bárónő
               kedvéért.</p>
            <p>- Veszek helyette ujat. Egész ékszerüzletet megveszek neked kis leányom.</p>
            <p>- Ujat... mondá a leány keserüen... nekem az kell, a mit anyám hordott s ez által
               megszentelt. Nekem nem a hideg arany kell és nem a gyémánt, hanem az emlék. Az a
               drága, értékes benne, hogy anyám hordta, nem az, hogy Velenczében készitették. A
               bárónőre nézve csak ékszer ez, százat is kaphat szebbet és ragyogóbbat ennél; de reám
               nézve ez ereklye, melytől nem válhatok meg. Te sem adhatod oda másnak, apám, ha
               tiszteletben tartod egy halottnak végső akaratát.</p>
            <p>Mindenki meg volt hatva a gyermeki szeretet e nyilatkozatától; mindnyájan az első
               feleségre gondoltak, a jóra, hüre, kedvesre, a ki fiatalon hagyta el ez árnyékvilágot
               és a kinek helyét nyomról-nyomra idegen nő foglalta el Ládházi palotájában és
               szivében. Mindnyájan tapin­tat­lan és meggondolatlan cselekedetnek tartották, hogy
               olyan ékszert adott oda az „idegennek”-nek, melyet egyetlen leányára hagyott a
               haldokló anya. De a szép „idegen” kevélyen és hidegen állt annyi részvét és
               megindulás közepett. A leszámolás órája, melyet gonosz hideg­vérrel és csodálatos
               türelemmel készitett elő, elérkezett. Tudta, hogy a legszentebb érzel­meiben sértett
               lány nem engedhet neki ebben a pontban; sem neki, sem apjának. Atya és leány közt a
               szakadás okvetetlen beáll. Éles szeme átlátta, hogy a bankár ingadozik s hogy
               mindenki ellene van. Éppen azért akarta, hogy fényes diadalt arasson felette,
               felettük, de főleg a leány felett, a ki megvetéssel, az erény és tisztaság
               megvetésével mert bánni hosszu, kinos heteken át vele Meg akarta előzni Ládházi
               pálfordulását, el akarta égetni háta mögött a hidat, nehogy az első feleség, az
               egyetlen leány anyjának felidézett halvány árnyéka megzavarja és fel­tartóztassa
               régtől fogva érlelt terveit.</p>
            <p>- A nyakláncz nagyon megtetszett nekem - mondá és merően Katinkára nézett. - Anyja
               után méltóan viselhetem én, a ki önnek szerető jó anyja vagyok. Ládházi tudja ezt.
               Sokat türtem öntől kis lányom, mert az utóbbi időben idegesnek és szeszélyesnek
               méltóztatott lenni, gyer­mekem. Legyen nyugodt, nyakláncza jó kezekbe jut. Atyja
               nekem adta azt és én - megtartom.</p>
            <p>A végzetes pillanat elérkezett. Az események ezentul már feltarthatatlanul követték
               egymást.</p>
            <p>- Én nem adom, - válaszolá Katinka s a halványság helyett égő pirosság boritotta el
               arczát.</p>
            <p>- De Katinka, kicsi tubuskám; - könyörgött a megrémült bankár és esdő tekintete a
               bárónőre tévedt vissza, olyan volt az egész ember, mint valami megbomlott nagy
               órainga, mely folyto­nosan lengő mozgásban van kelet és nyugat között.</p>
            <p>- Mért nem adja? - csattant fel a bárónő hangja.</p>
            <p>- Mondtam már: anyám viselte s ön nem méltó rá, hogy feltegye utána.</p>
            <p>Olyan volt az egész társaság, mint egy felbolygatott méhkas.</p>
            <p>Ládházi a rémülettől tágra nyitott szemmel nézett hol leányára, hol nejére, mig a
               bárónő arcza baljóslatuan, sötét határozottsággal fordult a kiváncsi, megdöbbent
               társaság felé.</p>
            <p>- Nem vagyok méltó rá, én, egy született bárónő, hogy felvegyek oly ékszert, melyet
               polgárnő viselt? Megtisztelem vele az ön anyját, ha felveszem utána, jegyezze
               meg.</p>
            <p>- Óh nem! itt nem rangról és születésről van szó.</p>
            <p>- Miről van hát szó? Beszéljen, mert nem türöm tovább, hogy atyja házában, a ki
               férjem, sértésekkel halmozzon el... És ön, Ládházi ur, csináljon végre rendet
               házában. Önnek a vendégei nem azért jöttek ide, hogy egy tulizgatott kedélyü
               gyermekleány szavalási próbáiban gyönyörködjenek. Tegye kötelességét, uram, mert
               különben azt hiszik, hogy nem képes nejét megvédelmezni.</p>
            <p>A boldogtalan Ládházi sem holt, sem eleven nem volt rémületében. Micsoda hallatlan
               sértés az, egy bárónőről azt állitani, hogy méltatlan viselni akár a napot, holdat és
               csillagokat! hát még egy divatból rég kiment nyaklánczot, melynek értéke legfölebb
               hatezer forint.</p>
            <p>- Katinka, mondá végre, összeszedve minden még megmaradt hires erélyességét, - te
               bolon­dokat beszélsz. Kérj bocsánatot a bárónőtől.</p>
            <p>- És pedig itt, a hol a sértés történt, vágott közbe a bárónő, az egész társaság
               szine előtt.</p>
            <p>Igyekeztem Katinkához jutni s fülébe sugtam, hogy legjobb lesz, ha gyorsan elhagyja a
               termet.</p>
            <p>Megszoritotta kezemet, tagadólag rázta fejecskéjét és maradt. Kis száját daczosan
               összefogta, nem akart visszavonulni, ha már ennyire ment. Botrány árán is tisztázni
               kivánta a helyzetet.</p>
            <p>A vendégek nagy része különben ugy is belátta, hogy tovább maradni annyi volna, mint
               növelni a kinos zavart, mert apránként elszállingóztak, nemsokára hallatszott távozó
               hintójuk robogása a kapubejárat márvány koczkáin.</p>
            <p>Csak azok maradtak, a kik közel álltak a családhoz meg én.</p>
            <p>A bankár feldühödve lánya makacsságán hozzálépett és durván megfogta kezét.</p>
            <p>- Kérj bocsánatot.</p>
            <p>- Nem tehetem.</p>
            <p>- Hogyne tehetnéd, lihegé a képéből kikelt kövér ember. Parancsolom.</p>
            <p>Katinka lehajtotta fejét és hallgatott.</p>
            <p>A bárónő lába egy kecses mozdulatával hátralökte fehér selyemruhája hosszu uszályát,
               két ujja hegyével felfogta azt s fentartott fővel, büszkén kifelé indult.</p>
            <p>Ládházi elbocsátotta leánya kezét s a bárónő után indult.</p>
            <p>- Az Istenért, ne menjen... hisz bocsánatot kér... csak zavarban van szegény... nem
               tudja hol kezdje.</p>
            <p>A bárónő megállt, hangja éles és gunyos volt.</p>
            <p>- Szegény!... jól teszi, uram, még sajnálkozzék rajta; megérdemli. Hanem annyit
               mondok: válaszszon köztem és leánya között. Jó hiremet tönkre tette, holnap az egész
               város a botrányról beszél, a mi az ön házában lefolyt.</p>
            <p>Lábával toppantott, aztán folytatá:</p>
            <p>- Szerezzen nekem elégtételt, uram, vagy oly bizonyosan elhagyom a házát holnap,
               mintha itt se lettem volna soha.</p>
            <p>- Katinka...</p>
            <p>- Apám.</p>
            <p>- Jőjj ide rögtön. Csókold meg anyád kezét és kérj bocsánatot tőle.</p>
            <p>- Soha.</p>
            <p>A bankár magánkivül volt haragjában, tombolt, átkozódott, szitkozódott, a butorok
               selymét hasogatta szertelen dühében.</p>
            <p>Kinyujtott kezével az ajtóra mutatott.</p>
            <p>Katinka halotthalványan, de határozott hangon válaszolt.</p>
            <p>- Elmegyek és nem jövök vissza addig, mig magad át nem látod azt, a mit én most el
               nem mondhatok. A pohár csordultig megtelt, ki kellett ömlenie. Hát kiömlött... Semmit
               sem viszek el innét csak a reményt, hogy beismered egy napon, hogy nem tehettem
               másképp, mint a hogy tettem.</p>
            <p>Meg akarta fogni atyja kezét, hogy megcsókolja, de a bankár nem engedte s durván
               lerázta magáról leányát, mintha valami kezére szállt szunyog volna.</p>
            <p>Az én egyetlenem meghajtotta fejét, köszönt és lassan elhagyta a szobát.</p>
            <p>A bárónő diadalmasan nézett utána és könnyedén férje karjára támaszkodva gunyosan
               kivánt nekem jó éjszakát.</p>
            <p>Valahogy leértem a palota márványlépcsőjén s az utcza közepére állva a kivilágitott
               ablakot néztem. Most hirtelen megvilágosodott az ő szobájának két ablaka is, valaki
               ott bent meg­gyujtotta a gyertyákat. Mit csinál az én drágám? Járókelő alakjának
               árnyéka rávetődött a selyem függönyökre és szivemet kimondhatatlan szomorusággal
               töltötte el.</p>
            <p>Atyjától elüzve, elhagyja-e még ma éjjel az atyai házat, honnét mostohája kiüldözte?
               Nem szakad-e meg a szive a szenvedett bántalom miatt? Mit fog tenni egyedül állva a
               világon, mely még erős férfiak számára is gyakran szenvedések és méltatlan
               megaláztatások helye, hát még gyönge védtelen nőkre nézve?</p>
            <p>Alig volt időm ezeket és más ehhez hasonlókat végiggondolni, mikor gyors, könnyü
               lépteket hallottam a kapubejárat alatt. Ő volt, az én édes szivem. Nem hozott magával
               semmit csak emléktárgyait s néhány könyvét. A fényes estélyi ruhát levetette s a
               legegyszerübb batiszt ruháját vette fel. Sötétszürke, hosszu porköpönyeg volt rajta s
               egy kedves, elragadó kalap.</p>
            <p>Elébe siettem, ő szótlanul megszoritotta kezemet.</p>
            <p>Egymás mellett menve, sokáig hallgattunk mind a ketten, de én nagyon boldognak
               éreztem magamat, hogy az én egyetlenem velem van, hogy együtt megyünk az éjszakában,
               hogy ő nem gazdag örökösnő többé s igy én, a vagyonom nagy részét elvesztett fiatal
               ember, fel­ajánlhatom neki nevemet és életemet, a nélkül, hogy azt önzésre és a
               menyasszony vagyona után való vágyódásra magyarázhatná a világ.</p>
            <p>- Mit fog tenni? - kérdeztem - átvéve kicsi csomagját s egy fekete selyem nagykendőt,
               mely karján függött.</p>
            <p>- Nevelőnő leszek, édes Attila. Régóta érlelem tervemet s van is már helyem egy jó
               barátnőm anyjánál, a kinek nyolcz-tiz éves leánykája van. Jó dolgom lesz ott, mert
               nem kell látnom mostohaanyámat.</p>
            <p>- De mit szól mindehhez atyja?</p>
            <p>- Ő elüzött házától, - válaszolá az én drágám és két könycsepp folyt alá szép,
               halavány arczocskáján. Majd visszajövök, ha a bárónő nem lesz többé ott. Biztosan
               tudom, hogy ő nagyon meg fogja bánni tettét és belátja, hogy szép, de veszedelmes
               kigyót melengetett keblén a bárónőben.</p>
            <p>Az utczákon, hol annyi nép tolong nappal, mélységes csend volt. Gondolatokba merülve
               mentem mind tovább, tovább a szürke, hideg egyforma kövezeten.</p>
            <p>Hány selyem topánba szoritott karcsu láb lépdelt át tegnap ez egykedvü, szürke
               köveken, a nélkül, hogy látszanék valami nyoma. Az én fejemben is ily nyomtalanul
               futottak át ifju éveim emlékei bájos, odaadó, szerelmes, csalfa nők alakjai, a kiket
               szeretni véltem s a kik megcsaltak.</p>
            <p>Mily más nő ez a bátor, kedves, fiatal teremtés, a ki oldalam mellett lépked és nem
               mer rám tekinteni.</p>
            <p>Kiértünk a Dunához. Nyugodtan és méltóságosan hömpölygött tova a folyamok királya.
               Fekete testü, fehér árbóczos teherhajók álldogáltak rajta a félhomályban; a hogy a
               habok hozzájuk ütődtek, a melléjük csatolt könnyü csolnak nagy igyekezetet fejtett
               ki, hogy meg­menekedjék a kötelektől.</p>
            <p>Ekkor már reggeledett, az estély sokáig tartott.</p>
            <p>Tervemmel sietnem kellett.</p>
            <p>- Katinka, kezdtem, mig mindketten a part vasrácsához támaszkodva néztük a Dunát, -
               nagyon boldog vagyok, hogy maga most támasz nélkül áll a világon, nem a dusgazdag
               leányka többé és hogy... és hogy megkérhetem kezét.</p>
            <p>- A kezemet akarja Attila? - kérdé egyszerüen, de mély érzelem reszketett hangjában.
               - És most akarja, mikor szegény, elhagyatott, árva vagyok?</p>
            <p>- Ez a férfinak önzése - válaszoltam neki. - Azt akarom, hogy én legyek egész világa,
               min­dene. Régóta szerettem, de csak most kérem meg kezét, mikor magának rám szüksége
               van.</p>
            <p>Mosolygott; mosolya tele volt napfénynyel, mint a derült májusi égbolt.</p>
            <p>- Itt a kezem, Attila... soha nem lesz e kéz senkié, ha nem lehet a magáé. De még
               most nem.</p>
            <p>Kissé türelmetlen hangon mondám:</p>
            <p>- Hát mikor?</p>
            <p>- Ha szabad leszek, Attila, mert csak szabad nő illik szabad férfihoz. Mint elüzött
               leány, az elhagyott atyai háznak ugyszólván küszöbén nem nyujthatom magának kezemet.
               Mint nevelőnő, a kinek van állása, hivatása, becsületes kenyere - büszke és boldog
               leszek, ha meny­asszonya lehetek. A maga menyasszonya? hisz erről álmodoztam régóta,
               nagyon régóta, higyje el...</p>
            <p>Megragadtam az én lelkem, mindenem kezét és lángoló csókokkal boritottam el.</p>
            <p>- Megértettem minden szavát, nem ellenkezem, tisztelem lelkének nemes elhatározását.
               Akkor kérem meg kezét, ha uj állását elfoglalja. S mint vőlegénye, én leszek a
               világon a legboldo­gabb halandó, és áldom azt a pillanatot, mely magával... mely
               veled szivecském először összehozott...</p>
            <p>Boldog beszélgetésbe merülve észre sem vettük, hogy keleten a felhők szegélye
               rózsaszinüvé lett. Egyszerre vakitó fény nyilalt át az égbolton, megaranyozta a
               felhőket, a gyárkémények füstjét, a folyam felületét. A házak ablakai, a falak, az
               utczák kövezete, az egész város fényleni kezdett. A hullámok játéka elragadó volt.
               Megmozdult az egész roppant viztömeg, s mintha a szőke, tiszta fény a fenékről jönne:
               a szemünk belátott a mélység közepéig.</p>
            <p>Csak körül kellett nézni, hogy égen, földön és lent a folyó megvilágitott fenekén,
               mindenütt a világegyetemen annak az életnek szépségét lássuk, mely azoknak legszebb,
               a kik nagyon szeretik egymást.</p>
            <p>Katinka elvakulva nézett a fényözönbe, s lelke tuláradó érzésében, kezét vállamra
               téve, sokáig, nagyon sokáig a szemembe nézett.</p>
            <p>- Szeret? kérdé halkan.</p>
            <p>- Szeretlek! suttogám füléhez hajolva... - Férjed, testvéred, mindened leszek.</p>
            <p>Lehajtotta fejét, mint koronáját a fiatal fa, ha nagyon tele van virággal, aztán
               megindultunk a külváros felé, a hol Lerchenfeldék laktak. Náluk akart tölteni két
               napot az én szivbeli arám, mielőtt barátnője anyjának házánál nevelőnői állását
               elfoglalná.</p>
            <p>E két napot arra kivánta felhasználni, hogy megtakaritott pénzecskéjén egyet s mást,
               a mi szükséges, bevásároljon.</p>
            <p>Mert egy ruhában jött el dusgazdag atyja házától, mint Burns gyönyörü költeményének
               fiatal hősnője: kedves Dumbar Fáni...</p>
            <p> </p>
         </div>
         <div type="chapter">
            <head>
               TIZENKETTEDIK FEJEZET.Levelek.
            </head>
            <p>
               Attila - Katinkának.</p>
            <p>Falusi ügyvéd vagyok, Andrásfalván ütöttem fel sátorfámat. Nemcsak azért, mert üres
               lett nekem a főváros, mióta maga, drágám, nem lakik benne többé; hanem azért is, mert
               nekem épp oly hivatásom van otthon, mint őseimnek, a kik az andrásfalvi vár ablakából
               nézték a világ folyását.</p>
            <p>Anyámnak nehezére esik az a gondolat, hogy fia ügyvédmesterséget folytasson ott, a
               hol nemrég nehány ezer hold földnek ura volt, de szemem előtt magasztos czél lebeg:
               idegen elnyomás, és idegen törvények alatt szenvedő népem oltalmazása.</p>
            <p>Az ügyvédség nekem politika. Nem rendelkezem többé őseim nagy vagyonával; a közpálya
               zárva van előttünk; idegen hatalom keze nehezül reánk: hogy használjak hát véreimnek,
               volt jobbágyaimnak, honfitársaimnak?</p>
            <p>A hatalom terve egyszerü és világos; fenekére lehet látni, mint egy nyugodt,
               tisztavizü folyónak. El akarja szegényiteni a magyart, kiforgatni birtokaiból, elüzni
               vagyonából, hogy kevély, daczos lelke megtörjék a létért való küzdelemben s ne
               szabadság és alkotmány után vágyódjék, hanem kenyérért, a mindennapi
               megélhetésért.</p>
            <p>A birtokos-osztályt, melyre az istenadta nép támaszkodhatik, romlás szélére viszik az
               elvisel­hetetlen adók, a hatalom ellen folytatott passziv ellenállás s az, hogy fia
               előtt a közpálya zárva van.</p>
            <p>Minden birtokos magyar emberre az a hivatás vár: megvédeni a haza egy-egy kis
               foltját, a hol birtokai terülnek el. A népre gyakorolt befolyásával, az ősi vagyon
               tekintélyével támogatni, ápolni kell a népben a hazafias erényeket, nehogy elveszitse
               önbizalmát, s elhanyagolja nyelvét, szokásait, nemzeti jellegét.</p>
            <p>Nem lehetvén őseim földjén nagybirtokos, mint ügyvéd élek közöltük.</p>
            <p>Bennem megbizik a nép, hisz ismerte atyámat, nagyanyámat, valamennyi ősömet; én azok
               unokája vagyok, a kiknek oltalmában ők - mint százados tölgyfa árnyékában a talaj
               növényzete - éltek, gyarapodtak, szétterjedtek.</p>
            <p>Irodám reggeltől estig tömve van ügyfelekkel, a kik tanácsomat kérik, perüket bizzák
               rám, ügyes-bajos dolgaikkal hozakodnak elő.</p>
            <p>Hacsak lehet, békét szerzek köztük: ne pusztitsa magyar a magyart. Az idegen
               törvények utvesztőjében, idegen nyelvü biróságok előtt, vesztett ügye volna a szegény
               magyar embe­reknek, ha mi, a nemzet tanultabbjai, nem állanánk szivesörömest a nép
               szolgálatára.</p>
            <p>Ha tehetem, segitek mindig ember baján a ki küszöbömet átlépi. Senki sem megy el
               tőlem a nélkül, hogy megnyugtatását meg ne kisérleném. Megvigasztalódva, ügyük
               igazságába vetett rendithetetlen hittel hagynak el sokan, a kik kétségbeesve jöttek
               el hozzám.</p>
            <p>Gyakran mentem meg kis vagyonkájukat; sok áldatlan viszálykodásnak vetek véget
               testvér és testvér között; hideg vizet öntök kölcsönös gyülölködésük égő
               zsarátnokára; felnyitom szemüket, hogy lássák az örvényt, melyet a magyar nemzetnek
               ellenségei ástak s melybe menthetetlenül beléhull, ha együtt nem tart, ha folyton
               megujul a régi átok: a visszavonás, az irigység s az, hogy magyar pusztitja a
               magyart.</p>
            <p>Sok dolgom van, édes Katinka, de azért ráérek egész nap magáról gondolkozni.</p>
            <p>Hogy magához méltó legyek: azt hiszem, ez lelkesit nehéz munkámban és sikereimet
               ennek köszönöm.</p>
            <p>Hátha még oldalamnál állna, ha itt volna mellettem s én szép szeméből meritenék erőt,
               ha csüggedni kezdek!</p>
            <p>Mert néha elcsüggedek. Csak gondolja meg, szivecském, a mily kis erővel rendelkezem,
               mily nagy a feladat, melyet magam elé tüztem!</p>
            <p>A nemzet tetszhalott: mily nehéz mélységes álmából felkelteni!</p>
            <p>A népemre ráboruló nagy éjszakában mily parányi mécsvilág az, a mit én gyujtottam!
               Nem terjesztek több világosságot egy jókora fénybogárnál; vagy legfölebb annyit, mint
               a hányt-vetett hajó lámpája a vihartól felkorbácsolt végtelen vizeken.</p>
            <p>Hanem egy bizonyos: a lámpából a lelkesedés olaja nem fog kifogyni soha; csak akkor
               szünik meg népének világitani, ha egy hatalmas kéz magát a lámpát összetöri...</p>
            <p>De ezek szomoru gondolatok, én egyetlen mindenem. Tavaszi verőfénybe kellene mártani
               tollamat, hogy vidám, kedves levelet irjak, méltót magához, a ki olyan szép, mint a
               hajnal­hasadás s a kire én mindig szerelemmel gondolok.</p>
            <p> </p>
            <p>
               Katinka - Attilának.</p>
            <p>Az én kedves barátnőm ugy fogadott, mintha mulatni, üdülni jöttem volna falusi
               kastélyába és nem azért, hogy dolgozzam, mindennapi kenyeremet megkeressem. Azt
               hiszi, még mindig a gazdag bankár egyetlen lánya vagyok, a kit férjével együtt a
               tenyerükön kell hordani, tejbe-vajba füröszteni, a hogy az már falun szokás.</p>
            <p>Természetesen tiltakoztam mindenféle ünnepeltetés ellen, s mikor az nem használt,
               ott­hagytam barátnőm vendégszerető házát, miután férjével együtt határozottan
               kijentették, hogy ők engem nem vehetnek egyszerü tanitónő számba, s én az ő házuknak
               legkedvesebb és legdédelgetettebb vendége leszek, bármi történjék is.</p>
            <p>Beláthatja, kedves Attila, hogy a legjobb akarattal sem vehettem igénybe ily
               nyilatkozat után házuk vendégszeretetét. Ők kételkedtek elhatározásom komolyságában s
               az apámmal való meghasonlást muló perpatvarnak vették, melynek néhány hét mulva vége
               szakad. Mily rosszul ismernek engem, ha fölteszik, hogy komoly, kényszeritő ok nélkül
               el tudtam volna hagyni a szülői házat; s mily csekély véleménynyel lehetnek
               szilárdságomról, ha fölteszik, hogy képes volnék oda visszatérni, a mig a bárónő
               tartja ott utolérhetetlen leczkéit az illemről, az előzékenységről s a -
               becsületről.</p>
            <p>Most Z. gróf házánál jutottam nevelőnői álláshoz. A gróf s a grófné nem tudják, ki
               vagyok egy cseppet sem kiváncsiak rá. A nevelőnő s más hasonló polgári foglalkozásu
               egyének világa mélyen a lábuk alatt van, azzal ők nem törődnek. A hogy a
               Jupiter-csillag lakóihoz nem hat fel e siralomvölgyéből semmi hang: ép oly kevéssé
               hat fel ő méltóságaikhoz akármi, a mi a szürke polgári társadalomból való.</p>
            <p>A gróf idegen nemzetbeli, mint fiatal dragonyoshadnagy belészeretett a grófnőbe, s
               bár ura­dal­mai a holdban vannak s kardjánál nincs egyebe, hozzáadták a szép leányt
               három rendbeli nagy magyarországi birtokával együtt.</p>
            <p>Persze ő sietett idegen telepet csinálni a magyar birtokon. Gazdatisztje, vadásza,
               kocsisa, inasa, kertésze mind idegen, s magyarul csak béresei meg a lovai értenek.
               Meg én, a kire a kis grófnak s a kis komtesznak a nevelését bizták.</p>
            <p>A gróf - mint az olyan ember, a ki hirtelen cseppent bele valami nagy vagyonba -
               élvezi a gaz­dagság előnyeit. Vidám vadászczimborákat gyüjt össze, a kik fenekestül
               felforgatják a házat; hajdani tiszttársai sokszor meglátogatják; nagy ebédeket ad a
               kedvükért; a fedett lovagló­teremben carusselt tartanak, kisebb lóversenyeket
               rendeznek, kopókat dressziroznak, néha piros hajnalhasadásig kártyáznak, nagyokat
               isznak... ezt ők férfias kedvtelésnek hivják.</p>
            <p>A kis gróf - mint néző - résztvett ezekben a mulatságokban. Nagy nehezen tudtam
               meggyőzni róla, hogy ez nem járja. A gyermekeknek ilyen korban inkább az anyjuk
               mellett van helye, mint mulató férfiak között.</p>
            <p>A gyerekek különben vonzódnak hozzám, sőt mondhatnám, szeretnek. A grófnő az első
               napok­ban ott volt leczkéinken, figyelmesen hallgatta tanitásaimat, nehogy valami
               veszedel­mes tanokat csepegtessen gyermekei szivébe a teljesen ismeretlen
               polgárleány.</p>
            <p>Pedig eszemágában sincs. Szükségünk van a mi grófjainkra, báróinkra s én nem is várok
               tőlök polgári gondolkozást, csak legyenek legalább jó magyarok.</p>
            <p>Sétáinkon sokat beszélek az ősök viselt dolgáról, a kiknek arczképe a fegyverterem
               falán függ. Este, lefekvés előtt, a magyar történelemből regélek nekik. A kis gróf
               szeretne lenni Hunyadi János, Dugovics Titusz és Zrinyi Miklós; a kis leány meg
               Rozgonyi Cziczelle, a kinek: „lebke szellő lebegteti tengerzöld ruháját”.</p>
            <p>A grófné hamar észrevette szándékomat s szót emelt érte.</p>
            <p>- Több zene, s több franczia beszéd és kevesebb történelem, mondá, hidegen mosolyogva
               rám.</p>
            <p>- Téved, grófnő, mondám határozottan, - mert az ön családjában sok történelmi alak
               van; egyik ősük Mohácsnál esett el, a másik Zápolya hadvezére volt, a harmadik
               tanácsur volt a Bocskay udvarában. A gyermekeknek csak ismerni kell családjuk
               történetét?</p>
            <p>Kissé elpirult s kevesebb hidegséggel válaszolt.</p>
            <p>- Igaza van, sok hires ember került ki a mi családunkból. Csakhogy most más világ
               van, tette hozzá sóhajtva s halkan elfordult, hogy egy álló tükörben megigazitsa
               kissé megbomlott haját.</p>
            <p>Ez a nehány szó szeget ütött a fejembe, több figyelemmel kezdtem kisérni a grófnő
               viseletét s rájöttem, hogy sok szeretet van benne nemzete iránt, csak ügyesen föl
               kell éleszteni lelke­sedését. Föltettem magamban, hogy ezt a dolgot megkisértem, mert
               szivemen feküdt a két gyermek jövője, a kikre az a sors várt, hogy idegenné váljanak
               a hazában...</p>
            <p>A levele boldoggá tett, kedves Attila. Maga nagy dologra vállalkozott és én büszke
               vagyok magára.</p>
            <p>Azt irja, hogy egy törekvés lelkesiti munkájában, az a törekvés, hogy hozzám méltó
               legyen.</p>
            <p>Hát mi vagyok én tulajdonképpen? Szerelmes kis leány, kicsit makacs, kicsit hirtelen
               termé­szetü s talán egy kicsit... egy nagyon kicsit... jó. De mindez semmi. Ezért nem
               szükséges, hogy maga engem a megbecsülésnek valami széditő magaslatára állitson s oly
               szent félelem­mel közeledjék hozzám, mint Mózes az égő csipkebokorhoz. Mert
               tulajdonképpen nem is égő csipkebokor vagyok, hanem virágzó vadrózsabokor, a ki,
               kedves Attila, magának nyiladozom. Ugy bizony.</p>
            <p>Tehát szó se legyen többé róla, hogy maga igy meg ugy... méltó akar lenni hozzám.
               Inkább én igyekszem méltóvá lenni magához, erős hatalmas, nagy embernyi-emberhez, a
               ki oltalmazóm, támaszom, uram akar lenni - ha ugyan akar még. No igazán, mondja,
               akar?</p>
            <p>Nem csábitotta még el magát tőlem az én nagy vetélytársam: az ügyes-bajos dolgában
               önhöz forduló szegény magyar nép?</p>
            <p> </p>
            <p>
               Attila - Katinkának.</p>
            <p>Azt kérdezi tőlem: akarok-e még ura lenni? Abban a véleményben vagyok, szivecském,
               hogy ez nem az akarat dolga nálam. Az a boldog sors van nekem rendelve, az a
               hivatásom, feladatom, életczélom: hogy a maga ura legyek. A mint a patakok
               feltarthatatlanul a völgybe sietnek, a lejtők hajlása s a viz sulyának törvényénél
               fogva: épp oly feltarthatatlanul siet az én életem folyója a boldog házasság czélja
               felé. Ha akarnám, sem fordulhatnék többé vissza, mert életem napfényes, szelid
               hajlásu lejtői feléd vezetnek, édes mindenem s mert szivem, lelkem egész valóm belső
               sulyánál fogva hozzád kell jutnom, virágzó csendes, a nagy világtól elzárt völgyem,
               szerelmetes szép menyasszonyom!...</p>
            <p>Ne tartson tőle, hogy a szegény magyar nép veszedelmes vetélytársa lehetne magának,
               drágám. De hisz nem is komolyan mondja. Sőt maga örül leginkább, hogy a nép ügyében
               fáradozom.</p>
            <p>Éjjel-nappal szolgálatára állok e derék, szegény jó emberének, a kikre idegen uralom
               átka nehezül.</p>
            <p>Most még inkább résen kell lennem, mint azelőtt. A „rendszer” bukófélben van, nem
               sokára csődöt mond. Magyarország hajóját ők maguk akarták kormányozni, ők, a kik azt
               árulás utján hatalmukba keritették; a legénység, mely a hajóhoz tartozik, a
               kormányos, a ki azt meg tudná menteni, a hajóhoz lánczolt gályarab.</p>
            <p>Verőfényes, csendes időben sem tudták vezetni az elkobzott hajót; hát hogy tudják
               majd akkor, mikor haragosan megmozdul a tenger és sötét viharfelhők gyülnek az
               égre?</p>
            <p>Külső bonyodalom, háboruveszély van küszöbön. A „rendszer” hivei fejüket veszitve
               futkos­nak, fel s alá a fedélzeten, fühöz-fához kapkodnak, remegve vizsgálják a
               beborult eget s alattuk a háborgó tenger iszonyu hullámzását. Ha okosak volnának,
               feloldoznák bilincseiből a hajó népét és kormányosát, s felhivnák a szabaddá lett
               népet: mentsétek meg az elsülyedéstől hajótokat. A szabaddá lett hajósnép bizonyára
               megmentené.</p>
            <p>De e helyett mit tesznek? Ingerlik, vérig boszantják a meglánczolt nemzetet, hogy
               készület­lenül kitörésre, lázadásra birják s elbánjanak vele, vérbe fojtsák korai és
               esztelen zendülését.</p>
            <p>Borzadva irom le a szót, édes angyalom: a hatalom korai forradalomba akarja hajtani a
               magyart. Most még ő az erősebb; készületlenül, szervezetlenül, fegyvertelenül most
               még elbánhat velünk. Fél, hogy a nemzet, mint valami hatalmas, fiatal élőfa, kiheveri
               a rajta ejtett sebeket. Fél, hogy az álladalomnak külső bonyodalma esetén a
               megoldatlan magyarkérdés lesz az a fedetlen Akilles-sark, melybe az ügyes ellenség
               belelőheti a mérgezett nyilat. Tehát mielőtt háboruja lenne, meg akarja oldani a
               magyar-kérdést; vérrel és vassal akarja gyökeresen meg­oldani.</p>
            <p>A félelem, hogy a gonosz, véres terv sikerülhet, nem hagy aludni s csaknem
               elviselhetetlenné fokozza lázas tevékenységemet.</p>
            <p>Irtam, üzentem barátaimnak, sok valamennyien kötelezték magukat, hogy a maguk
               hatás­körében mindent megtesznek a nép felvilágositására és lecsendesitésére.</p>
            <p>Képzelje, drágám, hogy akadtak kezem közé a pokoli terv szálai.</p>
            <p>Egy reggel jókedvüen ébredtem fel, magáról álmodtam, egyetlenem. Beállit hozzám egyik
               kliensem, egy jól táplált, poczakos községi biró.</p>
            <p>- Csés’ jó reggelt kivánok, nagy jó uram.</p>
            <p>- Adj’ Isten, Márton. Mi jót hozott?</p>
            <p>- Semmi jót, tekintetes ur. A falunkban valami gyanus emberek járnak, Kossuth
               apánktól hoztak - ugy mondják - üzenetet s a nép elhiszi. Pedig, Isten látja
               lelkemet, pernahajderek azok a jó madarak, a kik soha szinét se látták Kossuth
               apánknak. Ki tudja, micsoda rossz járatban vannak?</p>
            <p>- Eltalálta, Márton, valami gazemberek lesznek. Mért nem fogatta el őket?</p>
            <p>- A nép pártjukat fogja, monda Márton gazda, aggodalmasan csóválgatva meg fejét,
               melyen teknőbéka héjából készitett görbe fésü fogta össze a patriarkális, hosszu ősz
               fürtöket. - Összeharangozták a jámbor embereket a Kossuth nevével, a kiknek nagyon a
               szájuk ize szerint beszélnek, hirdetvén, hogy - a mit ugyis mindnyájan tudunk -
               hunczut a német; hogy ezután nem kell adót fizetni, hogy Türr Pista puskát hoz, meg
               olasz segitséget; meg hogy követem alássan, az uraknak ne higyjenek, mert meg vannak
               a némettől vesztegetve. Én egy szót se hittem el nekik s idejöttem nagy jó uramhoz,
               hogy téritse eszére a népet, mely már arról beszél, hogy fegyvert fog.</p>
            <p>Felugrottam ültömből s nyugtalanul jártam fel s alá a szobában, aztán megálltam a
               derék öreg ember előtt s vállára tettem kezemet.</p>
            <p>- Hát csak maga nem hitt el nekik semmit, derék barátom? Ne is higyjenek nekik, mert
               a kéz ugyan Ézsau keze, de a hang a Jákob hangja, a magyar nép halálos ellenségeinek
               a hangja... Üljön le barátom, mig én befogatok. Rögtön kocsira ülünk, mert nincs
               veszteni való időnk, ha meg akarjuk csipni a gonosz gyujtogatót, a ki tüzcsávával jár
               a házunk körül.</p>
            <p>Néhány percz mulva be volt fogva s mi kocsira ülve, sebesen hajtattunk a falu felé,
               hol a hatalom ágensei szerencsét próbálnak.</p>
            <p>Gyönyörü utunk volt. Jóravaló magyar falukon mentünk végig. A nádfedeles, hófehérre
               meszelt házak, a tiszta udvar, az itatóra hajtott kövér, fehérszőrü tehenek - a jólét
               megannyi jelei - jólestek szivemnek. Virágzó akáczfák rezgő árnyéka vetődött az
               országutra, melynek porában nagyon sok tömzsi, egészséges, pirosképü gyermek
               kiabálása hirdette a magyar faj életrevalóságát, szaporaságát, a magyar faj
               jövőjét.</p>
            <p>Egyik falu felett, fákkal beültetett dombon, régi urasági lak tekintett a völgybe le.
               Olyan kastély, mint a hol maga teljesiti, drágám, magyar nőhöz méltóan, nemes
               küldetését.</p>
            <p>Magára gondoltam, szerelmesem s nagy erőt éreztem a rám váró nehéz feladattal
               diadalmasan megküzdeni.</p>
            <p>Mikor a faluba beértünk, mindjárt feltünt a felfordulás képe. Mintha ünnep volna, az
               égető tavaszi munkaidőt henyéléssel töltötték el az emberek; csak az asszonyok
               dolgoztak otthon, szőttek-fontak, vásznat teritgettek a napra, sütöttek-főztek, s
               egy-egy fiatal anya, a ház pitvarába ülve, szemérmesen kibontva patyolat ingét, siró
               csecsemőjét szoptatta meg.</p>
            <p>Villámként járta át fejemet egy életrevaló gondolat. Ismerve a magyar asszonynak nagy
               befolyását a magyar emberre, elhatároztam bizalmasan hozzájuk fordulni, s velük verni
               meg a furfangos gonosz ellenséget, megtörve a végzetes befolyást, melyet Kossuth
               hamisitott levelével a falu férfiai ellen pillanatnyira gyakoroltak. Közöltem
               Mártonnal, a ki nagyon jónak és czélhozvezetőnek találta.</p>
            <p>Megállitottuk a kocsit s az egyik esküdt háza előtt leszállva, beléptünk az udvarra.
               A menyecs­ke elverte a ránk rohanó kuvaszokat s megkinált, hogy kerüljünk beljebb, a
               hüvösön tartott, tükörtiszta belső szobába, hol a falak mindenféle varrottasokkal
               voltak beaggatva s a hol a tornyosra vetett nyoszolya a ház gazdájának jólétére
               vallott.</p>
            <p>- Isten hozta nálunk a tekintetes urat, - mondá nagy szivesen az asszony,
               megszokásból kötényével megtörülve a széket s az asztalt, bár egyetlen porszem sem
               volt rajta.</p>
            <p>- Hol az apjuk? - kérdezém, gyöngéden megveregetve a piruló menyecskének naptól
               meg­aranyozott, fiatal képét.</p>
            <p>- Valami dolguk van a községházán. Ugy mondják, hogy Türr Pistától kaptak
               üzenetet.</p>
            <p>- Kaptak ám a némettől, - mondám, helyet foglalva s erősen az asszonyka szeme közé
               nézve.</p>
            <p>- Ugyan ugy-e? - szólt álmélkodva s zavarában a piros kötője szélét rángatva.</p>
            <p>- Csudálom olyan sok józan, okos embertől, hogy bolonddá hagyták magukat tenni.</p>
            <p>- Bolonddá? kérdé restelkedve az asszony.</p>
            <p>- Bizony bolonddá, aranyos hugom. Hetedhétországon nevetni fognak más falubeliek a ti
               luddá tett férfiatokon, ha ugyan nagyobb veszedelem nem lesz belőle s nem folyik vér,
               nem üt ki a tüz a fedélen s nem lesznek a csendes házatoknak halottjai.</p>
            <p>- Jézus Mária Szent József, kiáltá a menyecske, kezét összecsapva s oly fehér,
               szintelen arczczal, mint a leesett hó. - Már pedig fegyver is van a hijuban s a falu
               kovácsa minden kaszát kiegyenesitett az éjszaka. Gazdám uraimék Türr Pistát meg
               Kossuthot várják, a ki két­százezer taliánnal jön a tenger felől.</p>
            <p>- Jön bizony a zsandár meg a vasas német. Azok a jó madarak azért bujtatják fel a
               népet, hogy készületlenül leverjék. Ha azután csakugyan jön Türr Pista, nem lesz
               kinek a kibontott zászlója alá menni, hiába hoz puskát. Hanem nem kell félni, aranyos
               hugom, éppen jókor jöttem a Márton gazda hivására. Szedje össze a falu asszonyát
               valamennyit, fogjanak guzsaly­nyelet meg sodrófát, hadd verjük a hátához adta
               spiónjainak, hadd muljék el a kedvük máskor is idejönni, hogy rossz fát tegyenek a
               tüzre.</p>
            <p>Került-fordult az asszony mint a szikra s egy jó negyedóra mulva a ház előtt gyült
               össze a falu minden asszonya, a kiknek aztán világosan megmagyaráztam a dolgot, s ugy
               feltüzesitém őket, hogy mentek volna már még a tatár elibe is, ugy fel voltak
               paprikázva.</p>
            <p>A hogy a községházához megérkeztünk, nagy, éktelen lárma hallatszott ki a nyitott
               ablako­kon. Rossz, rozsdáscsövü, kovás puskák, kiegyenesitett kaszák s jó csátibotok
               voltak kivül a falhoz támogatva.</p>
            <p>Az ivó ugy zsongott a beszorult sok embertől, mint a méhkas. A jól beborozott, lármás
               embe­rek közt, egy felforditott hordó tetején beszélt az egyik üzenethozó. Első
               szempillantásra láttam, hogy felbérelt spión, a ki egész életét e nemes mesterségnek
               szentelte, s a kinek rut, veres arczára a nemes foglalkozás ugyancsak világosan
               rányomta bélyegét. Rekedten, össze­szoritott ököllel kiabált, a mellét verte s
               égre-földre esküdözött, hogy minden szava tiszta igazság.</p>
            <p>Éppen rólunk, földbirtokosokról és magyar urakról beszélt, a kik megcsaljuk a népet s
               a hátuk mögött eladjuk a hazát az idegennek.</p>
            <p>Egy-egy józanabb gazdaember tiltakozott s beleszólt a véresszáju beszédjébe.</p>
            <p>- Hallja az ur, ne bántsa az urakat, mert azt nem engedjük...</p>
            <p>- Ágra velük, kiáltá a spion, vadul forgatva szemeit s rémülten meredve rám, a mint
               szemre­való menyecskék élén elálltam az ivó kijáratát.</p>
            <p>A mi erre következett, egyetlen percz müve volt.</p>
            <p>Az asszonyok berohantak a férfiak közé, a kik ellenállás nélkül nyitottak utat a
               menekülni készülő népszónokig. Csakhamar négy-öt asszony fogta az ipszét, kegyetlenül
               végigsimo­gatva a hátát guzsalynyelek parázsütéseivel s elhalmozva őt mindazzal a
               czimmel, a mit csak haragos asszonyok képzelete a küzdelem hevében kitalálhatott.</p>
            <p>A megmotozott ügynököknél kompromittáló leveleket találtam a rendőrbiztostól, ki
               nagyon is átlátszó tolvajnyelven kérdezősködött: érik-e már a vetés s munkába
               állhatnak-e már az aratók; aratók alatt bizonyára a készentartott katonaságot és
               zsandárságot értve.</p>
            <p>A lefülelt népszónok helyét elfoglalva, röviden megmagyaráztam a népnek, mily nagy
               veszély­ben forgott. Megérttettem velük, hogy a magyar népet jégre akarják vinni
               halálos ellenségei. Nyugalomra, csendes, békés munkára hivtam fel őket, mert mi
               várhatunk. A nélkül, hogy fegyvert fognánk, a nélkül, hogy vér folynék:
               győzedelmeskedni kell a nemzet igazságos ügyének.</p>
            <p>Az asszonynép azalatt szép szerével kapaczitálta édes urát. A kaszákat s
               használhatatlan kovás puskákat hamarosan elrejtették. Mire nagy trombitaszóval két
               század vasasnémet nyargalt be a falu főutczáján, a „fenyegetett rend”
               helyreállitására: akkorra már csendesek voltak az utczák, s az én polgártársaim
               lebocsátott zsalugáterek hüvös árnyékából nézték a végigvonuló lovasságot, némileg
               szégyenkezve rajta, hogy ezen a napon fényesen bebizo­nyosodott az asszonyok
               okossága, ők ragadván magukhoz a falu kormányát...</p>
            <p>Késő este volt, mikor hazafelé mentem.</p>
            <p>A holdvilágos éjszakán szerelmes gondolataim voltak, ugy szerettem volna mindazt
               magának elmondani, drágám.</p>
            <p>De maga távol volt, pedig szerettem volna tudni, meg van-e elégedve velem?</p>
            <p>Nem azért, a mit tettem - mert hisz nem tettem semmit; - hanem a jó szándékért, a mi
               a szive­met csordultig megtöltötte.</p>
            <p> </p>
            <p>
               Katinka - Attilának.</p>
            <p>Én is tettem valamit, kedves Attila, nemcsak maga. A könyek végigfolytak az arczomon,
               oly jóizüen nevettem a maga asszonyszövetségesein, paraszt Dobó Katinczáin. Mert - ha
               még nem tudná, - nekem még abban is magyar természetem van, hogy sirva vigadok. Igen,
               igen, a szemem mindjárt tele lesz könynyel, ha nevetek. De nem ezt akarom érteni
               azalatt, hogy én is tettem valamit.</p>
            <p>Tegnapelőtt reggel, a mint nehány perczczel napfelkelte előtt a parkban sétáltam,
               váratlanul a grófnővel találkoztam.</p>
            <p>A fák felső, vékony galya élesen meg volt világitva, de a törzs még árnyékban
               volt.</p>
            <p>A grófnő halvány volt kissé, azt mondta, az éjjel rosszul aludt. Egy jó darabig
               szótlanul és kedvetlenül lépdelt mellettem. Sürü lombfolyosón áthaladva, a park
               végéhez jutottunk. Hirtelen, mintha felülről hullna alá, szél futott át az ágakon. A
               tavalyi száraz levelek hulltak az utra, gyepre, a grófnő ruhájára és fejére. Mintha a
               gyenge tavaszi szél a napfényt meg­mozgatná, oly eleven hullámzás támadt az egész
               kertben.</p>
            <p>A napfénynek ez a hullámzása átcsapott a szomszédos mezőkre, rétekre, szántásokra, s
               mint mosoly az arczon, az egész vidéken átsuhant.</p>
            <p>Figyelmesebben nézve a grófnőt, könyeknek nyomait vettem észre szép arczán.</p>
            <p>- A grófnő sirt, mondám, megállva s őt is megállásra birva.</p>
            <p>Rám nézett s félig elfojtott, halk sóhajjal könnyitett szivén.</p>
            <p>- Egész éjjel nem aludtam. Sirtam is egy keveset, s most fáj a fejem az
               álmatlanságtól. Egy könyvet olvastam az este... irtóztató könyv az. Metsző igazságok
               vannak benne, megfájdul bele az ember szive, ha olvassa.</p>
            <p>Erősen a szemébe néztem.</p>
            <p>- Csak egy könyvet ismerek olyant grófnő, melyről felteszem, hogy álmatlan éjszakát
               szerez minden magyar nőnek. Alföldi röpirat a magyar nők hivatásáról. Én megvettem a
               minap, elolvastam, asztalomon feledtem, igy kerülhetett - igazán mondom, hogy
               akaratom ellen - a grófnő kezébe.</p>
            <p>- Igen, az Alföldi könyve volt. Ki ez az ember?</p>
            <p>- Azt hiszem, álnév. Ugy mondják egyik vezérpolitikusunk.</p>
            <p>- Akárki irta, könyve alkalmas felrázni bennünket, magyar nőket, a kik az utóbbi
               időben szinte belerozsdásodtunk a nagy tétlenségbe. Semmit sem tettünk, hogy védjük
               nyelvünket. Nézzen meg engem. Őseim kurucz generálisok voltak s az én gyermekeim nem
               tudnak magyarul. Minden idegen e házban, hol a százados hársfák alatt magyar urak
               tanácskoztak s döntöttek el országos fontosságu ügyeket. Szégyenlem magamat.</p>
            <p>- Nincs mit szégyenelni, grófnő, válaszoltam szeliden, révedező tekintetét keresve. A
               kor hibája, nem egyedül az öné, hogy összetett kezekkel nézzük nemzetünk romlását.
               Elég az, hogy már tudatára jutott nemes, nagy hivatásának. Idegen emberhez ment
               férjhez, grófné - ne ütődjék meg őszinteségem felett, ez már szokásom - neki kell az
               ön kedvéért megma­gya­rosodni s nem megforditva. Ezek az ő emberei: inasa, kocsisa,
               vadásza, kuktája, szobalánya, egytől egyik jó magyar lesz, ha ön akarja, grófnő. Egy
               szavába kerül, s a gróf maga is kész­ségesen elsajátitja a nyelvet, melyen gyermekei
               és felesége beszélnek, s mely nyelve azon országnak, hol rengeteg, fejedelmi birtokai
               vannak.</p>
            <p>- Igaza van, kisasszony - mondá a grófnő, - nem is olyan áldozat az, a mit tőlük
               kiván: csak egy kis hüséget s ragaszkodást kér nyelvünkhöz. Ahhoz az édes, szép
               nyelvhez, melyet anyánktól tanultunk.</p>
            <p>E közben keskeny gyalogutra tért a grófnő, mely a szántóföldekre vezetett. A földből
               mezei virágok bujtak elő, a fák már virágozni kezdtek. Libák, előre nyujtott nyakkal,
               kigyó­sziszegéssel rohantak felénk. Kicsinyeiket féltették tőlünk.</p>
            <p>Az aranyos verőfényben méhek döngicséltek és érczszinü musliczák lepték el a grófnő
               vállait. Kendőjével hajtotta el az apró legyeket, melyek ujra visszajöttek.</p>
            <p>Néhány sor barázdán mentünk át. A grófnő elegáns kis czipője elmerült a friss
               szántásban. A végtelen tábla felszántva feketéllett, az ekevasak, mint erdei
               forrásvizek, ugy csillámlottak messziről. A béresek kis, mozgó pontoknak látszottak,
               a mint az eke után ballagtak.</p>
            <p>Öreg akáczfa alatt állottunk meg, mely alatt szántó-vető emberek pihentek édesdeden,
               jól végzett munka után. A grófnő hirtelen felém fordult.</p>
            <p>- Nem vagyok kiváncsi és illetlenségnek tartanám az ön titkai után kutatni; de
               érdeklődöm ön iránt, mert gyermekeim csodálatosan szeretik s mert viseletében van
               valami, a mi elárulja, hogy azelőtt magas állást foglalt el a társadalomban.</p>
            <p>- Jól sejti, grófnő, - válaszolám, - én gazdag ember lánya vagyok. Odahagytam
               atyámat, oda­hagytam a fényüzést és kényelmet, melylyel körülvett, odahagytam
               mindent, a mi kedves volt nekem, mert atyám fiatal nőt hozott a házhoz, a ki nem
               méltó rá, hogy anyámnak nevezzem.</p>
            <p>A grófnő kezét nyujtá és bizalommal nyugtatta rajtam tekintetét.</p>
            <p>- Jól sejtettem, gyermek. Ön inkább arra való, hogy barátnőm legyen, mintsem hogy
               gyerme­keimet nevelje. Mondja, mit tenne az én helyzetemben?</p>
            <p>- Egyszerü dolog, grófnő. Jó magyarokat nevelnék gyermekeimből s jó magyar embert
               csinálnék férjemből.</p>
            <p>- De hogyan?</p>
            <p>- Csak akarni kell, grófné. Nagy dolgokra képesek a nők.</p>
            <p>Itt elbeszéltem neki az ön paraszt asszonyainak történetét, a kik férjeiket jó utra
               téritették s csuffá tették a bujtogatókat, mikor már érni kezdett gonosz tervük
               vetése.</p>
            <p>Mélyen elgondolkozott, aztán a lelkesedés lángja fénylett tekintetében.</p>
            <p>- Ők jobban átértették a magyar nő kötelességét e nehéz időkben, mint én. Az egyszerü
               paraszt menyecskék hazafisága előtt meghajtom fejemet s jó példát veszek róluk.</p>
            <p>Ujra elindultunk s felértünk a tetőre. A gróf jött felénk a cserjés felől magasszáru
               vadász­csizmában, arczán piroslott az élet, szemei ragyogtak.</p>
            <p>- Mi jutott eszedbe - mondá németül - nem a te kis lábacskádnak való ut ez...</p>
            <p>Mielőtt a grófnő felelhetett volna, a gróf kutyája az ut egyik fája felé rohant. Egy
               alvó bőregér esett le a fáról s a hogy érezte a kutya forró leheletét, csipogni és
               menekülni kezdett, Vulkán utolérte, ekkor hátára feküdt s apró fekete szemei
               kétségbeesetten csillogtak. Feléharapott piczike szájával; elszántságának nagy hatása
               volt Vulkánra, mert farkát lábai közé huzva, nehányszor megkerülte és
               elsompolygott.</p>
            <p>A grófnő mélyen fellélegzett s az esemény helyéhez óvatosan közeledve, férjéhez
               fordult.</p>
            <p>- Hivd vissza kutyádat. Szegény, szegény bőregérke.</p>
            <p>Karonfogva mentek a dombon lefelé. A grófnő az egész uton mély gondolatokba volt
               merülve s csak egyszer fordult hozzám e szavakkal, melyek elárulták a lelkében
               végbemenő nagy belső küzdelmet:</p>
            <p>- Még a tehetetlen kicsi bőregér se hagyja magát. Hát mi hogy hagynók, ugy-e Katinka?
               mi magyarok?...</p>
            <p>S a grófi kastélyban e naptól kezdve uj világ kezdődött, kedves Attila: magyar
               világ.</p>
            <p>Levelem már is hosszura nyult, pedig még sok, nagyon sok mondani valóm volna.
               Különösen levelének azon részére, melyben szerelemről ir. Azt mondja, hogy életének
               napfényes, szelid hajlásu lejtői felém vezetnek. Felém!...</p>
            <p>Szivem csordultig van boldogsággal és hálával a sors iránt, hogy minket egymásnak
               teremtett. Mert igazán egymásnak vagyunk teremtve, kedves Attila.</p>
            <p>Irjon valamit atyámról. Sokat gondolok rá s nagyon nehéz tőle távol élni. Miért is
               oly vak az az aranyos, jó papa? Ha nem volna oly vak, - ha nem vakitaná el a kései
               szerelem egy őszi rózsa iránt - mily megelégedettek lehetnénk.</p>
            <p>Hanem nem panaszkodom. Erőszakosan elfojtom könyeimet s erős hittel várom a napot,
               mely minden félreértést eloszlat köztünk s nekem szabad lesz kedvem szerint ölelni és
               csókolni - a papámat. Ugy-e, elbizott hősöm, maga azt hitte, hogy nem a papáról,
               hanem magáról lesz szó?</p>
            <p>Csak hátrább az agarakkal, fiatal ur... édes... édes Attila.</p>
            <p> </p>
            <p>
               Attila - Katinkának.</p>
            <p>Megnyugtathatom: ura-atyja teljesen jól érzi magát. Azaz dehogy teljesen; csak
               annyira, a mennyire az olyan apa érezheti magát, a kinek egy kedves, jó leánya s egy
               rossz felesége van s a rossz felesége helyett a jó leányát üzi el magától. Okosan
               cselekszik az olyan ember?...</p>
            <p>A szomszéd megyékben is nagy hire van a Z. grófi család jóutra térésének s a
               közvélemény a maga nagy érdemét látja benne. Emlegetik is, áldják is magát érte
               honfitársai.</p>
            <p>Egész legenda veszi körül nevét, édes angyalom, mint Dobó Katiczáét.</p>
            <p>A mi mozgalmunk pedig a hatalom szemeláttára napról-napra terjed s magával ragadja a
               környék értelmiségét.</p>
            <p>Kiadtuk a jelszót: mi várhatunk és békés társadalmi uton szegülünk ellen az idegen
               kormány rendelkezéseinek. Nem szitunk mi fegyveres felkelést, nem csinálunk mi
               forradalmat. Sokkal kevesebb a magyar vér, hogysem könnyelmüen koczkáztatnók
               kiontását.</p>
            <p>Hanem hát élni élünk, akár tetszik Bach urnak, akár nem. Élünk, dolgozunk,
               takarékos­ko­dunk, összetartunk, nehogy a nemzet mesterséges elszegényitésének
               rendszere sikerüljön.</p>
            <p>Ha nyelvünk ki van zárva az iskolából s a közéletből, megőrizzük szüzies
               érintetlenségét a családban, baráti körben, magunk között. Az idegen nyelvet nem
               vesszük be, kilökjük magunkból, mint az egészséges, fiatal test a beléje került
               méreg-anyagot.</p>
            <p>A megye közszelleme teljesen felébredt. Egyesületeket alkotunk, olvasókörökbe vonjuk
               az értelmesebb nép nagy tömegét, pénzintézetek alapitásán fáradozunk; ha valamelyik
               magyar birtok eladó, közös erővel vesszük meg, nehogy a föld, idegen kezekbe jusson,
               mert a kié a föld, azé az ország.</p>
            <p>Nyelvét, hazafias érzését, összetartását ápolva, anyagi jólétén fáradozva: nem
               törülhető el a föld szinéről a magyarok tömege. Az ilyen lelkes, hatalmas nép testén
               olyan az idegen hatalom, mint az élőfába bevert vasszegek. Ártani tud a fának, de
               elölni, növésében meg­gátol­ni már nem tudja őt.</p>
            <p>A nép sohasem hallgatott jobban ránk s mi sohasem éreztünk inkább együtt a néppel,
               mint most.</p>
            <p>Együtt élünk - ez a jelszó, mert együtt meghalni ráérünk még nagyon.</p>
            <p>A lelkesedést fokozzák a gyakori összejövetelek.</p>
            <p>Egyik udvarháztól a másikig csengős, négylovas hintókban járnak a birtokosok. Ha
               össze­jönnek s valamelyiknek franczia vagy angol ujsága van, mely a külső viszonyok
               bonyoló­dásáról, a külpolitika egének sötét elborulásától ad örvendetes hirt: akkor
               megállitják a fogatokat s állva olvassák fel a vidám hirt oly hangon, hogy az erdő
               visszhangzik bele. Aztán jókedvüen, reménykedve keresik fel valamelyikük házát s késő
               éjszakáig poharaznak együtt, mig a czigányok szivszakitó, bánatos nótákat huznak.</p>
            <p>Ha előbbi, czélnélkül eltöltött fiatal éveimre visszatekintek, sokkal jobban tetszik
               ez a nyugodt tevékenység, ez a munkás élet nekem.</p>
            <p>A takarékosságnak, előrelátásnak, körültekintésnek és józan fukarságnak kora ez, épp
               ugy, mint mikor a gazdára rossz, szük esztendők járnak s ő összehuzódva, de a jobb
               évek reményét fel nem adva, éldegél a kisebbik jószágán; szegényesen, de nagy
               önbizalommal.</p>
            <p>Megvirrad még valaha! Ezt a reményt akarom ébrentartani azokban, a kik hallgatnak
               reám. Megvirrad még, magyarok. Lesz még szőlő lágy kenyérrel, mint a nóta
               mondja...</p>
            <p>Hanem a politikából elég lesz, szivecském, nem untatom vele többé.</p>
            <p>Anyám elutazott Ottóékhoz. Szegény sógorom már két év óta szenved sulyos
               torokbajában, bejárt már vele minden valamire való fürdőt, s most ujra rosszabbul
               van. Eliz sietve hivta anyámat. Ha meghalna, ha elvesziteném őt, a kinél sohasem
               szerettem jobban senkit - a férfiak közül! Rossz előérzetem van, Katinka, hogy
               elveszitem legjobb barátomat...</p>
            <p>Szomoruságomban nagyon vágyódom, drágám, a maga szive után, hadd osztanám meg magával
               bánatomat.</p>
            <p>Katinka, egyetlen szerelmem, egyetlen vigasztalóm a földön te vagy.</p>
            <p>Ugy érzem, hogy nem soká állom ki nélküled. Oly erős sóvárgás fogott el utánad!
               Szeretnék arra a mesebeli repülőköpönyegre ülni, mely egy pillanat alatt oda vitte az
               embert, a hová akarta.</p>
            <p>Nem tudom, mi ez. Hiszen én mindig rólad gondolkozom, egyetlenem, de gondolataim
               nyugodtak, könnyüek és aranyosak - mint azok a bárányfelhők, melyek a nap közelében
               vannak.</p>
            <p>Hanem most izgatott, nyugtalan, lázas vagyok. Nem tudok - mint máskor szoktam -
               derülten gondolni a jövőre. Balsejtelmek fognak el, valami közeledő veszély árnyéka
               ijesztget, vagy még inkább: földre vetődő árnyéka a fejem felett keringő sasnak, mely
               reám lecsapni készül...</p>
            <p>Ne nevess ki, édes Katinkám, hogy megnevezhetetlen és megfoghatatlan aggodalmak
               gyötrik szegény fejemet. Szokatlan dolog ez nálam. Be kell várnunk a készülő
               események fejlődését.</p>
            <p>Hanem akármi legyen is megirva sorsom csillagában, egyről biztositlak, véghetetlen,
               igaz, örök szerelmemről.</p>
            <p> </p>
            <p>
               Katinka - Attilának.</p>
            <p>Nem csodálkozom, hogy balsejtelmek gyötrik szerelmesem, mert azt tapasztalatlan
               asszonyi eszemmel én is sejtem, hogy a hatalom nem nézi el nyugodtan önöknek hazafias
               müködését, mely minden valószinüség szerint régóta szálka az ő szemében. Vigyázzon
               hát magára, legyen óvatos.</p>
            <p>Azt irja, erős sóvárgás fogta el utánam. Bevallom, nekem is vannak néha oly
               pillanataim, mikor zugolódom a sors ellen, mely oly messze vetett bennünket
               egymástól. Hanem aztán lecsendesitem szivemet a viszontlátás verőfényes
               gondolatával.</p>
            <p>Bizonyára szép alkonyi nap lesz, mikor mi ujra találkozunk; én legalább ugy hiszem.
               Lángoló iv fog átnyulni a Vágon a lemenő naptól. A mesebeli aranyhid, melyen a
               mesebeli királyfi Tündér Ilonához jut.</p>
            <p>Aztán meleg őszi este lesz. A maguk házának kertjét holdfény ragyogja be. Éles,
               fekete árnyékot vet a legkisebb levél; rózsák utolsó illatjukat lehelik majd
               szanaszét.</p>
            <p>Mi meg bent leszünk a házban, a hol maga a szerelméről beszél nekem.</p>
            <p>Aztán kivágyódunk a kertbe, a haldokló rózsák közé. Egymást átkarolva lépünk ki s
               boldog nevetésünk visszhangzik a holdfényes utakon...</p>
            <p>Ime, igy képzelem én el a mi találkozásunkat, mert őszintén bevallom, hogy a
               viszontlátás gondolatával én igen sokat foglalkozom az utóbbi időben. Azt hiszem, ez
               is egyik neme annak a sóvárgásnak, a mit maga érez...</p>
            <p>Ebben a házban a grófnő fenekestül felforditott mindent. A grófnak nincs ellenvetése
               a magyar világ ellen, sőt természetesnek tartja azt. Inasok, kocsisok, vadászok,
               szóval az egész idegen népség magyarul tanul; a világért se nevetnénk ki őket barbár
               kiejtésükért, mely alkalmas tökéletesen csuffá tenni szép, zengzetes honi
               nyelvünket.</p>
            <p>Maga a gróf is kezd nagy patrióta lenni; nemes elhatározásáért gazdagon megjutalmazza
               a grófnő szerelme.</p>
            <p>Egyszóval, itt nincs mit tenni többé, kedves Attila, de ha valami - a mitől félek -
               közbe nem jő, itt maradok mindaddig, mig... mig maga haza nem visz Andrásfalvára.</p>
            <p>Nagyon szeretnék már édesanyjával találkozni. Ő már nem ismerne rám, mert csak leány
               koromban látott kétszer. Mi voltam én még akkor? Higyje meg, nem sokkal voltam
               nagyobb mint az öklöm.</p>
            <p>Boldog volnék, ha meg tudnám hóditani édesanyja szivét, ha ismeretlenül is megnyerném
               tetszését s fiának szánna, méltónak tartana egyetlen fiához.</p>
            <p>Ugy-e, bohó terv, édes szerelmesem? Pedig, ki tudja, mit hoz a jövő?</p>
            <p>Akármit hoz, én meg nem ijedek, a meddig biztos vagyok szerelméről. Szerelmét birva,
               biztosnak érzem magam a sors csapásai ellen. A végzet meg fog hajlani a mi erős
               akaratunk előtt, s bekövetkezik az a holdfényes, szép őszi este, melyről álmodozom, s
               mely bennünket ujra összehoz.</p>
            <p>Jaj, de még hosszu idő van odáig, hisz még csak május elején vagyunk. Még csak most
               zöldült ki az a rózsabokor, melynek kései őszi rózsáit leszedjük a viszontlátás
               pillanatában, egy holdvilágos szeptemberi estén.</p>
            <p>Kedves Attila! Maga bátor, erőslelkü férfi, a ki tisztában van tettének
               következményeivel, s a ki a hatalom részéről üldözésre, börtönre, mindenre el van
               készülve.</p>
            <p>Én is el vagyok készülve rá, hogy magát baj érheti. Hanem azért legyen nyugodt. Én
               minden körülmények közt méltó akarok maradni magához, s a nemzet előtt csak
               diszkoszorut von feje köré a hatalom üldözése.</p>
            <p>E tudatban én nem igen tartok a feje fölött keringő s talán lecsapásra készülő sasnak
               (a kétfejü sasnak) földre vetődő árnyékától. Mert hisz maga az egész sas is csak
               árnyék...</p>
            <p>Isten vele, drágám!</p>
            <p> </p>
         </div>
         <div type="chapter">
            <head>
               TIZENHARMADIK FEJEZET.Eliz
                  naplója.
            </head>
            <p>Ottó hosszas, kinos haláltusa után elhunyt. Az utolsó huszonnégy órában már nem volt
               eszméleténél, meghalt a nélkül, hogy bennünket, a kik halálos ágyát körülállottuk,
               megismert volna s elbucsuzott volna tőlem, a ki - korábbi, érett elhatározásomhoz
               képest - még csak nem is követhetem őt a másvilágra, mert - anyának érzem magam.</p>
            <p>Több, mint két évig tartott Ottó lassu elhalása. Napról-napra láttam hervadni,
               fogyni, össze­menni. Megszoktam végre a rettenetes gondolatot, hogy el kell
               pusztulnia; szivem elfásult, megkövült, az állandó kinban, az örökös
               aggodalomban.</p>
            <p>Hogy ragaszkodott az élethez s hogy remélt a legutolsó pillanatig! Már fel se tudott
               kelni ágyából, oly gyenge volt s alig várta a nyarat, hogy fürdőbe mehessen; a
               fürdőtől teljes meg­gyógyulását várta. Hives fenyves erdők balzsamos levegője után
               vágyakozott. S később, ha megerősödött, jéghideg tengeri fürdő után, honnét délig
               csak ablakából nézi, mint száradnak fehérré az utak s derült árnyak mint szaladoznak
               a ház előtt. A tengeren hófehér vitorlák csillámlanak s maga a roppant viztömeg oly
               mozdulatlanul fekszik, mint egy óriás darab smaragd-kő...</p>
            <p>Nem juthatott többé oda. Hajója más tengerre szállt, a halál sötét, végtelen
               tengerére, honnét nincs többé visszatérés.</p>
            <p>Miért van az, hogy a szeretet és szerelemnél erősebb a halál s hogy az élet mégis
               erősebb a halálnál!</p>
            <p>Az élet, melyet szivem alatt érzek, diadalmasan megküzd a halállal, mely tőlem Ottót
               el­ragadta. Még bánkódni sem szabad kedvem szerint, hisz megárthatna Ottó
               gyermekének, a kiben uj életre fog támadni, (hogy elpusztult szép arczának mása
               szemem előtt álljon mindig) - az én szerelmes uram.</p>
            <p>Mily nehezen várom a kis ismeretlent, a kis árvát, Ottó szerelmének zálogát, a kit ő
               vigasz­talásul hagyott nekem.</p>
            <p>Fog-e hasonlitani hozzá? Lesz-e olyan lágy pillantásu szép szeme, mint neki volt? Reá
               fog-e emlékeztetni a mozdulata, hangja, egész valója? Az a kicsiny harmatcsepp lesz-e
               ő, melyben visszatükrözik az én örökre leáldozott fényes napomnak végső, legszebb
               sugara?</p>
            <p>Olyan e gyermek, mint egy felbontatlan levél, melyben Ottómtól kedves üzenet
               foglaltatik számomra; feltöretlen pecsét őrzi drága titkát, mig szegényke meg nem
               születik s én fel nem találom vonásaiban az én elvesztett üdvösségemet.</p>
            <p>Magamba mélyedve gyászolom őt, a kit oly későn tanultam ismerni s a kit oly korán
               elvesztettem...</p>
            <p>Nem sokat törődöm a világ folyásával s az emberekkel és nem lehetek vigasztalására
               öreg jó anyámnak a balsors csapásai alatt.</p>
            <p>Nem elég szegény öregasszonynak, hogy leánya korai özvegységre jutott, tegnapelőtt a
               kormány elfogatta egyetlen fiát.</p>
            <p>Mostani lelkiállapotomban nem vagyok képes részletesen leirni, hogy történt az
               eset.</p>
            <p>Annyit tudok, hogy a kormány tömeges elfogatási rendelt el az utóbbi időben, s a
               zsandárok átkutatták a magánházakat, titkos levelezések után szimatolva.</p>
            <p>Senki sincs már biztosságban tőlük, csak a halottak. Még nők is gyanusakká lettek,
               még gyermekekben is összeesküvőket sejtenek.</p>
            <p>Temetői csend van országszerte. Nem siratja senki elzárt kedveseit, mert oda
               jutottunk, hogy a könyezés is államellenes cselekedet, s a honfibánat
               felségárulás.</p>
            <p>A mult héten, egyik este, szomoruan bolyongtam a kertben. Sötét, csillagtalan éjszaka
               volt, az ég be volt borulva.</p>
            <p>Egyszerre lárma támadt a kapu előtt, a kutyáink harsányan ugattak, veszekedés zaja
               hangzott, valaki durván követelte a bebocsátást, iszonyu lármát csapva - a törvény
               nevében.</p>
            <p>Odamentem megnézni, hogy mi az?</p>
            <p>A megrémült kapus ezalatt ajtót nyitott, két sisakos, fegyveres zsandár s egy
               feketébe öltözött ur lépett be.</p>
            <p>- Mit akarnak az urak itt ily későn? kérdeztem tőlük. - Ez magánház s nem
               vendéglő.</p>
            <p>- Andrásfalvy Attilát keressük, - mondá a feketébe öltözött ur és sebes léptekkel
               indultak a ház felé.</p>
            <p>Megijedtem nagyon, utánuk mentem.</p>
            <p>- Mit akarnak vele? kiáltám a rémülettől egészen elváltozott hangon.</p>
            <p>Az egyik zsandár elröhögte magát, ez volt a felelete.</p>
            <p>Ugylátszik, Attila a közelben volt valahol, mert még el sem értük a házat, mikor
               karcsu, magas alakja felbukkant előttünk a homályban.</p>
            <p>- Pszt, ne csapjanak lármát, ne költsék fel anyámat. Én vagyok Andrásfalvy Attila,
               mivel szolgálhatok?</p>
            <p>Ekkor a fekete ruhás alak előlépett, kis tolvajlámpát vett ki zsebéből s erősen a
               bátyám arczába világitott.</p>
            <p>- Ő az, mondá röviden a zsandároknak, a kik ezalatt egészen közel férkőztek Attilához
               és szemmel tartották minden mozdulatát.</p>
            <p>- Kövessen bennünket, uram, a törvény nevében letartóztatom.</p>
            <p>- Hol az elfogatási parancs? kérdi Attila s oly csodálatos nyugodtság volt hangjában,
               hogy ez a nyugodt, büszke, jéghideg hang lecsillapitotta nagyfoku
               izgatottságomat.</p>
            <p>A fekete ruhás ur egy papirlapot tartott bátyám szeme elé, a ki a kis kézilámpa
               fogyatékos, bizonytalan fényénél figyelmesen végigolvasta.</p>
            <p>- Jól van, - mondá - aztán észrevéve engem, gyöngéden átkarolt. - Ne félj, Eliz, légy
               bátor. Nem történhetik semmi bajom, legfölebb hüvösön töltöm a forró nyári hónapokat,
               szinte jól fog esni.</p>
            <p>- Ki tudja, uram? szólt a fekete ruhás rendőrügynök, gunyosan közbevágva - de bátyám
               egy pillantásra se érdemesitette őt.</p>
            <p>- Kész vagyok önöket követni. S mert jól tudom, hogy titkos levelezések után
               kutatnak, kövessenek szobámba, ott mindent kedvükre felforgathatnak. Talán még
               találnak is valamit.</p>
            <p>- Erre nincs utasitásom, mondá a rendőrügynök, gunyosan meghajtva fejét bátyám felé.
               - A levelezéseit jól ismerik a kabinet noárban alkalmazott urak s pontos másolataik
               vannak róluk. Nekünk csak az uraságod becses személyére van szükségünk s jól teszi,
               ha az asszonyságtól itt röviden bucsut vesz és megengedi, hogy a rendőrségi épületig
               udvariasan felajánljuk szives kiséretünket.</p>
            <p>Az egyik csendőr ujra nevetett, mig a másik mozdulatlanul, hivatalos komolysággal
               állt bátyám oldala mellett, mig szeméből részvét sugárzott. Bizonyosan magyar ember
               volt s csak az éhszükség kényszeritette szegényt, hogy ily pályára lépjen.</p>
            <p>Bár a szivem majd megszakadt, óvakodtam e hitvány népség előtt elárulni fájdalmamat
               és kétségbeesésemet. Elbucsuztam bátyámtól, a kit a két zsandár közbefogott s egész a
               vasrácsos kapuig elkisértem.</p>
            <p>Szerencse, hogy az elfogatás éjjel történt s hogy az öreg Szekrényes mélyen aludt,
               mert a falu népe ugy szerette Attilát, hogy nem hagyta volna elvinni őt s bizonyára
               vér folyt volna.</p>
            <p>Mikor másnap anyám fia elfogatásáról értesült, felöltözött s a szomszéd városkába
               ment a rendőrfőnökhöz. Ez udvariasan fogadta a csillagkeresztes hölgyet, de
               határozottan kijelen­tette, hogy Attila szabadon bocsátásáról szó sem lehet.</p>
            <p>Anyám fenyegetőzött, hogy egyenesen Bécsbe ir fel s a császártól kér igazságot, mert
               az ő fia nem bünös; jaj lesz akkor a szigoru policziának.</p>
            <p>Az aranygalléros rendőrfőnök erre mosolyogva jegyezte meg, hogy Attila veszedelmes
               lázitó, a kit szabadon hagyni roppant felelősség. Ő nem vállalhatja el e nagy
               felelősséget, s leg­magasabb császári ura érdekében cselekszik, mikor hüvösre teszi
               őt, hogy négy fal között magába szálljon s „gutgezint” polgár váljék belőle.</p>
            <p>Anyám erre azt kérdezte, hogy mivel van vádolva a fia, mire a főnök ur udvarias
               hajlongások közt s ünnepélyes arczczal kinyilatkoztatá, hogy ez hivatalos titok, s
               hogy ezt nincs módjában bárkinek is elárulni.</p>
            <p>Ez már kihozta sodrából anyámat. Hazajött, s miután titokban jól kisirta magát, három
               napi töprenkedés után igy szólott hozzám:</p>
            <p>- Mit tehetnek Attilával? Legfölebb elzárják pár hónapra. Sebaj. Családjából már nem
               egyet csukatott el a német.</p>
            <p>Csodálkozva néztem rá, ilyen beszéd oly szokatlan volt az ő szájából. Észrevette
               leplezetlen bámulatomat.</p>
            <p>- No igen - folytatá - sok kurucz ember volt már az Andrásfalvyak között. S jól
               tették, hogy kuruczok voltak; ezt én mondom, a ki gyermekkorom óta az udvar érdekeit
               védelmeztem. Micsoda világ ez? micsoda szörnyü állapotok ezek? mit akarnak odafent
               ezek a szerencsétlen flótások? Hát már csillagkeresztes hölgyek fiait is elzárják? S
               mért zárják el? Ha még volna rá elfogadható okuk. De nincs. Hisz ezek nem egy pártot
               s nem egyes embereket üldöznek, hanem az egész nemzetet. Hallom, hogy még konzervativ
               mágnásaink körében is nagy az elkeseredés, még csak be sem bocsátják őket a bécsi
               hatalmasok. Mindenki ellenségük nekik, a ki magyar... Meg vannak őrülve. Elidegenitik
               az egész nemzetet, kiölik a dinasztikus hüség élő gyökereit a népből.</p>
            <p>Elfogják a fiamat éjszakának idején, mint egy csirkefogót s nekem, csillagkeresztes
               dámának s ő felsége udvarhölgyének még annyit sem akar megmondani az az aranygalléros
               ficzkó, hogy miért fogták el? Azt mondja a szamár, hogy az titok. Uramisten, hát hol
               vagyunk? Velenczében, a hol a tizek tanácsa titokban szőtte sötét terveit? Ország ez,
               dinasztikus ország, a hol az emberek csak eltünnek egy szép napon, mintha földalatti
               sülyesztő nyelte volna el őket! A hol a polgárokat, nagyurak gyermekeit kiragadják
               családjuk köréből s még azt sem mondjuk meg az édesanyának, hogy mi az oka vérlázitó
               eljárásuknak? Attila férfi, kiállja ezt is.</p>
            <p>Hanem aztán tőlem ne várjon senki semmit. Én nem leszek többé a fiam lelkesedésének
               kerékkötője. Bizony nem...</p>
            <p>Ily módon könnyitvén szive bánatán, komor hallgatásba merült anyám, melyet csak az az
               általános nagy részvét tudott némileg megenyhiteni, a melylyel a környék urai s a
               környék népe az elfogott Attila iránt viseltettek.</p>
            <p>Üdvözlő iratok, gyöngéd, vigasztaló levelek érkeztek az ország minden részéből.
               Házunkban egész bucsujárás volt; a szeretet és a ragaszkodás oly megható jeleivel
               halmozta el a föld népe a „nagyasszony” házát, hogy csak mély megindulással vehetett
               róla szives tudomást anyám, a kinek a nélkül is érzékeny szive volt, daczára a
               mesterséges hidegségnek, melylyel szándé­kosan körülvette egész valóját.</p>
            <p>Tegnap fogadtunk a házunkba egy társalkodónőt anyám részére, Z. grófné ajánlatára, a
               kinek anyja anyámmal együtt járt az iskolába. A társalkodónő fényüzés mai anyagi
               helyzetünkben, de Katinka (igy hivják a kedves leányt) igen szerény feltételek
               mellett állt be hozzánk. Főleg azért van most szükség reá, hogy válaszoljon mindarra
               a sok üdvözlő iratra és levélre, mely anyámhoz Attila elfogatása miatt az ország
               minden részéből érkezik.</p>
            <p>Ily levelek irására igen alkalmas a kedves leány. Oly meleghangu leveleket ir, mintha
               szerel­meséről volna szó, s nem egy teljesen idegen ember sorsáról. Pedig talán
               Attilát sohasem látta életében, azt se tudja, minő fán termett. Vagy talán ismerik
               egymást? Alig hiszem.</p>
            <p>Sohasem ismertem senkit, a ki ugy tudott volna bánni anyámmal, mint Katinka.</p>
            <p>Sok őszinteség és erélyesség van természetében s ez anyámnak tetszik. Aztán ég a
               munka a keze alatt. Lassankint mindenbe beleegyedik, s mindenütt rendet csinál.</p>
            <p>Legkorábban kel a háznál és legkésőbb fekszik. Fáradhatatlanul jár-kel, anyámnak még
               a gondolatát is ismeri és végrehajtja. Még házunk öreg, hüséges, dörmögő medvéje,
               Szekrényes is nagy tisztelője Katinkának. Beleavatja gazdasági terveibe, s már talán
               tizedszer beszéli el neki - mig a köny végigpatakzik ránczos arczán, - milyen derék,
               jó fia volt s hogy lövették agyon a - hazáért.</p>
            <p>Attilát kihallgatták, de semmit sem vallott. Mit is valljon, mikor semmit sem
               követett el olyant, a mi a törvényekbe ütközik? A multkor megengedték neki, hogy
               levelet irjon haza. Bizonyára azt hitték, hogy valami olyant talál irni, a mi nyomra
               vezethet. Mert meglátszott a levélen, hogy felbontották s végigfutották a gyorsan irt
               kedves sorokat gyanakvó rendőri szemek. Szinte nyomot hagytak a papiron.</p>
            <p>S mily gyöngéd a kislány hozzám. Sokszor ingerült, igazságtalan vagyok az egész világ
               iránt; állapotom hozza ugy magával. Nagy fájdalmaim vannak, sokszor van álmatlan
               éjszakám, néha oly fáradtnak érzem magamat, mintha erős, meleg ásványvizfürdőben órák
               hosszáig ültem volna.</p>
            <p>De ő türelmes s ugy vigyáz minden lépésemre, mintha anyám volna. Ha az esti homályban
               gyöngyvirág-eczettel dörzsöli homlokomat, vagy fölém hajolva, forró fejemre teszi
               nyugodt, hüvös kis kezét: szinte azt hiszem, hogy anyám van körülöttem, annyi gyöngéd
               szeretet sugárzik ki egész valójából.</p>
            <p>De ha megcsendül hangja, az a friss, kedves, szivig ható hang, mely hajnali levegőben
               repülő pacsirta hangjára emlékeztet; s ha a meggyujtott gyertyák fényénél szép üde
               arczát, gyermeteg fiatalságát látom: akkor jut eszembe, hogy inkább én lehetnék anyja
               neki, a ki oly öreg vagyok, ha nem is az években, de a fájdalomban.</p>
            <p>Anyám különösen hálás az én gondos ápolásomért. Ő is szivesen segit Katinkának, de a
               kis lány nem engedi.</p>
            <p>Ő maga késziti nekem a könnyü, tápláló ételeket és az illatos, erős olasz borból a
               maga kezeivel önti tele kicsi poharamat.</p>
            <p>Szememet behunyom s egy láthatatlan drága szellemalakkal mintegy koczczintva,
               születendő kis fiunk egészségére iszom.</p>
            <p>Valami meleg ragyogás van szemében, ha rám néz. Mintha szerelmes volna belém, vagy
               abba, a kire talán hasonlitok s a kire őt arczom emlékezteti...</p>
            <p>Minden óvatossága mellett rajtakapom néha az - ábrándozáson; vagy legalább oly édes
               magába­vonuláson és szórakozottságon, mely a csalódásig hasonlit az ábrándozáshoz.
               Hanem meg sem kisérlem ellesni titkát, egy fiatal gyermekleány titkait.</p>
            <p>Pedig ráérek ilyenféle megfigyeléseket tenni, mert teljes tétlenségre vagyok
               kárhoztatva mostani állapotomban.</p>
            <p>Elterülve valami kényelmes pamlagon, egy kissé hizott, lusta czicza állhatatosságával
               lesem meg Katinkát. Ő ugy tesz, mintha észre se venné s lepedő-nagyságu napilapot
               nyom kezembe, hogy másfelé terelje figyelmemet.</p>
            <p>A falu népe s a cselédség a bálványozásig szeretik. Élnek-halnak érte. Engem sohasem
               szerettek ennyire. Hanem meg is érdemli, hogy bálványozzák. Hetenkint kétszer bejárja
               a falut, minden házba bekopog, a hol beteg van; mindenki számára van egy nyájas
               szava, valami adománya; hozzá fordulnak szükségükben s hozzá fordulnak, ha jó tanács
               kell nekik.</p>
            <p>S mily erélyes tud lenni, ha a körülmények erre kényszeritik. A multkor nagy esők
               jártak, anyám örült, hogy kitünő szénatermésünk lesz. A csőszünk azonban oly
               panaszszal jött egy este, hogy szomszédfalubeli duhaj legények éjszakának idején
               ráhajtják a rétre lovaikat s rá se hederitve a csősz rozsdás puskájára s
               berozsdásodott öreg térdeire, kényük-kedvük szerint legeltetik a ropogós illatos
               füvet.</p>
            <p>Katinka redőkbe vonta homlokát s neki biztatta a csőszt, hogy kimegy vele ma
               éjszaka.</p>
            <p>Én is, anyám is jóizüen nevettünk rá; hogy menne ki a kis lány éjnek idején, harmatos
               füben, távol fekvő rétekre, a hol sötét, fenyegető árnyékot vetnek a fák s a hol
               tréfát nem ismerő, szilaj parasztlegények hajtják a tilosba tüzes csikóikat?</p>
            <p>Másnap aztán nagyot néztünk, mikor a csősz diadalmasan hirdette fünek-fának, hogy az
               éjszaka a kisasszonynyal hat lovat hajtottak be. Óvatosan közelitették meg őket s a
               kis­asszony, revolverrel kezébe, elébük került. Erős, csengő hangon szólitotta fel
               őket, hogy adják át lovaikat. Egyikük elnevette magát, lovára ugrott s vágtatni
               kezdett; a kisasszony kétszer utána lőtt, mire a többi megjuhászodva engedte, hogy
               lovaikat az öreg összefogdossa. Most fedél alatt van mind a hat. Tessék meggyőződni
               róla.</p>
            <p>Nem állhattam meg, hogy szeretettel meg ne veregessem arczocskáját s meg ne csókoljam
               szüzies, tiszta homlokát mikor szemem elé került.</p>
            <p>Ugyis valami csodálatos, erős érzés von engem a kislányhoz, mely annál
               érthetetlenebb, mert hideg, tartózkodó, nehezen barátkozó természetü vagyok.</p>
            <p>Mindezen megfigyeléseket lustálkodó, fekvő helyzetben teszem. Észrevétlenül, ártatlan
               alattomossággal ügyelek Katinkára és - anyámra.</p>
            <p>Van mit figyelni rajtuk. A kislány ugy bánik szegény öreg asszonynyal, a kit a sors
               ugy megviselt, mintha édes lánya volna; mintha valami nagy oka volna rá, hogy magát
               vele, a mennyire csak lehet, megszerettesse.</p>
            <p>És anyám? Azt hiszi, vak vagyok és nem látom, mily erőszakot kell tenni magán, hogy
               Katinkát ország-világ előtt leányának ne nevezze. Hisz ugy szereti, mintha leánya
               volna s én - Isten tudja, miért - nem vagyok féltékeny rájuk egy cseppet sem, pedig a
               hátam mögött szürik össze a levet, mintha az egyik nem akarná fölkelteni
               féltékenységemet s a másik nem akarna fájdalmat okozni nekem.</p>
            <p>S ők azt hiszik, hogy nem látok be a kártyájukba, mert látszólag közönyösen,
               nyugodtan és hidegen nyujtózkodom kényelmes pamlagomon, mig ők (bizonyára
               lelkiismereti furdalást érezve a fölött, hogy az én megröviditésemmel egymást nagyon
               szeretik) mind a ketten a kedvemben járnak, helyemet sem lelik és képmutatóskodnak, -
               holott az nagyon rosszul illik az ő egyenes, nyilt természetükhöz.</p>
            <p>Anyám adja a közönyöst, pedig ugyancsak óvakodni kell, hogy lángoló szavak ne
               toluljanak ajakára, ha róla beszél, s alig tudja palástolni félelmét, ha a kislánynak
               a feje fáj vagy kissé meghütötte magát.</p>
            <p>Bár Katinka oly igénytelen és egyszerü, mint egy igazi mezei virág, mégis vannak apró
               kedv­telései, ártatlan örömei s van gondosan titkolt előszeretete egy vagy más
               gyümölcs vagy sütemény iránt.</p>
            <p>Anyám ezeket észrevétlenül elleste s éberen őrködik, hogy ezekben az apró dolgokban
               Katinka ne szenvedjen hiányt.</p>
            <p>Egyszer - frissen szedett szamócza lévén a kislány legkedvesebb gyümölcse - anyám a
               maga kezével szedte meg a kertben a szamóczabokrot, maga mosta meg hideg vizben és ő
               maga tette fel az asztalra. S bár határozottan kijelentette, hogy mindez az én
               kedvemért történt, azért mégis észrevettem, hogy folyton Katinkát kinálgatta vele s
               alig titkolható örömmel nézte, mily mohón eszi a kislány a szamóczát, szamóczánál is
               üdébb és pirosabb szájacskájával.</p>
            <p>Nagy mester is ám Katinka, nagyon érti, hogy kell anyám kedvében járni. Nehány hét
               alatt jobban kiismerte természetét, mint én oly sok év alatt. Aztán meg a természetük
               is sokban egyezik. Anyámnak az élet viharaitól megviselt tetterejét jótékonyan
               pótolja a kislány erős akarata, mely rendben tartja a házat s kényelmes életet
               biztosit egy öreg asszonynak s az ő bánatos, beteges leányának.</p>
            <p>Ha félig lehunyt szemekkel látom őt járni-kelni, a mint minden mozdulatom fölött
               gondosan őrködik: ha látom őt az asztalnál, a konyhában, vagy este, a mint anyámnak
               lapokat olvas: nem is tudom a házat többé elképzelni az ő kedves, rózsás arcza
               nélkül. Nem idegen ő többé nálunk, a családhoz tartozik s bátyámat azért sajnálom
               leginkább, hogy fogva lévén, nem ismerheti Katinkát. Igazán, rossz időben zárták el
               szegény fiut.</p>
            <p>Az andrásfalvi ősi birtok eladott része s a kastély urat cserélt. Valami pesti bankár
               vette meg, bele is költözött másfél hét alatt. A cselédség sokat beszélt az uj
               birtokosról. Társzekereken szállitották a selyembutort, velenczei tükröket,
               aranyozott csecsebecséket és nagybecsü fest­ményeket. A bankár nagy
               szolgaszemélyzetet hozott magával, nemesvérü lovakat, különféle hintókat, szóval -
               ugy mondja Szekrényes, a ki azonban az ilyenhez nem nagyon ért - hogy elegánsan
               rendezkedett be.</p>
            <p>Hallottam később, hogy az uj birtokosnak szép, fiatal és előkelő felesége van, egy
               eleven bárónő. Hanem az feltünt, hogy Katinkát kellemetlenül lepte meg az uj
               szomszédság, a kikről különben egyetlen szóval sem emlékezett meg, sőt azt sem
               szerette, ha valaki róla beszélt.</p>
            <p>Egy este felé kikocsiztam. Katinkának nem nagy kedve volt velem jönni, de mostani
               álla­potomban veszélyesnek tartotta, hogy magam menjek, azért kénytelen-kelletlen
               velem tartott.</p>
            <p>Az uton egy kis nyári eső ért bennünket, a minek örültem, mert pompásan lehült a
               levegő. Kissé átázva jöttünk haza, mikor egy uri fogattal találkoztunk.</p>
            <p>Elegáns fiatal asszony hajtotta a lovat, mellette Kökörcsényi gróf ült, az én
               kikosarazott kérőm, hátul, összefont karokkal, a fehér keztyüs, czilinderes,
               mozdulatlan groom. A leirás után az uj szomszéd fiatal nejének tartottam az illetőt.
               Katinkához fordultam, hogy közöljem vele gyanitásomat; a kislány látása megijesztett.
               Halotthalványan ült helyén, szájacskája remegett, tekintetét makacsul elforditotta a
               szemközt jövő fogatról.</p>
            <p>A kucsirozó hölgy arczán is meglepetés látszott, bár ügyesebb volt annak
               elleplezésében. Heve­sen megérinté Kökörcsényi karját s fejével, szemével Katinkára
               mutatott, szólt is valamit neki.</p>
            <p>A gróf köszönt.</p>
            <p>Megvallom, az a gondolat villant át fejemen, hogy a kis baba nagyon jól ismeri az
               egykedvü, fekete dragonyos hadnagyot és érdeklődik iránta. Azért változtatta meg
               szinét s azért forditotta el fejét tőlük, mert talán fáj neki, hogy a férfi oly
               csábitó szép asszony mellett ül; s mert talán szégyenli is alárendelt helyzetét,
               melyet házunknál elfoglal.</p>
            <p>Mig haza nem értünk, ezek a gondolatok foglalkoztattak. A baba csendesen ült
               mellettem. Czélzást tettem rá, hogy a gróf és ő már találkoztak valahol s jól ismerik
               egymást.</p>
            <p>Rám nézett aztán jéghidegen mondá:</p>
            <p>- Ugy van, ismerem a grófot.</p>
            <p>- Hát a mellette ülő szép nőt?</p>
            <p>- Azt is. Férjes asszony s mint látja, jól érzi magát fiatal dragonyos-hadnagyok
               társaságában.</p>
            <p>Oly leplezetlen gyülölet volt hangjában, mely megerősitette azon gyanumat, hogy
               Katinka s a gróf közt valami történt.</p>
            <p>Ő azonban mélyen hallgatott s az ut hátralevő részét szótlanul tettük meg.</p>
            <p>E nap óta nagy változást vettem észre a baba viseletében.</p>
            <p>Szórakozott, nyugtalan volt, nem szivesen ment ki a házból s gyakran kaptam rajta,
               hogy a kert félreeső részében jól kisirja magát.</p>
            <p>Egy forró nyári délután két vadgesztenyefa árnyékában pihentem, mikor az országut
               felől lódobogás hallatszott. A pad, melyen ültem, ugy körül volt fogva áfonyával és
               vadszőlővel, hogy a lovas engem nem láthatott. Óvatosan félrehajtottam az ágakat s
               kitekintettem rejte­kemből. A bárónő jött délczeg paripán, sötétzöld lovagló ruhában,
               mely előnyösen tüntette ki termete karcsuságát.</p>
            <p>Egyenesen a kertünk felé tartott, a hol a zöld lyciom kerités mögött Katinka állott,
               kezében tartott nagy távcsővel nézve az andrásfalvi kastély felé. Ugy el volt merülve
               a nagy néze­getésbe, hogy csak akkor vette észre az ellenkező irányból jövő lovasnőt,
               mikor az előtte megállitotta lovát.</p>
            <p>Világosan láttam, hogy Katinka menekülni akart, de az idegen nő megállitotta őt
               egyetlen gunyos szavával.</p>
            <p>- Fél tőlem? - kérdé, nyugtalankodó lova nyakát simogatva.</p>
            <p>A baba megállott s büszke megvetéssel válaszolt:</p>
            <p>- Öntől? Ugyan miért félnék öntől? Árthat ön még nekem?</p>
            <p>Mellén összefonta karját s bátor, kedves szemeit nyugodtan a nőre szegezte.</p>
            <p>- Árthatok bizony, gyermek. Azt hiszi, nincs részem abban, hogy Andrásfalvy Attilát
               elfogták s még most is börtönben tartják?</p>
            <p>- Hát aztán? - mondá a baba s kicsinylően mosolygott ellenfelére. (Mert most már
               tisztán látszott, hogy halálos ellenfelek.) - Ha el van csukva - majd kiszabadul.</p>
            <p>- Csakhogy én fogom kiszabaditani, nem ön, mert nekem hatalmamban áll kinyittatni
               börtöne ajtaját. Fölteszem róla, hogy hálás lesz, ha egy szép napon beállitok sötét
               tömlöczébe, mint szabaditó angyal... S mint udvarias ember csak megteszi, hogy
               megcsókolja a kezet, mely visszaadja szabadságát.</p>
            <p>Katinka oda sem figyelt, mintha nem is hallaná, a mit a másik beszél. Ez kihozta
               sodrából a bárónőt.</p>
            <p>- Ne játsza az egykedvüt, gyermek, mikor szivében pokoli féltékenységet érez, hogy
               nekem... ellenségének kénytelen átengedni a szeretett férfi kiszabaditásának
               kötelességét. Különben én nem azért jöttem, hogy fölingereljem, hanem azért, hogy
               békejobbomat nyujtsam önnek.</p>
            <p>- Nos, elfogadja?</p>
            <p>A baba még mindig hallgatott, a bárónő tehát folytatta beszédét.</p>
            <p>- Mért is ne jönne vissza atyjához? Nincs rá oka. Maga daczos volt, kicsinyem,
               ellenállott nekem s engem akaratom ellen azon kellemetlen helyzetbe hozott, hogy
               megmutassam önnek, hogy az erősebb én vagyok, s atyja szivén korlátlan hatalommal
               uralkodom. Maga erről meg­győződött s én bebizonyitottam önnek erőmet; - nos, mi
               okunk lehetne még, hogy egymással czivakodjunk? Nyujtsa kezét, gyermek, béküljünk ki.
               Jó, nem bánom, menjen Attilához, ha annyira bele van bolondulva, hogy képes volt érte
               elhagyni az atyai házat. Mert higyje meg, sokkal inkább megfelel a társadalom
               illemformáinak, hogy a leány atyja házától menjen férjhez, mintsem hogy itt éljen
               vőlegénye anyjának házánál, mint fizetett cseléd.</p>
            <p>Katinka arcza lángbaborult ez ujabb sértésre, s egy pillanatig ugy látszott, hogy
               elveszti türelmét; de aztán erőt vett indulatán s kissé fojtott hangon, bár elég
               nyugodtan válaszolt.</p>
            <p>- Ön üzött el atyám házából, bárónő s én megfogadtam, hogy nem térek vissza
               mindaddig, mig ön lesz abban az urnő. Erről nincs mit beszélni többet. Azt hiszem, el
               fogja ismerni, hogy olyan leánynak bizonyultam, a ki az efféle elhatározást meg tudja
               tartani. A mi azt illeti, hogy e házban élek, azon nincs mit szégyenkeznem. Senki sem
               tudja itt, ki vagyok; szegény leány, a ki tisztességesen keresi meg kenyerét. Mikorra
               Attila fogságából kiszabadul, én távol leszek e háztól, de addig teljesitem, a mi
               máskülönben az ő kötelessége volna: gondozom anyját és angyali nővérét. Felteszem,
               hogy ön, bárónő, még nincs annyira megromolva, hogy ezt rosszra magyarázza.</p>
            <p>- S ha arra magyaráznám? kérdé a bárónő kihivóan, nyergében előrehajolva, mialatt egy
               pillanatra sem vette le a leányról kevély, parancsoló tekintetét. - Mit szólna ahhoz,
               ha holnap látogatást tennék itt kedves papájával? Micsoda érdekes és váratlan
               találkozás volna az, apa és leány között! Ugy is teszek. Mert végre is ingerel, hogy
               ön még mindig szembeszáll velem; ha visszautasitja a tisztességes békét, melyet
               szerencsém volt felajánlani önnek. Gyermek! ön hát daczolni akar velem? Jól van.
               Legyen meg az ön akarata. Ön hát késhegyig menő háborut akar?</p>
            <p>- Nem, válaszolá a baba, - szerettem volna őt szivemre ölelni e pillanatban, - én
               csak egy dologra vagyok elhatározva: arra, hogy egy fedél alatt nem lakom önnel.</p>
            <p>Megfordult és sebes léptekkel ment a ház felé, melynek egyik ablakában anyámnak szép
               ősz feje jelent meg.</p>
            <p>A bárónő egyetlen erős rántással megforditotta lovát és sebes vágtatva tünt el az
               országut akáczfái között.</p>
            <p>Alig tudtam magamhoz térni a nagy bámulattól. Ime a megfejtett titok. Katinka a
               dusgazdag bankár leánya, a ki az Andrásfalvy-birtok ura. Otthagyta atyja házát, mert
               szerette Attilát s mert a bárónő, az öreg bankár fiatal felesége, égő gyülölettel
               üldözte őt. S most itt él nálunk, szerény alárendelt állásban, hogy szerelmesének
               fogsága alatt teljesitse azon gyermeki kötelességeket, melyeket az elzárt fiunak
               nincs módjában teljesiteni.</p>
            <p>Minő jelleme van a kis babának s mily tiszta nemes érzelem az, mely szivét Attila
               szivével összeköti.</p>
            <p>Órákig elgondolkoztam ezen a dolgon s hosszas, érett megfontolás után föltettem, hogy
               anyámnak nem árulok el a titokból semmit. Katinkának sem szólok, bevárom a vonzó
               szerelmi történet fejlődését.</p>
            <p>Ezen a délután a baba nagyon izgatott és nyugtalan volt A szokottnál is nagyobb
               buzga­lom­mal végezte dolgát, sokat járt-kelt anyám körül, tett-vett, tipegett, egész
               nap nem volt megállása.</p>
            <p>Valamit tervelt magában: kényelmes hintaszékemben ide-oda ringatózva, figyelemmel
               kisér­tem minden mozdulatát és szentül meg voltam győződve, hogy valami történni fog,
               olyasmi, a mi válság felé viszi a dolgokat.</p>
            <p>Az egész házban az a nyomasztó csend volt, mely a nagy viharok kitörését szokta
               megelőzni.</p>
            <p>Este rosszul voltam, ugy, hogy orvosért kellett küldeni. A baba ott ült ágyamnál,
               kezemet fogta, kibámulva a nyitott ablakon besötétlő nyári éjszakába, mig két
               könycsepp halkan folyt alá arczán.</p>
            <p>Az orvos valami csillapitó szert adott be, azt mondta, hogy bizonyára felizgattam
               magamat; föltétlen nyugalmat rendelt s tiz óra felé eltávozott.</p>
            <p>Ekkor minden valószinüség szerint mély álomba merültem s csak éjfél felé ébredtem
               fel. Mintegy félálomban láttam a szobát; az asztalon lámpa égett, Katinka levelet
               fejezett be. Halvány arczocskáján meglátszott a sirás nyoma. Egy széken kis kézi
               bőröndje állott, egyszerü köpenye a szék karján függött, kalapja már fején volt.</p>
            <p>Felállott, felöltötte köpenyét, oly óvatosan, mint valami egér, osont át a szobán s
               ágyam felé tartott. Lehunytam szememet. A következő pillanatban éreztem, hogy fölém
               hajol, kibomlott, selymes haja homlokomat érinté, ajka gyöngéden és szeretettel ért
               ajkamhoz.</p>
            <p>Valami kábulat tartott vissza attól, hogy átfogjam nyakát, arczomhoz szoritsam édes,
               könynyes arczát s szeretetteljes szavakat mondjak neki.</p>
            <p>Rá akartam kiáltani s hangom megtagadta a szolgálatot. Még egyszer megcsókolt s lassu
               léptekkel kifelé indult. Azon az ajtón ment ki, mely a kert felé nyilott s talán már
               ott jár a sötét fák árnyékában, a csillagos ég alatt és uramistenem, nincs erőm, hogy
               visszatartóztassam.</p>
            <p>Alig hogy kiment, egy másik ajtón anyám lépett be. Éjjeli pongyolában volt, bizonyára
               aggódott értem, azért jött, hogy megnézzen nincs-e valami bajom?</p>
            <p>Kezében gyertyát tartott, a gyertya ráeső fényében idősnek és szenvedőnek tetszett
               jóságos, nemes arcza.</p>
            <p>Pillantása az asztalon hagyott nyitott levélre esett. Valami megkaphatta benne
               figyelmét, mert kezébe vette és mohón futotta át az egyformán irt sorokat. Szokott
               nyugodtsága eltünt, arcza fel volt dulva, térdei reszkettek, ugy, hogy székbe kellett
               fogódzni, nehogy elessék.</p>
            <p>Ezalatt sikerült magamra vonni figyelmét.</p>
            <p>- Ott... ott... mondom a nyitott ajtóra mutatva.</p>
            <p>- Ott ment ki? kérdé anyám, kissé erőt véve felindulásán és ágyamhoz lépett. - Régen
               ment ki?</p>
            <p>- Most... válaszolám és tekintetemmel, kezemmel sürgettem, hogy menjen utána.</p>
            <p>Anyám megértette, mit akarok. Keze ismét nyugodt és hüvös volt, mikor megérinté vele
               arczomat. Aztán körülnézett; fogason egy sötét szinü gyapot kendő függött, magára
               vette. Aztán kezemet biztatólag megszoritva, kiment az ajtón.</p>
            <p>A kinos várakozásnak tiz nehéz percze telt el. A nyitva hagyott ajtón betört a
               éjszaka sötétsége és behallatszott a szél zugása, a mint végigfutott a fasorok
               között. Fáztam; ügyeltem minden neszre s a végtelen elhagyatottság érzete vett rajtam
               erőt.</p>
            <p>Egyszer csak lépteket hallottam. Vajjon ők-e azok, a kik visszajönnek? Vagy csak
               anyám maga jő vissza s a kis babát nem hozza kézenfogva?</p>
            <p>Szivem összeszorult a nagy félelemtől. Nagy erőfeszitéssel felültem ágyamban, s tágra
               nyitott szemmel néztem a világos falba vágott sötét nyilást, a hol ő, köpenykéjébe
               burkolva két­ség­beesetten kiment... Jönnek... kezemet szivemre nyomtam, hogy
               elszoritsam lázas dobogását...</p>
            <p>Végre! Csakugyan jöttek; anyám karonfogva hozta Katinkát, könyektől áztatott
               arczocskáját simogatva és gyöngéd szavakkal vigasztalva őt.</p>
            <p>A kis baba lassan lépdelt mellette, kezeit csókolta, mig szeméből patakzott a
               boldogság könye.</p>
            <p>- Anyám, mondá halkan, s mélyen lehajtotta fejét.</p>
            <p>A jó öreg asszony felemelte őt, ágyamhoz vezette s egymásba tette kezünket.</p>
            <p>- Ime, Eliz, mondá gyöngéd szemrehányással, a másik leányom
               itt akart hagyni szó nélkül, mintha nem volnék épp oly jó anyja neki, mint neked.</p>
            <p> </p>
         </div>
         <div type="chapter">
            <head>
               TIZENNEGYEDIK FEJEZET.Hazatérés.
            </head>
            <p>A börtönben ugy bántak velem, mint egy közönséges gonosztevővel. Még elfogatásom
               éjszakáján kihallgattak, a rendőrtiszt nagyon a lelkemre beszélt, vallanám be, kik
               voltak bűn­társaim, akkor a büntetés kiszabásánál tekintettel lesznek rá, hogy
               töredelmes vallomásommal nagy szolgálatot tettem az államnak.</p>
            <p>Azt kérdeztem, mivel vagyok vádolva?</p>
            <p>- Ön levelezésben volt külföldön élő forradalmárokkal.</p>
            <p>- Soha sem voltam külföldön élő hazafiakkal összeköttetésben. De minek is? A
               magyar-kérdést nem forradalom utján kell megoldani. Megérik az szépen magától, mint
               fáján a gyümölcs s a nemes, drága gyümölcs érését nem lehet elfogatásokkal
               megakadályozni.</p>
            <p>- Ön hát maga bevallja?</p>
            <p>- Mit?</p>
            <p>- Hogy ön és társai a magyar-kérdést érlelik s hogy az szépen érik.</p>
            <p>- Én az ellenkezőt mondtam. Nem mi érleljük, hanem az elnyomatás hüvössége növeszti,
               az édes anyaföld ereje táplálja, a nemzeti szellem napfénye érleli meg. Csak egy
               szélfuvás kell, hogy a teljesen érett gyümölcs leessék fájáról. Mért ne várnók be ezt
               a szélfuvást türelmesen.</p>
            <p>A rendőrfőnök mosolygott és ujjait ropogtatta megelégedésében.</p>
            <p>- Concipist, irja, Andrásfalvy ur beismeri, hogy külső bonyodalmaktól remélték
               reményeik teljesülését. Tehát gondolatban és szándékban a monarkia ellenségeivel
               czimboráltak. Ez világos hazaárulás.</p>
            <p>Egy kissé felpattantam ez önkényes magyarázatra.</p>
            <p>- Tiltakozom, hogy ilyesmit jegyzőkönyvbe irjanak. Én azt nem mondtam.</p>
            <p>- Hát nem szélfuvásról beszélt? Szélfuvás alatt mi mást érthet az ember egy kis
               háborunál, a miért maguk, rebellisek, jobban imádkoznak, mint az esőért?</p>
            <p>Észrevettem, hogy veszedelmes dolog felelni kérdésére, mert minden szavamat ügyesen
               félremagyarázza s még igazán bajba kerülök. Annál inkább tartottam ettől, mert a
               rendőr­főnöknek érdekében állott egy nagy összeesküvést felfedezni, habár
               összeesküvésnek hire-hamva sem volt. Érdemeket akart szerezni a jó ember az
               előléptetésre. Hagytam, hadd mulassa magát, hanem e naptól fogva egyetlen szót sem
               feleltem kérdésére.</p>
            <p>A várakozásában megcsalatkozott férfiu dühöngött, fenyegetett az ő rengeteg
               hatalmával, égre-földre esküdözött, hogy majd megtöri ő a magamfajta nyakas magyart
               és a legsötétebb czellába záratott, nem adott enni, csak éppen annyit, hogy éhen ne
               haljak s minden éjszaka felvert álmomból, szobájába vezettetett, hogy az
               álmatlanságtól megtörve vallomásra birjon.</p>
            <p>Ez két hétig tartott igy, mely idő alatt nagyon kimerültem, megsoványodtam, a hangom
               gyöngévé és rekedtté vált; csak árnyéka voltam a hajdani Andrásfalvy Attilának.</p>
            <p>Ugylátszik, belátta végre, hogy velem sem éheztetéssel, sem megfélemlitéssel nem megy
               semmire; talán tartott is anyám befolyásától, melylyel véleménye szerint egy
               csillagkeresztes hölgynek az udvarnál még ebben a felfordult világban is okvetetlenül
               birni kell; mert az első napon mondott meggondolatlan hasonlatom alapján befejezte a
               vizsgálatot és mint oda­tartozót, ügyemet a császári hadbirósághoz tette át.</p>
            <p>Itt is kihallgattak, aztán három hónapig az ördög se gondolt velem. Ezt ők bizonyiték
               be­szer­zésének nevezték. Ezen idő alatt a külvilággal nem volt szabad érintkeznem.
               Családomból, ismerőseim közül senkit sem bocsátottak be hozzám, ujságot nem adtak
               olvasni, ugy, hogy teljes tudatlanságban és sötétségben éltem s fogalmam se volt
               róla, mi minden történt odakint a világban ezen idő alatt.</p>
            <p>Pedig történt; nagy dolgok történtek, világesemények folytak le kápráztató
               gyorsasággal e nehány hónap alatt; erős szél tört rá Ausztriára s lefujta a fáról az
               érett magyarkérdést.</p>
            <p>Minderről azonban mit sem tudtam, mikor szeptember vége felé, egy sápadt alkonyatkor
               meg­borotváltattak, rám adták ruháimat, aláirattak velem valami irást s azt mondták,
               hogy most már szabad vagyok, mint a madár, mehetek, a hová nekem tetszik.</p>
            <p>Egy perczig sem akartam tovább időzni a városkában, a hol ártatlanul fogva
               voltam.</p>
            <p>Fuvarost fogadtam, jó négy lovas parasztszekeret. Mig megetette, megitatta lovait, én
               a ven­dég­lő kapujában álldogálva néztem a csinos felföldi városka fehér kővel
               kirakott, négyszegletes piaczát, a régimódi oszlopsort a házak alatt, a lemenő nap
               piros fényében barátságosan villogó ablakokat.</p>
            <p>A fogadó ugyanaz volt, melyben boldogult atyámmal egy éjszakát töltöttem, mikor mint
               kis fiut beadott az internátusba; s ugyanaz, melynek egyik ablakából, egy
               felejthetetlen reggelen, a Katinka alvástól kipirult, kedves arczocskája hajolt
               fölém.</p>
            <p>Szóba álltam a fogadóssal, a ki régi ismerősöm volt. Az idő nagyon megviselte már
               szegényt; nehezen járt, nehezen lélegzett s olyan bozontos, szürke feje volt, mint
               egy állatseregletben megvénült medvének. Nem ismert rám. Kikérdeztem a nyári hónapok
               eseményeiről s bámul­va hallottam tőle a nagy háboru hirét Poroszországgal; a véres
               csatákat; a nagy visszavonu­lást; a hirtelen megkötött békét; a nagy felfordulást és
               az uj állami berendezésnek, a magyarok kibékitésének előre vetett árnyékát.</p>
            <p>Gyanakodva nézett rám, mikor látta, hogy ezekről a dolgokról semmit sem tudok, bár
               tiszta magyar kiejtésem elárulja, hogy nem vagyok idegen ember.</p>
            <p>- Honnét jött az ur, hogy minderről egy hangot se tud? - kérdé, féloldalt nézve
               rám.</p>
            <p>Kezemmel rámutattam a fogház hatalmas feketesárga kapujára, mely már homályba volt
               borulva, meg sem látszott rajta az aranyozott kétfejü sas, mely máskor messze
               ragyog.</p>
            <p>- Ott laktam, bátya, mert inkább akartam a Bach kosztosa lenni, mint Bach-huszár.</p>
            <p>Az öreg megemelte kalapját s a pipát becsülettudóan kivette szájából.</p>
            <p>- Kihez legyen szerencsém? kit tisztelhetek a tekintetes ur személyében, kérdé,
               figyelmesen nézegetve rám.</p>
            <p>- Andrásfalvy vagyok, öreg, be megfeledkezett rólam, pedig gyermekkorom óta ismer. -
               Sokat jártam itt a maga házánál apámmal.</p>
            <p>- Az atyjaura nagy pártfogóm volt, nyugtassa az Isten a halóporában. Be nagy öröme
               telnék a tekintetes urban, ha élne. Büszke volna rá, hogy, mint jó magyar emberhez
               illik, ingyen szálláson volt a „sógor”-nál. Tessék, kerüljön beljebb szegény házamba,
               pihenje ki magát, mig Gyuri befogja a táltosait. Eszemadta, be megemberkedett,
               szakasztott az édes apja, mint­ha csak a megboldogult öreg tekintetes urat látnám.
               Oh, be nagy kár, hogy meghalt a szegény s nem érhette meg az idők fordulását.</p>
            <p>Harsányan kiabált, hogy összehivja cselédjeit s hogy jó vacsoráról rendelkezzék, de
               az én talpam alatt már égett a föld s nem volt többé maradásom.</p>
            <p>Szivesen bucsuztam el az öregtől, a jó hirekért, melyeket elmondott, megöleltem,
               aztán kocsiba vetettem magamat. Gyuri közé vágott a négy tüzes pej csikónak s nehány
               percz mulva hátunk mögött hagytuk a várost.</p>
            <p>Hamar besötétedett. A falvak, a melyeken átmentünk, már kezdtek elcsendesedni. Csak
               itt-ott hallatszott a leányok éneke, némely kapuban férfiak beszélgettek, máshol
               elkésett lovakat hajtottak az itatóhoz; a kis ablakokból enyhén, hivogatólag
               sugárzott ki a gyertyafény; néhol beláttunk a házak megvilágitott belsejébe, a hol
               anyák gyermeküket szoptatták, fiatal asszo­nyok ágyat bontottak, egyenes, délczeg
               magatartásu férfiak meg pipára gyujtva, egykedvüen néztek ki az őszi éjszakába.
               Némely udvaron szurokfáklya fényénél hordókat öblögettek a szürethez, máshol kaszákat
               egyengettek, hogy holnap harmadszor kaszálhassák le a magasra nőtt szénát.</p>
            <p>A kitörő örömnek, az izgatottságnak, a lármás jókedvnek sehol semmi nyoma. E magyar
               falvak derék, józan népe oly nyugodtan és egykedvüen fekszik le, hogy holnap ujult
               erővel foghasson mindennapi munkájához, mintha mi sem történt volna széles
               Magyarországon s mintha nem volna méltó megünnepelni a kiváló eredményeket, melyeket
               a magyar politika az utóbbi hetek válságos eseményei folytán elért.</p>
            <p>Gondolatokba merülve mentem át e falukon s azon töprenkedtem, vajjon jónak
               mondhatók-e az oly politikai eredmények, melyek nem hatnak le a nép szivéhez és csak
               a felszinen, a nemzet élő fájának ugyszólván csak a külső kérge alatt idéznek elő
               változásokat?</p>
            <p>Nemsokára oly messze jártunk, hogy a falvakból semmi sem látszott, még az ablakok
               világló fénye sem. A hosszu uton elég időm volt kedveseimről gondolkozni.</p>
            <p>- Mit csinál szegény Ottó hátrahagyott fiatal özvegye, Eliz hugom? És anyám! Hogy van
               ő? Nem szakadt-e meg a szive fájdalmában, hogy mint közönséges gonosztevőt,
               éjszakának idején hurczolták fogságra egyetlen fiát?</p>
            <p>Aztán Katinka az én életem öröme, kisirta-e utánam szép szemét? Hol van most? Nem
               esett-e áldozatul mostohaanyja lángoló gyülöletének? Vagy talán visszatért atyja
               házához, kibékült sorsával, s lemondott rólam, a kit oly szüzies, tiszta, nagy
               szerelemmel szeretett!...</p>
            <p>Ezek a gondolatok, az iszonyu bizonytalanság csaknem őrültté tettek. Repülni
               szerettem volna, biztattam kocsisomat, hogy sebesebben hajtson, pedig a harmadfü
               csikók a nélkül is oly vágtatva mentek, mint a tüzoltó kocsi elé fogott lovak nagy
               égés veszedelmekor, mikor a félváros lángban áll.</p>
            <p>Valóban, én is attól féltem, hogy lángban áll, vagy már le is égett földi boldogságom
               vala­mennyi drága épülete.</p>
            <p>Szinte szerettem volna belekiabálni a nyugodt, csendes, méla őszi éjszakába!</p>
            <p>Pedig a csillagok oly szépen fénylettek, oly kedves, csillapitó hüvössége volt a
               levegőnek, oly barátságosan bólintottak felém az utszéli fák, mintha soha semmi rossz
               sem történt volna a világon; mintha senkinek sem volna szivemésztő gondja, s égő
               bánata; és mintha e siralom­völgyében nem járnának-kelnének rossz emberek, a kik
               hónapokig lezárják embertársukat, hogy azalatt szerettei, családja elpusztuljon, mint
               egy széltől lehajitott gyámoltalan madár­fészek...</p>
            <p>Már reggeledett, mikor aggodalmam alábbhagyott, s én kissé nyugodtabb elmével néztem
               bele az előttem teljes ismeretlen események fekete szövedékébe. Mi minden
               történhetett családomban, a mig fogoly voltam? Mit rejteget előttem a fekete fátyol:
               a bizonytalanság?</p>
            <p>Néhány pillanat mulva már megtudok mindent. Világos lesz előttem minden, mint a
               napfény­ben elterülő vidék; vagy pedig oly félelmetesen világos, mint az égő ház
               fénye.</p>
            <p>De már látszik az andrásfalvi vár tornya. Őseim közül is hányan jöhettek ezen az uton
               halálos aggodalmak közt, nem találják-e felgyujtva, lerombolva, ellenségtől bevéve
               várukat? Nincs-e kincsük elrabolva? Nem lett-e családjuk földönfutó, mig ők odajártak
               „hirvirágot szedni, gyöngyös koszoruba?”...</p>
            <p>A falu végén leszálltam, kifizettem a kocsisomat, köszöntünk egymásnak; akkor aztán
               gyalog nekiindultam a kerteknek, hogy az utczát elkerülve, jussak el utam végső
               czéljához.</p>
            <p>A megmaradt birtoknak azon részéhez értem, mely a Vág kiöntése folytán régente
               örökösen viz alatt állott. Atyám befásitotta e helyet, mely azóta jótékony árnyékot
               nyujt pihenő mun­kásoknak. A fü közt, tavaszkor érik a szamócza, csörgedezik a vékony
               vizsugár s tele van a lomb éneklő madárral. Harkályok kopognak a tölgyön; sárgarigó
               fütytyent és rekedten rikolt egy-egy vércse. A cserjék s füvek áthatolhatatlan zöld
               fallá szövődtek hosszu évek alatt. Egy-egy hüvös gyik - mint ijedtségnél az érverés -
               hirtelen megáll sebes osontában.</p>
            <p>Széthajtom a szivós ágakat, fejemre hull egy csomó száraz levél, aztán végignézek kis
               házunk udvarán.</p>
            <p>Bár még igen korán van, egy kedves, karcsu alak áll az udvaron, tiszta buzát szór a
               galam­boknak, melyek vállára, fejére szállnak és rózsás csőrükkel minden félelem
               nélkül szedegetik a magokat édes kis kezéből.</p>
            <p>Mozdulatlanul állok, csak nehány lépést kellene tennem, hogy mellette teremjek, erős
               karom­ba ragadjam, mint könnyü pelyhet s bevigyem az én drága angyalomat az atyai ház
               fedele alá, a hol ő mint urnő fog élni boldogan ezentul.</p>
            <p>Katinka!</p>
            <p>Szerettem volna elkiáltani e mindennél kedvesebb nevet, hirtelen előlépve a bokrok
               közül, de féltem, hogy nagyonis megijesztem őt.</p>
            <p>Óh, mily szép, mint a hajnalhasadás! Arczocskája halavány kissé, bizonyára a kiállott
               nehéz napok aggodalmától.</p>
            <p>Nyugodtan, derülten néz körül az udvaron, mint a ki szive mélyéből meg van róla
               győződve, hogy sorsa - s a férfi sorsa, a kit szeret - mielőbb jobbra fordul.</p>
            <p>Egy bóbitás fehér galamb sokkal merészebb - sőt talán mondhatnám - sokkal
               szemtelenebb a többinél, csőrével megérintve ajkait.</p>
            <p>- Nem szabad, kiáltja, keze egy mozdulatával elhajtva a vakmerőt, aztán vidáman
               nevet.</p>
            <p>A nevetésre egy szép öreg asszony dugja ki az ablakon ősz fejét. Az én édesanyám
               áldott feje az. Ujjával megfenyegeti az én lelkem mindenemet, s szeliden mosolyogva
               mondja:</p>
            <p>- Felköltöd Elizt és kicsijét. Az éjjel nagyon rosszul aludt a kis jószág.</p>
            <p>A „kis jószág” bizonyára az Ottó fia lesz, gondolám, s nem birtam többé türtőztetni
               magamat, előléptem a lombok közül.</p>
            <p>Az ágzörgésre felém néztek, de egyik se sikoltott, hanem mindakettő sápadt lett, mint
               a fal, aztán egyszerre kiáltották el nevemet, anyám s az én édes kis angyalom.</p>
            <p>A másik perczben már nyakamon függött mind a kettő arczomat csókolva, fejemet
               simogatva, magukhoz ölelve és könyek között kiabálva kitörő örömükben.</p>
            <p>Odabent megmozdult valaki s a nyitott ablakon kihallatszott az Ottó árva kisfiának
               sirása, a kit a váratlan nagy öröm kiáltozásaival legédesebb álmából költöttek
               fel.</p>
            <p>Mert a „kis jószág” ugy aludt, mint a tej, nem törődve az embereknek sem fájdalmával,
               sem örömével.</p>
            <p> </p>
         </div>
         <div type="chapter">
            <head>
               TIZENÖTÖDIK FEJEZET.Az
                  aratás.
            </head>
            <p>Tavasz kezdetén oly nagy szárazság volt, hogy a kutak kiapadtak s a kisebb folyók
               kezdtek kiszáradni. Hetekig készült az eső, beborult mindennap, de a megrémült
               gazdaemberek hiába várták, hogy megeredjenek az ég csatornái. A legtapasztaltabb
               gazdák is rossz termést, szük esztendőt, éhinséget jósoltak s mindenféle oly
               betegséget, mely már éhség ő felségének - e sárga és aszott felségnek - a katonai
               kiséretéhez tartozik.</p>
            <p>Hiába imádkozott a templomban esőért a pap, nem akart esni sehogy.</p>
            <p>Az általános kétségbeesés közepett csak az öreg Szekrényes járt-kelt megelégedett
               arczczal, a ki térdét sokkal pontosabb és finomabb szerkezetü barometrumnak tartotta,
               hogysem egy perczig is kételkedett volna annak csalhatatlanságában. Már pedig
               Szekrényes bácsinak a térde nagyon fáj, bele-belenyilalt a köszvény.</p>
            <p>Végre csakugyan megered az eső és szakadatlanul esett két nap és két éjszaka. Azután
               négy hétig mindennap esett, de csak annyi, hogy estére felszikkadhatott a föld.</p>
            <p>Nem is volt évek óta oly sulyos, oly piros s oly aczélos a buza szeme, mint az idén:
               Kánaáni esztendő lett ebből az évből, mely oly rosszul indult.</p>
            <p>Andrásfalván is aratnak.</p>
            <p>Az egész ősi birtokot értem, mert Katinka ezt kapta az apjától nászhozományul.</p>
            <p>Az öreg Szekrényes beállitott a beláthatatlan gabonatáblákba nehány száz embert, egy
               álló hétig tartott az áldott munka, ma befejezik s a koszoru-ünnepet megtarthatjuk
               még ma este.</p>
            <p>Ugy tetszik, hogy jönnek.</p>
            <p>Elül jön az öreg, ismeretes bagariacsizmájában és prémes kucsmájában. Más emberfia
               nem állaná ki ilyen öltözetben, oly pogány meleg van. Az öreg fel se veszi.</p>
            <p>Utána jönnek az aratók, férfiak, lányok, asszonyok, szép sorjában. Két három óra
               előtt fejez­hették be a munkát, mert volt idejük felvenni ünneplő ruhájukat, a szép
               magyar ingvállat, piros pruszlikot, suhogó selyemszoknyát, meg a kis piros csizmát. A
               férfiak lobogó ingujjban, ezüstgombos kék dolmányban, sarkantyus csizmában jöttek;
               hátha tánczra kerül köztük a dolog, s mivel verjék majd ki a nótát, ha nem a
               sarkantyuval?</p>
            <p>A buzakalászból font koszorut átadja az „arató gazda”, egy-két szives szóval. Örül,
               hogy olyan sok jutott az idén az Isten áldásából.</p>
            <p>Az öreg Szekrényes a szemét törülgeti. Sok jó és rossz esztendőt élt már ő át az
               András­falvyak szolgálatában. Látta jólétüket és hatalmukat összeroskadni az idegen
               kormányzat megpróbáltatásai alatt; látta a beláthatatlan kánaáni földtáblákat idegen
               emberek kezében; látta szegénységben az öreg nagyasszonyt férje hirtelen halála után
               és látta végre a sors kedve­zéséből ujra felemelkedni a családot a régi jólétnek s a
               régi tekintélynek verőfényes magaslatára.</p>
            <p>Mindezt elmondja az öreg és hüséges szeretettel nézi végig az egész családomat, mely
               ezalatt a verandára kigyült.</p>
            <p>Legelül anyám, kézen fogva három éves kis fiamat az ő szemefényét, legkedvesebb
               unokáját, Gáborkát.</p>
            <p>Másik unokája, a kis szőke Ottó, anyja mellett áll. Ez az én kedvenczem; szakasztott
               az apja. Eliz szeme mindig könybelábbad, ha rátekint, s korán elhalt fiatal férjére
               gondol, a ki tovább él fiában, nehogy kedves arczát s drága emlékét valaha
               elfelejtsük, mig e világon élünk.</p>
            <p>Apósom nagy szélü rizsszalma kalapjában lement a munkások közé. Kislányomat tartja
               karján a boldog nagyapa, a ki már rég elfeledte, hogy fiatal neje faképnél hagyta őt
               egy szép napon s nászutra indult Kökörcsényi gróffal, a ki a kedvéért kilépett a
               lovasezred kötelékéből, s most Monakóban és divatos külföldi fürdőhelyeken élik
               világukat, nyakára hágva annak a százezer forintnak, melyet apósom nagylelküségből
               juttatott nekik. A kis Katinka - a ki nincs több tizennégy hónaposnál - liliputi
               ujjacskáival az öreg Szekrényesre mutat, „ott-e, ott-e” kiáltja oly kedves
               gügyögéssel, hogy házunk régi, kipróbált támasza nem tudja megállni s hosszu,
               galambfehér bajuszát nagy önfeláldozással kiszolgáltatja neki.</p>
            <p>Most egy gyöngéd kar ölelését érzem s az udvart megtöltő népség zajos éljenzése közt
               lép mellém az én egyetlenem, hogy fogadja az érte élő-haló emberek tiszteletteljes,
               szivből jövő üdvözletét.</p>
            <p>Szép asszony vált a szép leányból. Kissé megtelt, a válla szélesebb, több délczegség
               van a járásban, de a szeme változatlanul az a vidám, bátor, lelkes, ártatlan
               gyermekszem, melynek legénykoromban örökös rabja lettem, s a mely magába zárja
               üdvösségemet.</p>
            <p>Kezét nyujtja az „arató gazdának”, aztán karomra támaszkodva végigmegy a munkások
               között. Mint a napfény a bokrokat, ugy bevilágitja édes mosolygása ez egyszerü
               emberek arczát, a kiknek sohasem volt jobb urnőjük nála. Mindenikhez van egy nyájas
               szava, min­denik­nek ismeri buját-baját; tudja közülök mindenik, hogy sem örömükben,
               sem bánatukban nem hagyja el őket, hogy reá az élet minden változásában feltétlenül
               számithatnak.</p>
            <p>Négy éve már, hogy Katinkának örök hüséget esküdtem az oltár előtt s azzal az ideális
               hevüléssel, azzal a tiszta, lángoló vágygyal szeretem most is, mint a legelső
               napon.</p>
            <p>Mi még folyton a mézesheteket éljük. Ha egy fél nap nem látom, izgatott és nyugtalan
               vagyok; utána megyek a konyhába, a kertbe, az udvarra, mert szoknyácskájához vagyok
               nőve s mert ugy gondolom, hogy én az ő árnyéka vagyok s egy perczre sem maradhatok el
               tőle.</p>
            <p>Ha - nagy himezés-hámozás s mélységes töprenkedés után - két hétre fürdőbe
               eleresztem, mig engem a gazdaság nem bocsát: naponkint két-három levelet irok neki,
               oly szenvedélyes leveleket, hogy kénytelen azokat szemérmesen rejtegetni anyám előtt,
               a ki őt fürdőbe kiséri. Hova gondol, az istenért, - irja ilyenkor - hisz maga még
               mindig olyan szerelmes leveleket ir nekem, mintha tizenhat éves leány vagy három
               napos asszony volnék, maga meg valami - éretlen diák. Ha ezek az édes, bolondos
               levelek a mama kezébe kerülnének! Mit gondolna a mama felőlünk, négy éves házasokról?
               Ne csináljon botrányt, kedves barátom, mert nem illik az már két ilyen öregedő
               házashoz, a minők mink vagyunk...</p>
            <p>Az aratókat magukra hagytuk, a kik tüzes czigánymuzsika mellett frissen tánczra
               kerekedtek s ime, azon vettük észre magunkat, hogy kint vagyunk a parknak azon
               részén, a honnét végigláthattunk az egész istenadta gazdaságon.</p>
            <p>Egy tölgyfa alá ültünk. Félkönyökömre támaszkodva, szerelemmel nyugtattam szememet a
               feleségem tiszta, kedves arczán.</p>
            <p>- Mily jó itt, mondám a füben, az ő lábánál végigheveredve, mily jó itt... veled. A
               meddig szemünk ér, minden a mienk. Földek, gabonaassztagok, barázdák, fák, hegyek...
               az ég!</p>
            <p>A füben hanyatt feküdtem s mintha nem tudnék elválni tőle, néztem... néztem a mély,
               kristály­kék eget.</p>
            <p>- A szabad élet lehellete mindenütt. E fa ágán, mely alatt ugy ülsz, drágám, mint a
               szépség s a jóság királynője, madárfészket szedtem s erről fognak fészket szedni
               gyermekeim, mondám elmélázva.</p>
            <p>Katinka lehajolt, hogy elrejtse boldog pirulását, aztán megfogta kezemet. Én merengve
               folytattam.</p>
            <p>- Nézd, amott az ősi ház, ide fehérlenek karcsu oszlopai. Jólét környezi e lakot és a
               szabaddá lett nép tisztelete. Ragaszkodásuk és munkabiró kezük oly szilárd és hüséges
               támasza lesz családunknak, mint házunknak azok az oszlopok. Aztán itt vagy mellettem,
               édes. Fiatal és szép vagy, mint az erdő, melyet atyám ültetett s van - mint az
               erdőnek - dalod, frisseséged, virágod.</p>
            <p>Az én egyetlen szerelmesem derülten hallgatta mindezt s nem felelt.</p>
            <p>A lemenő nap fénye reszketett a lombokon s megvilágitotta kedves arczát, a mint
               szerelmesen és boldogan fölém hajolt.</p>
            <p>Én e drága ifju arczba tekintve, mely küzdelmeimnek jutalma lett, gondolatban
               végigfutottam az elmult sulyos éveken, melyek oly tanulságosak voltak reánk nézve.
               Aztán a boldog, vidám aratás képe merült fel előttem.</p>
            <p>Le van aratva, kévékben fekszik egy jó esztendőnek gazdag termése a földeken. Csak be
               kell hordani, okosan értékesiteni s takarékosan kell bánni vele, hogy az egész háznép
               megéljen belőle.</p>
            <p>A magyar politikai földjén is le van aratva, kévékbe van kötve egy nemzedék
               munkájának eredménye. Vigyük hamar tető alá, okosan takarékosan, a pazarlást kerülve,
               a nemzet egy emberöltőn át elélhet vele.</p>
            <p>Az uj nemzedék aztán szántsa mélyebbre a talajt, ha jónak látja; vesse be jobban,
               mint mi s legyen szerencsésebb nálunk abban, hogy zsendülő vetésének ne ártson se a
               szárazság, se a tavaszi fagy, se a ránk jövő háborus felhőknek véres jégverése...</p>
            <p>Hanem itt álljunk meg, emberek.</p>
            <p>Az élet tarlóját járva, nekem jutott a legszebb, legdrágább asztagocska: az én
               hüséges szépséges hitvesem.</p>
            <p>Az ő szeretetének és jóságos tiszta buzájából én már majd csak eléldegélek
               holtomig.</p>
            <p>Lábánál fekszem a füben, fejemet kezén nyugtatom, szerelmes szavakat suttogok fülébe,
               mialatt a nap lassan lemegy s a nyári alkonyat rózsaszin világosságában egyenkint jön
               utánuk a kertbe az egész család és egy pillanat alatt körülállnak bennünket
               gyermekeink, a magyar földnek jövő munkásai.</p>
            <p> V é g e.</p>
            <p> </p>
         </div>
      </body>
  </text>
</TEI>
