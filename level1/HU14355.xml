<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14355" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Anteusz</title>
				<author>
					<persName>
						<surname>Werner</surname>
						<forename>Gyula</forename>
					</persName>
					<date from="1862" to="1926">1862-1926</date>
					<idno type="VIAF">167135256</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">57990</measure>
				<measure unit="pages">119</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Anteusz</title>
					<date>2015-09-23</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/14300/14355"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Varjú Mária</name>
						<name>Mészáros Atilla</name>
					</respStmt>
					<bibl type="digitalSource">
						<title>Anteusz</title>
						<date>2015-09-23</date>
						<ref target="https://mek.oszk.hu/14300/14355"/>
					</bibl>
					<bibl type="printSource">
						<title>Anteusz</title>
						<author>Werner Gyula</author>
						<pubPlace>Budapest</pubPlace>
						<publisher>Singer-Wolfner</publisher>
						<date>1893</date>
						<ref target="https://mek.oszk.hu/14300/14355/pdf"/>
					</bibl>
				</bibl>
				<bibl type="firstEdition">
					<title>Anteusz</title>
					<author>Werner Gyula</author>
					<date>1893</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T3"/>
			</ns1:eltec>
		</xenoData>
		<revisionDesc>
			<change when="2020-07-24"/>
			<change when="2020-12-28"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖTET.</head>
				<div type="chapter">
					<head>I.</head>
					<p>Az egyedi falusi kaszinóban elkártyázta Szentegyedi Gábor az idei termés árát, sőt
                  néhány száz forinttal adós maradt. Játszás közben folyton ittak az urak, szőke
                  hegyaljai aranyos fénye villogott poharukban, de czigányt a kaszinószolga nem
                  kapott sehol, nem volt, a mi a társaságot tovább is együtt tartsa.</p>
					<p>Szétmentek, ki merre látott. A más falubeliek fogatukra ültek, néhány pillanatig
                  még hallatszott a kocsikerekek gördülése, végre hősünk egyedül maradt. Körülötte
                  az apró zsellérházak mély álomba merültek, itt-ott vakkantotta el magát félálmában
                  egy-egy kutya.</p>
					<p>Világosodott. Erős harmat lepte el a pázsitot; vizslája elébe futott és nedves,
                  rózsaszin orrát hozzádörzsölve vigan vinnyogott. Szobájába ment, hogy felvetett
                  ágyába feküdjék, de a levegő nyomasztó, forró volt, feje fájt, vére lázasan
                  lüktetett. Ott hagyta szobáját, a parkba indult. Kanadai nyárfák barátságosan
                  bólintottak jó reggelt feléje; feszes, egyenes tartásu topolyafákon fekete varjak
                  ültek; virágágyak szines üveggömbjei, melyeken még rajta volt az éjjeli harmat,
                  ugy tekintettek reá, mint megannyi könyben uszó leányszem.</p>
					<p>Földig hajló vadkomló és szertekuszó szederinda akadályozta járásában. Bokrok, fák
                  sötétebb szine, buján növő fü, meghivesült levegő s apró legyek, érczszinü bogarak
                  csapata elárulta, hogy közel van a folyam. A Tiszának mesterségesen levezetett
                  holtága folyt a kert alján. Füzfáktól mélyen beárnyalva, csaknem mozdulatlanul
                  pihent sötétszürke tükre, könnyü köd lebegett a part egész hosszában a meder
                  felett. Szentegyedy gyorsan levetkezett, egy pillanatra fázósan összereszketett
                  éjszakázástól kimerült teste, aztán karját kinyujtva beledobta magát a vizbe,
                  lemerült benne mint a kő, néhányszor körüluszott vagy száz lábnyi helyet és
                  felfrissülve, megifjodva, felvidulva került ki a jéghideg hullámok közül.</p>
					<p>Fejfájása megszünt, idegei lecsillapodtak, eszéről tisztult a mámor, de nagy
                  álmosság vett rajta erőt.</p>
				</div>
				<div type="chapter">
					<head>II.</head>
					<p>A méhes előtt, a hársfa alatt feküdt le. A méhes négyszögletü üvegablakai mögül
                  meglátszottak a kasok; a méhek kedvéért széles ágyakba ültetett virágok erős
                  szaga feléje szállt és fölötte - mintha altatnák - halkan mozogtak a
                  falevelek.</p>
					<p>A nap feljött, aranyos verőfény kicsalta a méheket, az ágak közt rejtőző rigók
                  megszólaltak, az egész kerten valami észrevétlen mozgás futott keresztül és
                  hősünk, jobbkezét feje alá téve, egészséges álomba merült.</p>
					<p>Néhány órát alhatott igy, mikor a méhes felé karcsu tizenhat éves leányka jött.
                  Széles karimájú szalmakalapja piros szalagon a hátára volt csuszva, hófehér
                  kötényke volt előtte, kezében fonott kosarat hozott. Szoknyáját illedelmesen fogta
                  össze, a hol nagyon harmatos volt a fü. Vetemények között lépdelt, nagy, duzzadt
                  paradicsomok bambán nevettek rá szigoru karóik mellől, a zöld bab alattomos szárai
                  belekapaszkodtak ruhájába, nem akarták elbocsátani soha többé. Néhol felemelte a
                  fazekakat, melyek alatt nemesfaju turkesztánok vonták meg magukat, a csipős
                  éjszakai hideg elől; máshol elszabaditott egy hajlékony ágat, mely erősebb ágak
                  közé bonyolódva, bizonyára kényelmetlenül töltötte a hosszú éjszakát.</p>
					<p>Meg se lepődött, mikor a hársfa alatt megpillantotta az alvó férfit, csak arczáról
                  tünt el a pirosság és tekintete lett komolyabb.</p>
					<p>Kertiszékre ült, szemközt vele, és kedvére nézegette a megsoványodott, szép
                  arczot, a rendetlen, fekete, szinte kékesbe játszó hajat, az egész kimerült
                  embert, a mint igy lábainál elterülve az igazak álmát aludta.</p>
					<p>Egy óra telt el, a leány szemeit le se vette a szép férfias arczról, s a mint a
                  nap egy pillanatra felhő mögé bujt, és az egész alakról eltünt a lombokon
                  átszürődő napsugár, ijedtében felsikoltott, oly hidegnek, fakónak, elváltozottnak
                  látta a férfit a megváltozott világitásban. Mintha holttest feküdnék előtte a
                  füvön. Szentegyedy kinyitotta szemét és felugrott. Csak lassan szedte össze magát,
                  azután, mintha valami hirtelen világosság érte volna, lábaihoz ült, égő fejét a
                  lány puha, kicsiny kezéhez támasztotta és igy szólott.</p>
					<p>- A vérem okozta, más mentséget nem tudok. Ez az átkozott Szentegyedy-vér, mely
                  olyan mint a sustorgó, kénköves földalatti forrásvizek! A régi nóta megint:
                  kártyáztam és vesztettem.</p>
					<p>- Sokat?</p>
					<p>Hangjának lágy, megnyugtató csengése volt, fekete szemét bátoritólag függesztette
                  reá a leány.</p>
					<p>- Sokat, nagyon sokat s még adós is maradtam. Mindig felteszem magamban, hogy a
                  játék ördögének ellenállok. Akaratom ellen huz a zöld asztalhoz valami delejes
                  erőszak, melynek ellenállani nem tudok.</p>
					<p>A leány gyöngéden válaszolt.</p>
					<p>- Nem itéllek el Gábor, csak sajnállak, hogy te sem tudsz hová lenni ama nagy,
                  titkos szomoruságtól, mely titeket férfiakat gyötör. Minél nemesebben és mélyebben
                  érez közületek valaki, annál többet szenved. A fájdalomtól lesztek korhelyek és
                  kártyások.</p>
					<p>Szentegyedy Gábor megrázta fejét s halkan felelt, mintha gyónna.</p>
					<p>- Az egész ország temető: mindenki szomorú benne. Az emberek szeméből látom, hogy
                  mindeniknek halottja van s maga is élőhalott. Az élet teher, pedig az erdő tele
                  van vaddal és minden évben ellepi a friss, csillogó hó az utakat, melyeken
                  világosan meglátszik a vadak nyoma. Van házunk, családunk, van égő gondunk,
                  foglalkozásunk, mit áhitunk hát?</p>
					<p>Hangja tompa lett, fáradt szemét lezárta, néhány perczig meg se mozdult.</p>
					<p>- Valami változást, szelet, vihart, katasztrófát, mit tudom én mit várok? de
                  valaminek történni kell.</p>
					<p>Egész teste megrázkódott, mintha valami belső, kitörő zokogást tartóztatna vissza.
                  Kezével elfödte arczát, aztán megcsókolta a leány kezét.</p>
					<p>Körülöttük rigók fütyültek, hársfa illatozott, aranyszárnyu méhek
                  döngicséltek.</p>
					<p>Gábor érezte hogy nagy távolság van közte s e tiszta lelkü, ártatlan, fiatal leány
                  között. Házukban két uri nő él, anyja és Mária. Mily mások a nők, mint a férfiak!
                  Rajtuk nem látszik meg az a nagy, általános hervadás, mely e korszak férfiainak
                  szivét, lelkét előveszi. Csak oly kötelességtudók e nehéz napokban, mint anyáik
                  voltak a nemzeti ébredés idején. Kedvvel végzik ezernyi munkájukat a háztartásban;
                  szőnek, fonnak, varrnak, gazdálkodnak; felnevelik gyermeküket; nem esnek kétségbe
                  a haza sorsán, s mig férjük és fiaik búba, bánatba merülve pazarolják vagyonukat
                  és egészségüket: a nők, ezek az igazi hősök, vidáman használják fel a jelent, hogy
                  csendben, zajtalanul felépitsék rá a jövőt.</p>
					<p>Ilyen gondolatok vonultak át Szentegyedy lelkén, a hogy nézte a leányt, a ki
                  mellőle fölkelve, kosarát tele szedte zöld borsóval. A mint a fák közt ide-oda
                  mozgott, hol árnyékban volt, hol vakitó világosság esett reá. A fény és árnyék e
                  váltakozó játékában könnyen és elragadó kedvességgel járta végig a veteményes
                  ágyakat s mind távolabbról látszott világos szinü, nyári ruhája, mint valami
                  földre szállt bárányfelhő.</p>
					<p>Hősünk oly mélységes békét érzett szivében, a minőt a következő években soha.</p>
				</div>
				<div type="chapter">
					<head>III.</head>
					<p>Szentegyedy Gábor (a fiatal Szentegyedy Gábor apja) elhalt, 45 esztendei
                  megelégedett élet után. Háza ugy volt berendezve, mint azok a méhkasok, melyeknek
                  közelében regényünk kezdetén fia egy áttombolt éjszaka fáradalmát aludta ki:
                  felesége uralkodott benne, az anyakirályné.</p>
					<p>Jól táplált, sőt igen kövér uriasszony volt az anyakirályné. Áldott jósága daczára
                  mindent elkövetett, hogy félelmessége hirét növelje, mindig sötét ruhában járt,
                  homlokát fenyegetően vonta össze, röviden beszélt és kezében könnyen megmozdult
                  sodrófa, főzőkanál, seprünyél, a női uralom e kipróbált fegyverei.</p>
					<p>Be kell vallanom, hogy Szentegyedyné ezen fáradozásának nem volt foganatja.
                  Nézését, egész vonzó arczát hiába igyekezett félelmessé tenni erőltetett
                  indulatossággal és sötét haraggal.</p>
					<p>Mintha rosszul befüggönyözött ablak volna: mindenütt kifénylett szivének belső,
                  tiszta világossága. Háznépe szerette, cselédei tüzbe mentek volna érte, ellesték
                  minden gondolatát és bajukban-bánatukban bizalommal fordultak hozzá.</p>
					<p>Az emberekben kimondhatatlan vágy lakik, jobbaknak látszani, mint a minők;
                  Szentegyedyné meg ugy érezte jól magát, ha a szokásaival még ismeretlen, vadonatuj
                  cseléddel elhitette, hogy háza tigrisbarlang, melyből nem visznek ki nyomok.</p>
					<p>Fia világosan emlékszik rá, hogy vele szemben is a mesterséges rémitgetések
                  fogásával élt, a mivel nem ment semmire, mert összevont szemöldei daczára folyton
                  körülötte volt, nem tudott elaludni, ha áldott kezét nem foghatta s reggel, a
                  mikor szeme kinyillott, anyja édes tekintetével találkozott legelőbb, melyet, - a
                  tettenért szinlelő - mindig bizonyos zavarral igyekezett szigoruvá és fenyegetővé
                  változtatni.</p>
					<p>Az idősebb Szentegyedy kedves ur volt, kék szemei oly szelidek és félénkek, mintha
                  tizenhat éves leány szemei volnának; mindig mosolygott, beszéde mindig tele volt
                  édességgel és zsebe czukorkákkal. Nem emlékszem, hogy valakivel veszekedett volna.
                  Szemében neje valami magasabb, a föld alacsony gőzkörén felülemelkedő teremtés
                  volt, kinek minden kivánatát tiszteletben kellett tartani, a kinek erős akarata,
                  az ő bátortalan, ingadozó; könnyü életcsónakát vezetni és irányozni látszott, a
                  csapkodó hullámok között. Ha ugyan lehet hullámzásról beszélni az oly életben,
                  mely jól berendezett alföldi birtokon, kényelmes uri házban telik el.</p>
					<p>A háztartás gondjai Szentegyedynére nehezedtek, a külső gazdálkodást tiszttartó
                  vitte; férje csak ujságát olvasta, látogatásokat tett és vendégeket fogadott. Néha
                  lóra ült (még mindig egyenesen ült a nyeregben) gyakran kikocsizott, vagy átment a
                  szomszéd kisvárosba, hol néhány napot barátainál töltött. Hazajövet jókedvüen
                  ijesztgette feleségét, hogy szép, fiatal, ruganyos szinésznőkkel volt dolga,
                  kiknek virágbokrétákat és gyémántos ékszereket vett.</p>
					<p>A nő szeme fellángolt a boldogságtól, hogy férjét megelégedettnek és vidámnak
                  látta, apróra kikérdezgette a kisváros legfrissebb pletykáiról, megtudakozta,
                  rokonainak hogy szolgál becses egészségük? mint érzi magát a katolikus püspök, a
                  kit nagyra becsült s a ki bérmáló körutja alkalmával hozzájuk szokott szállni?
                  Négy fehér lótól vont aranyos hintóját, melyen hátul selyembojtba kapaszkodva, két
                  meggyszin huszár - mint szárán az érett meggy - függött, nem felejti el hősünk
                  soha.</p>
					<p>Szentegyedy mindig kifogástalanul öltözködött.</p>
					<p>A ruhaszöveteket mindig neje választotta meg, a szabóval ő pörölt, ő tartotta
                  rendben a ruhatárat, hol a tubákszintől kezdve a sötétliláig minden szin
                  képviselve volt. Reggel a szobalány jelentette, hogy szép idő van, vagy hogy esik,
                  mire kiválasztotta a reggeli toalettre szánt ruhadarabokat, s férje abból tudta
                  meg, milyen idő van odakint.</p>
					<p>Ha világos szinü nadrágot talált ágyafejénél, vigan felkelt, felhuzta a redőnyöket
                  és bebocsátotta a napfényt, a tavasz illatát, frisseségét. Bizonyos szinekre a
                  fal felé fordult és tovább aludt, mert tudta, hogy kint zuhogva esik az eső,
                  feláznak a hófehér utak, gyékényes szekerek vánszorognak a nagy sárban, s hogy
                  szomoru az élet odakint, az ólomszinü égbolt alatt.</p>
					<p>Külön jelentősége volt a nyakkendőknek, azokból ismerte meg nejének lelki
                  állapotát. Voltak szinek, melyek derült jókedvet, megelégedést, örömet
                  jelentettek. Más-más szine volt a bánatnak, lehangoltságnak, boszuságnak s
                  haragnak. A kék szin azt jelentette, hogy jól aludt, a fehér azt, hogy rendkivül
                  békés hangulatban ébredt fel, a fekete azt, hogy bal lábbal kelt ki az ágyból. A
                  lángpiros szin az égő haragot, a vihart jelentette. Ilyenkor férje megértette a
                  néma üzenetet, halkan felöltözködött, reggelijét szobájába hozatta, parancsot
                  adott, hogy a két szürkét fogják be, lopva lesompolygott a lépcsőkön, kocsiba ült,
                  s csak innen, biztos menedékéből kiáltott be jóreggelt nejének, ki a konyhában a
                  cselédekre pattogott.</p>
					<p>Egész nap nem jött haza, valamelyik barátjánál ebédelt, elvitatkoztak az ország
                  dolgáról, a hosszu délutánt tarokkozással és ivással huzta ki és este ajándékkal
                  megterhelve érkezett haza. Fia zsebeit telerakta nyalánksággal s magától futó kis
                  gőzössel lepte meg, mely zörögve rohant végig a puha szőnyegen.</p>
					<p>Ekkép hallgatag megegyezés volt férj és nő közt, hogy egymásnak nem okoznak
                  kellemetlen napot. A nyakkendő szinében rejlő hadüzenetet Szentegyedy mindig
                  megértette és neje sohasem felejtette el ily szokatlan módon figyelmeztetni a ház
                  látható fejét, hogy uralma e napra megszünt, fusson birodalmából, mint koronájától
                  megfosztott, számüzött király.</p>
					<p>A kis Gábort bizony e harczias asszony s ez a békés férfi közös akarattal
                  elkényeztették. Nem engedték a világért sem, hogy feje tele legyen nehéz
                  tudománnyal, ő hát kedvére futkosott a harmatos mezőkön, megmászta a kert
                  legmeredekebb nyárfáit, a veréb fészekért, félelem nélkül ráült a Betyár meg a
                  Villám sima, forró hátára s a szabad levegő, a tavaszi napfény ugy át meg átjárta
                  nyakát, arczát, mezitelen kis lábszárát, hogy fekete lett tőle, mint az ördög s
                  oly napsütésszaga volt, mint az érett császárkörtének.</p>
					<p>Tiz éves korában atyja kijelentette a reggelinél, hogy itt az ideje, hogy fia
                  megtanulja mindazt, a mire szüksége van egy gentlemannek (ezt az egy angol szót
                  tudta, s e nagy nemzetet egy roppant rövidáru-kereskedés tulajdonosának nevezte és
                  nem sokra becsülte).</p>
					<p>Ettől kezdve Gábor lovagolni, uszni, vivni tanult. Rendkivül szerette a szelet,
                  mikor a fák siránkozva hajlodoztak és az ablakok megrázkódtak, mintha a háznak a
                  hidegtől a foga vaczogott volna. Ilyenkor örömest lovagolt szemközt a széllel,
                  kis fekete lovának sörénye vadul röpködött, s a lovast a levegőnek ez a fénylő,
                  hideg, folytonos hullámzása boldoggá tette.</p>
					<p>Szeretett fürödni a Tiszában, melynek szőke hullámai annyiszor tovaragadták;
                  melynek siró nádasaiban egész madárvilág rejtekezett; füzeseiben kicsiny
                  halászkunyhók bujtak meg, melyekben füstös bográcsok függtek a tüz felett, s
                  aranyszinü lében, étvágyat ingerelve főtt a fehér husu hal.</p>
					<p>A meddig a szem ellát, barátságos falvak templomtornya csillog; a végtelen
                  gabonaföldek érő kalásza, mint tovairamló aranyos hullám megmozdúl a legkisebb
                  szélben és a kalászok szárai halk pengéssel ütődnek össze, mintha valahol a
                  közelben aranypénzt olvasnának.</p>
					<p>Estefelé, ha már a nap leszállt, a Tisza lassan elborult. Füzfák árnyékában egész
                  hangversenye keletkezett a nyugvást kereső gémeknek, a tárgyak alakja, éles
                  szögletei elmosódtak s valami vörhenyes, szürkés homály fogott be mindent.</p>
					<p>Tanitója ebben a tájban szeretett leginkább fürödni. Gábor is kiment vele a
                  folyóhoz, ügyelt levetett ruháira és ijedten szólitotta nevén, ha uszásának
                  hangját nem hallotta s ha halvány, fekete feje teljesen eltünt a félelmes
                  sötétségben.</p>
					<p>Holdvilágos estéken, a kert fái alatt járkálva, mig fejük felett csillagok
                  ragyogtak, tanitója szomoru történeteket beszélt a magyar előidőkből. A falu
                  elcsendesedett, a házak ablakai egyenkint elsötétedtek, csak a fonóból hallatszott
                  szerelmes lányok dala.</p>
					<p>Ilyenkor - mintha ez ivadékról ivadékra átszállott szomoru dalok kétségbeejtenék -
                  hazánk történetének leggyászosabb lapjait vette elő. Tompa, gyönge hangja ugy
                  illett e történetekhez. Beszélt az ezeréves szenvedésről, mely népünk jellemének
                  mélységes komolyságában visszatükrözik; elősorolta a vesztett csatákat, török és
                  német hadak égetéseit, az örökös belviszályokat, a szellemi sülyedést, az erők
                  rohamos hanyatlását, a nemzeti vérmérgezést, a lassu, bizonyos halált. Gábor
                  fiatal szivét felzavarták e siralmas elbeszélések, párnái nedvesek voltak a sok
                  sirástól, álmatlanul, lázas fejjel hánykolódott ágyán és éjjelenkint Mohácsról
                  álmodott. Ott nyargalt a vitézek között, paripája vérben gázolt, látta a magyar
                  hadak levágatását, a győzelmes törökök diadalmas előnyomulását... aztán egyedül
                  maradt, elhagyott pusztaság közepén, szakadó, jéghideg esőben, mely egyenkint
                  oltotta ki a vidám őrtüzeket...</p>
					<p>Ily nehéz álmok után kimerülve ébredt fel, soványodni kezdett, étvágya nem volt.
                  Anyja rájött a baj forrására s a tanitót elküldötték. Az első két napon sokat sirt
                  utána, de más jött helyébe, széles vállu, szőke, szeplős legény, a kinek harsány
                  nevetése felverte a házat, ezerféle jóizü kópéságot követett el és Gábort ugy
                  elfoglalta egész nap, hogy soha sem ért rá szomorkodni és ábrándozni.</p>
					<p>Szentegyedy, az apa, fél év mulva meghalt és fia nevelése egészen az anyjára
                  maradt. A szomszéd kisvárosban elvégezte iskoláit, azután hazajött gazdálkodni.
                  Néhány rossz termés, a fiatal ur bő költekezése és kártyázása nagyon
                  megcsökkentették a jövedelmet.</p>
					<p>A hajdan erélyes hölgy, a ki férje halálát nagyon szivére vette, ellenállás nélkül
                  rabja lett fia akaratának. Magához vette Máriát, Gábornak unokahugát és kedves
                  terve volt, hogy férj és feleség váljék belőlük. Csodálatos, hogy tettvágyó,
                  erélyes lelke, mely soha sem törődött azelőtt azzal, a mi a háta mögött volt s
                  mindig a jelennel, a napi gondokkal foglalkozott, férje halála óta mindig a
                  temetési napra gondolt vissza, melyen élete társát levitték a családi sirboltba,
                  ősei közé.</p>
					<p>A napok, mint egy jól szabályzott folyó hullámai, lassu egyformasággal
                  hömpölyögnek tova; csak azoknak a hullámoknak emléke marad meg bennünk, melyek a
                  megszokott mederből kicsapva, szilaj tavaszi áradás módjára elöntik
                  gyümölcsösünket és magukkal ragadják virágainkat.</p>
				</div>
				<div type="chapter">
					<head>IV.</head>
					<p>Délben váratlanul megérkezett Szentegyedyné bátyja, nyugalmazott huszáralezredes.
                  Már a kocsiból kiáltozta:</p>
					<p>- A fiadat talán még most is a kötényed mellett tartod, Mircza? - ez a név még
                  kislánykorából maradt az özvegyen. - Talán még szopik a kis fattyu, hogy nincs
                  lelked elválasztani?</p>
					<p>Középmagasságu, rózsás arczu katona volt, haját és kurtára nyirt bajuszát
                  festette: csupa pomádé, csupa ruganyos feszesség, volt az egész ember.</p>
					<p>Karját nővére derekára tette és enyelegve beszélt hozzá.</p>
					<p>- Hová lett a darázskarcsu derekad, Mircza? Szakasztott ilyen voltál, mint ez a
                  kis, fiatal teremtés, a ki melletted áll. Ez Marika, ugy-e? a Mária név nagyon
                  ünnepélyes és nem illik ilyen fekete szemü, rózsás gyermekekhez, mint a kicsi
                  hugom.</p>
					<p>Mindkét arczát megcsókolta a piruló leánynak és szabadon lévő karját felajánlotta
                  neki.</p>
					<p>- No még csak a fiu hiányzik, mondá, de ne is kerüljön a szemem elé. Ki hallott
                  már olyant, hogy a Szentegyedy-család sarja itt rozsdásodik meg a Tisza nedves
                  levegőjében? Akkor is ráér paraszt életet élni, ha nyugalmazott tábornok lesz
                  belőle.</p>
					<p>Vidáman beszélgetve mentek fel az ebédlőbe. Itt már fel volt teritve. A gondosan
                  lezárt redőnyök hüvös homályt terjesztettek s e homályt kedvesen enyhitették a
                  hófehér abrosz, az ezüst evőszerek, metszett kristály-palaczkok s a felnyitott
                  pohárszék, szépen sorba rakott üvegedényével.</p>
					<p>Az alezredes leült a diványra és maga mellé vonta a két nőt.</p>
					<p>- Kicsi babám, nyiss ki legalább egy ablakot. Öreg katona vagyok, nem félek, hogy
                  lányarczomat megsüti a nap. Na, halljátok, ti ugyan szépen elkényeztetitek
                  Gáborkátokat, még a széltől is óvjátok. Nem selyemszoknya ő, hogy kiszivja féltett
                  szinét a nap, se nem fülemile, hogy homályban kelljen tartani, hogy jobban
                  énekeljen.</p>
					<p>Mária pirulva beszélte, hogy Gábor nyulra ment vadászni s csak este jő haza. Addig
                  is a bácsi az ő társaságukban kénytelen unatkozni. Gábor különben nem puhult el, a
                  legszilajabb lovakra ül, lovait mindig maga hajtja és télen, a frissen leesett
                  nedves hóban fél napig is elálldogál, ha vadra lesbe megy. A félhomály nem azért
                  van, mintha a napsugártól Gábornak a szine kimenne, (bár igaz, hogy az arcza
                  halvány néha) hanem a mama szemeiért van, melyek a sok sirástól meggyöngültek.</p>
					<p>Itt szeretetteljesen tekintett az özvegy urnőre és kezére hajolt, hogy
                  kétszer-háromszor megcsókolja.</p>
					<p>Szentegyedyné is védelmére kelt fiának. Lassan, bánatosan beszélt, bátyja
                  megütődve hallgatta. Hova lett erős, csengő hangja, délczeg főhordása,
                  parancsolásra termett egész valójának hatalma?</p>
					<p>- Egyetlen fiam van, bátyám, mindennap azért imádkozom, hogy az Isten tartsa meg
                  őt. Féltem, dédelgetem, az igaz, de ő azért erős, edzett, nagy. A féltés az én
                  bánatos szivemnek jól esik és neki nem árt, hát miért ne félteném?</p>
					<p>Az öreg katona nem volt barátja az érzékeny jeleneteknek, bár jó szive volt.</p>
					<p>- Jól van, jól, Mircza, a világ leggyöngédebb anyja vagy. Hanem teringettét, éhes
                  vagyok, mint a farkas és inycsiklandó pecsenyeszag ütötte meg az orromat, mikor a
                  konyha mellett eljöttünk. Nehezen esik egy perczre is megválni tőled, kicsi babám,
                  olyan kedves vagy, nyiló rózsák közé hullt két fekete szemeddel, de lekötelezed
                  követelő gyomromat, ha utána nézesz, a szakácsnétok nem ült-e a seprünyélre s nem
                  ment-e el a boszorkányok diszgyülésére, cserbenhagyva kappanhájas levesét és
                  pompás nyársonsültjét?</p>
					<p>Mária felkelt, zajtalanul ment át a szobán, mint valami óvatos egérke. Alig tette
                  be az ajtót, az alezredes hamisan hunyoritott és feketére festett bajuszát
                  pödörgette.</p>
					<p>- A drágalátos fiadnak szántad, ugy-e, Mircza? Egészséges, szép leány, igazi race.
                  Hanem az urfit el kell bocsánatod előbb a kötényed mellől, hadd lásson világot.
                  Nem lehet az, hogy egy Szentegyedy ne lásson mást a faluja tornyánál, és ne
                  ismerjen más nőt a feleségénél. El kell neki menni idegenbe, Mircza, rangot, hirt,
                  dicsőséget kell haza hozni ősei fészkébe. Hadd legyen katona, hadd éljen olyan
                  életet, mint a sátoros czigányok, könnyelmü asszonyok felett aratott könnyü
                  diadalokba hadd unjon bele, hogy annál jobban megbecsülje a boldogságot: a kis
                  baba tiszta, változatlan szerelmét és sirigtartó hüségét. Azt akarod mondani
                  hugom, hogy én sohasem untam bele a czigányéletbe és sohasem raktam fészket valami
                  árnyas berekben? Attól tartasz, hogy a fiad is ugy tesz? Félsz, hogy megszokja az
                  egyenruha fényét, ha látja, hogy a huszár közkedveltségü aranyos pénz (azt nem
                  mondom, hogy aranypénz), mely kézről-kézre jár a szép asszonyok pénzpiaczán? Én...
                  az más. Nekem nem volt senkim, nem volt egy édes, szép leány, egy hüséges, angyali
                  sziv, a ki hajlandóságot érzett volna megváltani, rabul ejteni engem. Volt egy...
                  de szépsége nagyobb volt hüségénél. Ez a kis baba (itt
                  fejével a belépő Máriára mutatott s hangját meghalkitotta) hatalmasan fogja haza
                  vonzani a fiut; aztán az ősi fészek, a honvágy, mely mint valami nagy betegség,
                  hirtelen tör ki idegen országban rajtunk! Az ember nem olyan, mint a folyó, mely
                  sohasem tér vissza többé a völgybe, a honnan forrása ered. Olyan, mint a feldobott
                  kő: a maga sulyánál, ösztöneinél, vágyainál, szive sulyánál fogva, oda visszahull,
                  a honnan feldobták.</p>
					<p>E beszéd alatt Szentegyedyné mozdulatlanul ült helyén, szemeit nem bátyjára, hanem
                  a levegő egy pontjára függesztette. Látszott rajta, hogy zavart gondolatokkal
                  küzködik s hogy Mária belépése, a ki bejelentette, hogy kész az ebéd, nagy
                  megkönnyebbülésére szolgált, mert nem kellett azon melegében válaszolni.</p>
				</div>
				<div type="chapter">
					<head>V.</head>
					<p>Az ebéd vidáman folyt le. Az alezredes kaczagtató történetkéket beszélt s minden
                  alkalommal kimutatta hódolatát a „kis baba” iránt. A leánykának megsugta éles
                  ösztöne, hogy ez az udvarias formákban jelentkező és szerfelett lovagias hódolat,
                  őt mint Gábornak sziveválasztottját illeti, hogy ez a hódolat a Gábor személyétől
                  el nem választható. E gondolatra szivét izgalom fogta el s egy-egy gyöngéd
                  czélzásra, mely szivébe furódott, mint az ellőtt nyil (ugy, hogy kimondhatatlanul
                  édes seb, boldog fájdalom támadt utána), minden ok nélkül felugrott helyéről,
                  hallatlan mennyiségü kenyeret vágott, vagy egyéb foglalkozást keresett a
                  pohárszéknél, csakhogy elrejthesse arczocskájának ujra meg ujra nyiladozó piros
                  rózsáit.</p>
					<p>A fiatal vadász nem ült köztük a behütött boroktól csillogó asztal körül, mégis
                  szüntelenül ott volt gondolatukban, beszédükben és a társalgás nagyobbrészt az ő
                  magas személyisége körül forgott. Ő felsége Gábor király uralkodott itt e kis,
                  bizalmas társaság érzelmei felett, kik vele tették kellemessé ebédjüket, mig a
                  félhomályban a kakukos óra harsányan ütött s a divánon a beszabadult macskának,
                  Mária kedvenczének villámos zöld szemei fénylettek.</p>
					<p>Ebéd vége felé az alezredes rendkivül homályos felköszöntőt mondott, melyben
                  reményét fejezte ki, hogy a megpróbáltatás napjai után ragyogó boldogság
                  következik a családra s a távollét csak szorosabbra fogja füzni két fiatal, nemes
                  sziv barátságát, mondhatná, még ennél is bizalmasabb természetü vonzalmát. Ez
                  esetben ő hozzájuk költözik s ezer örömmel rendelkezésére bocsátja bajuszát,
                  esetleg orrát és fülét, bizonyos mindenekfelett kedves Hüvelyk-Matyik tépázó
                  szenvedélyének, és sirásukat - őszintén mondja - szivesebben elhallgatja napestig
                  az ezredtrombitás igazi müvészettel kezelt fortissimóinál.</p>
					<p>Ez a titokteljes pohárköszöntő nyugtalansággal töltötte el az urasszonyt és
                  Máriát; s alig várták, hogy az alezredes délutáni álomra hajtsa fejét, hogy jól
                  kisirhassák magukat.</p>
					<p>Az alezredes ur nem feküdt le, hanem megismertette a hölgyeket abbeli szándékéval,
                  hogy öcscseurát felkeresi. E szokatlan vállalkozást avval mentegette, hogy az
                  utóbbi időben nagyon elromlott jó huszárvére s valami méla kórság hosszu
                  gyaloglásokra kényszeriti, holott volt idő, a mikor gyalogjáró katonáról azt
                  tartotta, hogy a huszárnak csak a lova jár gyalog.</p>
					<p>Márton, a kocsis, megmutatta a három topolyafát, honnan a nagyságos ur hat órakor
                  reggel elindult. Az alezredes találomra a jobboldali utra tért s csakhamar elérte
                  a tarlót. Minden be volt már hordva, csak a tengeri volt még lábon, a szél
                  összezörrentette hajladozó, magas szárait. Az alezredes vigyázva fejtette szét
                  bajuszos csövét, ugy, hogy a száraz, halvány héj közül kisárgult az érő szemek
                  aranyszine.</p>
					<p>Hasonlit a kis baba hajához, mondá, és elgondolkozott a kisleányról, a kinek ő
                  fájdalmat fog okozni, ha ráveszi öcscsét, hogy elhagyva faluját, vesse magát egy
                  kissé a nagyvilági élet hullámaiba. Egy kis tengeri fürdő az egész, mely
                  felfrissiti, megedzi, megfiatalitja az embert.</p>
					<p>Hogy a hullámok örökre elragadhatják övéitől, vagy valami mosolygó örvényben
                  otthagyhatja fiatal életét s hogy holttestét a tenger varjui, vijjogó sirályok
                  lepik el - ilyesmire férfinak nem is szabad gondolni.</p>
					<p>Az őszi szántások szélén nehány fa állott, béresek számára ültették, kik
                  árnyékában megvonulhattak és ökreiket kifoghatták, ropogó, friss füre
                  bocsáthatták. Itt találta öcscsét, két nyul volt tarisznyájában, ő maga fához
                  támasztotta hátát és összefont karokkal merően a földre nézett, puskája ágra volt
                  akasztva, zsemlyeszinü vizslája előtte feküdt s egy perczre sem vette le
                  topázszinü, okos szemeit gazdája arczáról.</p>
					<p>Oly mélyen elmerült Szentegyedy Gábor aggódó gondolataiba, hogy észre sem vette
                  nagybátyját, mig az nyakon nem kapta s összevissza nem ölelte.</p>
					<p>- Ez aztán a váratlan öröm, bátyám, mondá Szentegyedy Gábor és melegen
                  megszoritotta az alezredes kezét.</p>
					<p>Az alezredes figyelmesen vizsgálta öcscse megsoványodott, szomoru arczát,
                  csüggeteg tartását, éjjelezésektől vörös szemhéjját.</p>
					<p>- A zsákmány nem valami nagyszerü, mondá hosszabb szünet mulva, a két nyulra
                  mutatva, pedig ez a tarló csak ugy hemzseg a nyultól. Te vadászó Hamlet,
                  unokahugod igen szép leány. Hagyd a töprengést, édes öcsém, mert én azért jöttem,
                  hogy kötelességedre emlékeztesselek.</p>
					<p>- Mi más kötelessége van most a magyarnak, szólt az ifju bánatosan, mint némán
                  türni ellenségeinek bántalmait, vigyázni, mikor szünik meg leigázott nemzetének, -
                  e nagy haldoklónak - utolsó érverése.</p>
					<p>- No no, öcsém, felelt vigasztalólag az öreg, annyira még nem vagyunk. Az ördög
                  vigye a politikát s a ködös elméleteket - azokhoz nem értek; de annyi történelemre
                  mégis tanitottak, hogy életképes nemzet a magyar s a mi viszálya van
                  uralkodójával, majd szép szerével elintézik... Csak az istenért, hagyjátok abba
                  azt a ti haszon nélkül való busongástokat és ne üzzétek szenvedélylyel a malom
                  alatt való politikát.</p>
					<p>Ne legyetek Hamletek, mert ez sohasem volt természete a magyarnak. Szántsatok,
                  vessetek, arassatok, házasodjatok meg és neveljetek fel egy egész fészekalja
                  gyermeket. A politikai pályák el vannak zárva előttetek, tehát legyetek katonák,
                  szerezzetek magatoknak dicsőséget, hirnevet, magas állásokat. Éljetek, egyszóval,
                  mert az a ti örökös sóhajtozástok, unalmatok, kétségbeeséstek nem élet. Ti
                  mindannyian jó gazdáknak tartjátok magatokat és nem tanultátok még meg, hogy a
                  gyönge termő évet jó termő év váltja fel s ha földjeiteket telehordta iszappal az
                  árviz, a következő évben annál jobban terem. Élni, mindenáron megélni, ez legyen a
                  jelszó; fiaitok és unokáitok majd megélnek a maguk emberségéből; Magyarország meg
                  jó darab föld, azt ugyan nem viszi el a viz alólatok.</p>
					<p>Szentegyedy Gábor egykedvüen hallgatta bátyját, hátát ujólag a fának támasztotta
                  és minden hangsuly nélkül, csendesen válaszolt.</p>
					<p>- Kártyás lettem, bátyám, tegnap éjjel különösen sokat vesztettem; szeretem a
                  bort, mert elkábit, megbutit. Nincs semmi, a mi az élethez kötne, s ha öreg anyám
                  nem volna...</p>
					<p>Nem fejezte be, válla egy mozdulatával fegyverére mutatott.</p>
					<p>- Jókor jöttem, öcsém, szólt az alezredes felindulással. Szegény legyecském, hogy
                  belebonyolodtál az unalom pókhálójába. Öreg jó anyádnak, nekem s annak az édes
                  kis babának tartozol annyival, hogy legalább komolyan megpróbáld visszanyerni
                  életkedvedet. Nehány hét alatt kitör Olaszországgal a háboru, állj be abba a
                  huszárezredbe, a hol én szolgáltam. Az ezredes jó barátom, magyar ember, az
                  gondoskodni fog róla, hogy minél előbb átessél a tüzkeresztségen. A háboru
                  azokkal a komoly és közvetlen veszedelmekkel, melyek vele járnak, jó iskola az
                  ilyen megsavanyodott magyarnak, a minő te vagy.</p>
					<p>Gábor öröm és megindulás nélkül egyezett bele. Eszébe sem jutott, hogy
                  elhatározásával gyászba borit két nemes nőt, a kik még nem is sejtik, mily
                  villámsebesen sujt le fejükre a bánat fekete ölyve s mily nehéz megpróbáltatások
                  napjai következnek rájuk.</p>
				</div>
				<div type="chapter">
					<head>VI.</head>
					<p>Az állomások, melyeken a vadonat uj huszárhadnagy keresztülment, el voltak lepve
                  Olaszország felé igyekező katonasággal. Sok magyar fiuval találkozott össze, a
                  kik a fejük fölött függő háboruról ugy beszéltek, mint a szórakozás egy neméről.
                  Lelkesedésre bajtársainál nem talált sehol, dicsőséget senki sem várt a küszöbön
                  álló harczoktól, az emberek zárkózottak voltak és egykedvüen, mogorván,
                  hallgatagon engedték át magukat az események sodrának, a habokra bizva, hogy
                  valahol partra vessék őket. Ezek a magyarok valamennyien kiváncsiság nélkül
                  tekintettek a végzet ama szürke, kifürkészhetetlen ködtömegére, mely mögött a
                  készülő események, a jövő, a harczok kimenetele rejtőzött. Nem féltek, de nem is
                  óhajtották a halált, mert nem volt miért élni és nem volt miért meghalni. Azzal az
                  egy dologgal tisztában voltak, hogy feljebbvalóik bizalmatlansággal kisérik minden
                  mozdulatukat, latolgatják egymás közt ejtett minden vigyázatlan szavukat. Eredendő
                  bünük az volt, hogy egy leigázott, szerencsétlen nemzethez tartoztak, mely -
                  legalább poroszlói ugy vélték - kétségbeesett merényleteken, véres boszún,
                  felszabaduláson jártatja eszét.</p>
					<p>A csapatok a hires várnégyszögben gyültek össze, de a háboru felhője még néhány
                  lábnyira függött a szép ország felett. Néhány hét mulva leereszkedik a jól mivelt,
                  gazdag, népes olasz földre, a narancsosokra, olajfaerdőkre, csatornázott
                  rizsföldekre, derült, fallal körülfogott, kedves városokra. Füst és köd fog
                  ellepni mindent, melyből felégetett városok lángja csap fel, haldoklók és
                  sebesültek jajgatása hallatszik ki és vér, tapadós vér foly mindenütt.</p>
					<p>Szentegyedy Gábor ezrede Mantuához közel fekvő helységben volt elszállásolva. A
                  legénység csatakészen állott, minden perczben várta indulásra a parancsot, a
                  tisztek kártyával, ivással ölték az időt, mig a polgárság sötét gyülölettel tért
                  ki előlük. Fekete szemükből kilátszott a gondolat, hogy az „osztrák” ellenség
                  utolsó órája nemsokára üt s hogy ők ezt a napfényes országot nemsokára
                  megtisztitják ettől a szivós bogárfajtól, melyet, ha beveszi magát valamely
                  ország repedéseibe, századok mulva sem lehet onnan kiirtani.</p>
					<p>Szentegyedyt néhány tiszttársával együtt olasz grófnéhoz szállásolták el, kinek
                  férje Flórenczben magas állami hivatalt viselt állitólag, de a ki még egyszer sem
                  látogatta meg magányában epekedő párját.</p>
					<p>A kastély lapos tetejével, hatalmas terasszával és gyönyörü parkjával kedves hely
                  volt az ábrándos, fiatal urnő számára. Szentegyedy legalább ábrándosnak tartotta a
                  grófnőt, bár ezen véleményét nem tudta mással támogatni mint azzal, hogy
                  holdvilágos, langyos, derült olasz éjszakákon többször látta őt a terasszon
                  sétálni társalkodónéja kiséretében.</p>
					<p>A kert két részre oszlott. Az egyik nyitva állott a tisztek számára, a másikba még
                  a madár se juthatott be a grófnén és a cselédségen kivül.</p>
					<p>Hősünk szobája az épület sarkán volt, melyről a teraszra s a grófné elzárt
                  paradicsomára láthatott. Ismerős volt előtte a szép asszony selyem napernyője,
                  világos ruhájának szine, nyugodt, elegáns járása és fekete haja alól kitetsző
                  halvány, kissé sárgás arcza.</p>
					<p>A hogy szobájával rendbe jött, Szentegyedy leveleket irt haza. Nyitott ablaknál
                  irt, kint már lement a nap, az égbolt, mint a hülő vas, halványodni és sötétedni
                  kezdett. Érő narancs és szürke olajfák illata volt a levegőben, a csatornák vize
                  elhomályosodott, mint az álmos ember szeme.</p>
					<p>Szentegyedy tekintete a grófné halkan mozgó alakját követte, és emlékében
                  ellenállhatatlanul feltünt egy másik nő képe, a mint - legutóbb a méhesnél - a
                  veteményes ágyak között jártkelt, óvatosan védte kartonszoknyáját a reggeli
                  harmattól, mig aranyos, szőke fejecskéje visszafordult oda, a hol Gábor ur
                  czigarettázva lopta a napot.</p>
					<p>Először történt, - mint később Szentegyedy szégyenkezve megvallotta - hogy
                  eljövetele óta némi vágyakozással gondolt a leányra, ki tiszta szivét odaadta
                  neki, a kinek élete nyugodtan foly tovább az elhagyott uriházban, de a ki
                  bizonyára mindig róla gondolkozik és levelét szivszakadva várja.</p>
					<p>Fel se tünt neki, hogy most is egy más nő látása keltette fel benne ez érzelmeket,
                  s hogy mikor a szerelmes gondolatokat egymásután papirra veti, mohón ügyel a
                  dallamos, lágy kaczagásra, melyre odakint a grófné, egy magas, sötét arczu olasz
                  ur beszéde folytán fakad.</p>
					<p>Bellarmin grófné lángoló gyülölettel viseltetett hazája ellenségei iránt, és
                  ellenszenvét a hozzá szállásolt „osztrák” tisztekkel feltünően éreztette. Ő maga
                  ugy tudta intézni dolgát, hogy sohasem találkozott rákényszeritett vendégeivel, s
                  ha a lépcsőn, vagy az utczán néha mégis összejött velük, bájos fejét megvetéssel
                  forditva el tőlük, szemei szikráztak és sárgás, kreolszin arczát sötét pirosság
                  boritotta el.</p>
					<p>A tiszteket sértette ez a magaviselet és maguk között csak a „szép farkas”-nak
                  nevezték a grófnét, a ki áldozatát széttépni készül. Tömérdek élcz és szójáték
                  keringett róla a táborban. Egy-egy hetyke, elbizott dalia pikánsnak találta a
                  gondolatot, hogy a grófné szivét meghóditja és gyülöletét szerelemmé változtatja.
                  Volt olyan is, a ki tolakodással felelt a kihivóan tanusitott ellenszenvre, mig
                  végül többen arra az ötletre jöttek, hogy Szentegyedy Gáborral kell próbát tenni,
                  a ki külsejére is szép ember, a ki magyar és kinek csendes, zárkózott életunalma
                  hivatva van rá hogy elforgassa vele egy szenvedélyes olasz asszony fejét.</p>
					<p>Gábor visszautasitotta e megbizást, éles szavakkal nyilatkozott az efajta
                  tervekről, melyek férfiakhoz sohasem méltók, s ezért meg kellett verekedni két
                  társával. Mind a két kardpárbaj javára dőlt el, a mi közte és társai közt a békét
                  helyreállitotta és tekintélyét emelte.</p>
					<p>Nehány nap mulva czigarettázva ült szobájában és honi lapokat olvasott, melyeket
                  ismeretlen kéz mindennap asztalára tett, mikor halk kopogást hallott s
                  meglepetésére Antónió, Bellarmin grófnő mogorva, sovány komornyikja lépett be.
                  Mélyen meghajolt az osztrák tiszt előtt és kiváló udvariassággal adta értésére,
                  hogy urnője szerencséjének fogja tartani, ha a magyar gróf urat szobájában
                  fogadhatja.</p>
					<p>Szentegyedy ellenvetéseket tett a „gróf” czim miatt, de Antóniót ez nem renditette
                  meg szilárd elhatározásában, sőt nyiltan értésére adta, hogy a magyarok
                  valamennyien született grófok, az olaszok mindnyájan született herczegek és
                  királyok, az osztrákok pedig született svábbogarak, a kiknek kellemetlen szaguk
                  van.</p>
					<p>Ezen elszánt nyilatkozatot megtéve, halkan távozott el, hogy urnőjének bejelentse
                  a magyar gróf látogatását. Néhány percz mulva visszajött és felajánlotta, hogy a
                  gróf urnak az öltözködésben segitségére lesz. E naptól fogva sohasem tudta őt
                  többé Szentegyedy lerázni nyakáról, szolgálatkészségével, szivességével,
                  udvariasságával a szó teljes értelmében elárasztotta, mindig kéznél volt, mindig
                  idejében jött, a miért Márton, a kit Szentegyedyt magával hozott s a ki őt
                  ügyesen, hűségesen kiszolgálta, a legnagyobb mértékben el volt keseredve és nagy
                  kedvet érzett Antónió uram szürét szép szerével kitenni az ajtón.</p>
					<p>- Nem tetszik nekem ennek a hosszu olasznak a képe, kis gazdám, mondá bizalmas
                  perczében urához: ugy mozog, az egész arcza, mintha valami gombostüre szurt nagy,
                  fekete pillangó volna.</p>
					<p>A grófné Szentegyedyt barátságosan fogadta. Azzal kezdte, hogy őt lovagias
                  férfinak tartja, le van kötelezve a néhány becsületes kardcsapásért, melyet érette
                  osztogatott. Hálából naponkint friss, illatos rózsát tétetett Antónióval
                  asztalára. A rózsa alatt a magyar lapokat akarja érteni, melyeket egy
                  magyarországi barátja pontosan küld meg neki. Jómaga nem érti ezt a szép,
                  erőteljes nyelvet, de komornája született magyar nő, az napokint olaszra forditja
                  e lap érdekes közleményeit. Aztán néhány általános mondás következett a
                  hazaszeretetről, magyarok és olaszok csodálatos rokonszenvéről és a gondviselés
                  kifürkészhetetlen akaratáról, mely szerint annyi nemes olasz hazafi álma: az
                  egységes olasz haza, idegenek segitségével lesz ragyogó valósággá.</p>
					<p>Ez utolsó mondást nem értette meg a fiatal huszártiszt, kinek szeme és arany
                  sujtásai gyöngén ragyogtak a szép asszony elfogadó szobájának illatos
                  félhomályában.</p>
					<p>A grófné igazán érdekes nő volt. Fényes koromsötét szemöldöke alatt szenvedélyes
                  olasz szempár égett, halvány arcza pelyhes volt, mint az őszi baraczk,
                  mozdulatában volt valami mesterkélt tartózkodás: a vadnak pillanatnyi
                  mozdulatlansága, mielőtt kiszemelt áldozatára veti magát.</p>
					<p>Ebédre hivta meg Szentegyedyt, a ki udvariasan, de őszintén értésére adta, hogy
                  tiszttársai bizonyos megtiszteltetésben részesülnek a grófné részéről:
                  ellenszenvére méltatja őket. Ily körülmények közt ő a meghivást el nem fogadhatja,
                  mert ő is azt a tiszta kardot viseli az oldalán, a mit társai, s mert ily
                  körülmények között a barátság és becsület parancsolja, hogy szomoru sorsukban ő is
                  osztozzék. Mert szomoru sors, ha ily kiválóan szellemes és feltünően szép hölgy,
                  mint a grófné, előitélettel viseltetik egy csapat fiatalember iránt, kik őt
                  nagyrabecsülik, sőt - mondhatná - csodálják.</p>
					<p>A grófné tekintete megvillant, aztán hidegen felelte, hogy ő - természetesen - az
                  osztrákokat is meghivja Szentegyedy kedvéért s hogy az az ebéd hat órakor
                  lesz.</p>
					<p>A huszártisztek pontosan megjelentek a kitüzött órában, de előbb rövid látogatást
                  tettek kedves ellenségüknél.</p>
				</div>
				<div type="chapter">
					<head>VII.</head>
					<p>Az ebéd kitünő volt, a legjobb s legtüzesebb olasz borok kerültek asztalra. Két
                  márvány virágtartóban a frissen szakasztott virágok ugy voltak bokrétába kötve,
                  hogy az olasz nemzetiszin jött ki belőlük. Az ebédnél nem beszéltek politikáról,
                  nagy müvészek, nagy költők és festők jöttek szóba, mi alkalmat adott a ház
                  urnőjének, hogy az olaszt a világ legelső népének nevezze.</p>
					<p>- Az éghajlatukat dicsérje, asszonyom, mondá Szentegyedy, a ki különben az egész
                  ebéd alatt szótalan volt, az önök sugárzó egét, tropikus melegét, csillagos
                  éjszakáit s főkép a tengert, ezt a csodálatos, folyton változó s mégis mindig egy
                  viztömeget, mely nem csoda, ha müvészeket nevel. Tegye ön, asszonyom az olaszait
                  Grönlandba, a hidegségbe, örökös ködbe, a befagyott tenger partjára - vajjon
                  megnyilatkozik-e bennük a lángész, a ragyogó képzelet, a teremtő erő?</p>
					<p>- Ön tehát azt hiszi...</p>
					<p>- Azt hiszem, hogy érzelmeinkre, gondolatainkra, elhatározásainkra végzetes
                  befolyása van hidegnek, melegnek, szélnek, levegőnek egyaránt. Azt hiszem,
                  asszonyom, hogy ez a pompás bor, - melyet az ön egészségre egész odaadással
                  fogyasztunk - elvesztené szinét, zamatját, lelkét, ha tőkéjét a Vezuvról, a mi
                  Alföldünk fénylő, zsiros fekete földjébe ültetnék át.</p>
					<p>A szép asszony nem mondott ellent. Lágyan, hizelegve nézett a beszélő szeme közé,
                  ugy, hogy Szentegyedy Gábor nem birta ki égő tekintetét.</p>
					<p>- Ön tehát azt állitja, mondá és hangja kötekedést árult el, hogy az én két szemem
                  egykedvüvé, mozdulatlanná válnék, mint a befagyott forrás, ha át lehetne őket
                  ültetni egy eszkimó hölgy arczába? És viszont az a szürkés, bágyadt, lusta valami,
                  a mit egy eszkimó szemének hivnak, szint, tüzet, kifejezést kapna, ha egy olasz
                  nőnek kölcsönöznék oda? s ha jégsivatag és fókák helyett ez a dicső vidék és a
                  nápolyi öböl tükröződnék benne?</p>
					<p>A társaság ugy csoportosult, hogy ebben a pillanatban magukban voltak. A nyitott
                  ablakon keresztül a teraszra láttak, melyen nagy olasz hazafiak márvány mellszobra
                  fénylett leanderek rózsaszin virága közül. Egyszerre - mintha hirtelen a fák közé
                  dobták volna - heves szél tört utat magának a gesztenyefák lombjai között, aztán
                  átugrott az alacsony, hófehér kőfalon, melyen derült árnyékok szaladoztak, és
                  elrohant az országut mentén, kavargó portölcséreket támasztva. Utána oly csend
                  lett, mintha a kert egyhamar nem tudna magához térni az ijedségtől. Az égen
                  mindenfelől sötét felhők szaladoztak össze, az eső megeredt és csakhamar
                  hallatszott üde suhogása, szapora, halk kopogása az ablaküvegen.</p>
					<p>A grófné közel hajolt szomszédjához, a ki tiszteletteljesen állt előtte s halkan
                  mondá:</p>
					<p>- Beszélni akarok önnel. Kilenczkor este Antónió hozzám vezeti.</p>
					<p>Az ebédnek vége volt, az uraknak szabad volt rágyujtani. Feketekávéjukat hamar
                  megitták és elbucsuztak, mert sokan közülök Mantuába óhajtottak menni, hol valami
                  Bécsből odaszakadt zengerek tartottak utolsó előadást.</p>
					<p>Szentegyedy fejfájás ürügye alatt szobájába vonult. Kedves levél várta otthonról.
                  Felbontotta és szórakozottan olvasta végig Mária apró, egyforma, elegáns irását. A
                  többek közt azt irta neki, hogy néhány nap óta mindenféle rosszat álmodik felőle,
                  inti, ügyeljen magára, főkép pedig az olasz nőktől óvja magát, kik az olyan szép
                  embert, mint a Gábor (mikor itthon voltál, sohasem mondtam volna ezt neked, mióta
                  messze vagy, sokkal bizalmasabb vagyok hozzád) könnyen megajándékozzák szivükkel,
                  a féltékeny férjek pedig egy tőrszurással, jól irányzott, egyenes tőrszurással a
                  szerelmes sziv kellős közepébe. Mindezt ő - Mária egy őrmesternétől hallja, a ki a
                  mamának fehérnemüket varr s a ki Olaszországban évekig lakott, mint az ezred
                  markotányosnéja...</p>
					<p>A rövid ideig tartó eső elmult, a megázott kert párolgott, a levegő lehült.
                  Szentegyedy türelmetlenül járt fel s alá szobájában; az idő nagyon lassan telt,
                  Antónió nem jött, elhatározta, hogy felkeresi a grófnét. Nem volt bátorsága
                  lakosztályába lépni, a terassz felé indult. Ebben a perczben köpenybe burkolt
                  magas férfit látott, ki a grófné szobái felől jött s a ki a kapu előtt várakozó
                  zárt fogatához sietett. Feltünően magas, katonás tartású férfi volt, nagykarimájú
                  carbonári kalap volt rajta, mely árnyékba boritotta vonásait; köpenye gallérját
                  gondosan felhúzta füléig. A kapu alatt a lámpa fénye jobban arczára esett s
                  valószinüleg már nem is tartotta oly szükségesnek a vigyázatot, mert köpenye
                  gallérja félrecsuszott és Szentegyedynek ugy tetszett, hogy ismerős arczot lát s a
                  titokteljes férfi a mantuai osztrák hadtestparancsnok, vagy legalább is ugy
                  hasonlit rá, mint egyik tojás a másikhoz. De mit keresne polgári ruhában,
                  Bellarmin grófnénál, a ki gyülöli az osztrákokat? Rögtön kiverte fejéből e
                  gondolatot, azután mást gondolt. Bizonyára a grófné szeretője e daliás alak, mert
                  a férj nem igyekezett volna annyi vigyázattal megőrizni inkognitóját. Szomoruság
                  fogta el és egész testében remegve, izgatottan várta a grófné könnyü lépése
                  neszét.</p>
					<p>Sohasem érzett ily beteges idegességet, ha otthon Máriát várta. Pedig az is nő
                  volt, fiatal, szép, szerelmes leány, a kinek csak ruhája érintése is felzaklatta,
                  felindulásba hozta vérét. Ám Mária egészséges, jótékony forradalmat támasztott
                  szivében, de az olasz asszony, de a szeretők mind, de az a nő, a ki másé:
                  fájdalmas, nyomasztó, emésztő nyugtalanságot kelt a férfiakban, melyből a
                  szivbajok erednek. Ezek a bünös légyottok, melyekben mindig van egy harmadik, a
                  kit ketten megcsalnak, ezek megviselik az emberek szervezetét s azért van
                  korunkban oly sok szivbajos, nervózus ember. Másrészt az a beteges, emésztő,
                  életrontó izgatottság, melyet az oly szerelem ébreszt az emberekben, melyben
                  valakit megcsalnak: ellenállhatatlan vonzó erőt gyakorol a modern emberre, a kinek
                  finom idegrendszerét a haladás százada tultengődni segitette. A boldog, erényes,
                  tiszta szerelem nem elégiti ki őket, a tiltott viszonyokban erősebb ingert, több
                  méregtartalmat találnak.</p>
					<p>Szentegyedy ily mohón, ily lázasan, ugyszólván önkivületben, sohasem várt még nőt.
                  Halántékát csaknem szétfeszitették a fejében forrongó, bünös, fájdalmas
                  gondolatok.</p>
					<p>Végre! Felszökött ültéből és a grófné felé rohant, aztán hirtelen megállt s arczát
                  halotti halványság boritotta. A grófné könnyü, esteli ruhában volt, füzőt nem
                  viselt, tisztán meglátszott tökéletes testének minden körvonala, vállának,
                  mellének csábitó, szabad mozdulatai.</p>
					<p>Szorosan egymás mellé ültek.</p>
					<p>- Szentegyedy ur, kezdé a grófné, feléje forditva bájoló arczát, kapott ön ma
                  otthonról levelet? Valakinek irva, nem érzett keserü megbánást, hogy ma este
                  idejön, egy idegen nő hivó szavára?</p>
					<p>- Nem, felelt a férfi és minden férfi igy felelt volna az ő helyzetében. Keserü
                  megbánást csak a miatt érzek, hogy kiváncsi voltam egy árny, egy kisértet, egy
                  köpönyegbe burkolt magas ur arczára, a kit öntől láttam kijönni, grófné.</p>
					<p>A szép asszony nem volt kinosan meglepve, még szempilláit sem mozditotta meg,
                  mintha e kérdést várta volna.</p>
					<p>- A férjem volt, fontos hireket hozott, életét tette koczkára, hogy hozzám
                  juthasson veszedelmes természetü hireivel. S akármennyire bizzék is ön az olasz
                  égalj lángoló napsugarában s az olasz nők könnyen lángbaboruló szivében, ez nem
                  szerelmi találkozás és a csók, melyet tőlem kaphat, csak tiszta, ártatlan testvéri
                  csók lehet. Magyar testvérem, én önt meg akarom nyerni ügyünknek, a szabad
                  Olaszország ügyének, az osztrák uralom megtörése ügyének, melyből az ön szép
                  hazájának szabadsága következhet.</p>
					<p>Komolyan, szivigható hangon szólott, arcza meggyőződést árult el.</p>
					<p>- Osztrák tiszt vagyok, asszonyom, az önök földjén álló ellenséges hadsereg
                  tisztje, válaszolt Szentegyedy, zavarában bajuszát harapdálva, nagyon kérem, ne
                  bizza reám titkát. Politikával különben sem foglalkozom.</p>
					<p>A grófné vállára tette kis kezét.</p>
					<p>- Nekünk jó értesüléseink vannak, tudjuk önről, uram, hogy unalom és
                  kimondhatatlan szomoruság gyötörte ősei birtokán, az aranykalászos Alföldön, mely
                  apáit táplálta s unokáit is táplálni fogja. Az ön bánata öröklött bánat, mely
                  apáról fiura száll, az önök nemzetében. Minden legyilkolt nemzet fiai életuntak és
                  kétségbeesettek szoktak lenni. Ön azt mondja uram, nem foglalkozik politikával. De
                  a szent szüzre, az ön szomorusága, az ön népe jobbjainak szomorusága: nem nemzeti
                  politikája-e a magyarnak?</p>
					<p>Nem kibusulhatták-e már magukat háromszáz év óta? A busongás, a kétségbeesés, a
                  sültgalambvárás politikáját még ma sem akarják helyettesiteni a vér, a kard, a
                  tett politikájával? Az olaszok történelme tele van gyilokkal, méreggel,
                  cselszövénynyel, de tele van szabadsággal is. A háboru vaskoczkája el van vetve s
                  holnapután az ön ezrede a mi véreink ellen indul. Testvérek, természetes barátok,
                  szivbeli szövetségesek egymás vérét fogják ontani. Pedig a mi szabadságunkból az
                  önök szabadsága következik.</p>
					<p>A huszártiszt elgondolkozva hallgatta a grófnét, aztán hirtelen felkelt.</p>
					<p>- Rokonszenvezem ügyükkel, grófné, de a zászlóhoz, mely az önök szemében
                  gyülöletes, adott szavam és esküm köt. Mikor még szabad ember voltam, szivesen
                  beálltam volna hadseregükbe és édesörömest meghaltam volna szabadságukért. Már
                  most késő. Katona vagyok s hüségemet meg fogom tartani. A grófné nyugodt lehet,
                  közleménye kettőnk titka, s még álmomban sem fogok abból elmondani semmit. Jó
                  éjszakát.</p>
					<p>Mélyen meghajtotta magát, sarkantyuja halkan pengett, a mint végig ment a terassz
                  kőlépcsőin.</p>
					<p>- Azt hitte, szerelmi találkozásra jön, kaczagott a grófné, s mégis fent feledte
                  sarkantyuját. Igazán, naiv emberek ezek a magyarok!</p>
				</div>
				<div type="chapter">
					<head>VIII.</head>
					<p>A huszárezred három nap mulva megindult, hogy az ellenség derékhadát felkeresse.
                  Hajnaltól késő estig mentek a füvel boritott nagy rétségen, melyet roppant
                  félkörben, hegyek fogtak körül. A nap égetett, de frissitő szél fujdogált, a lovak
                  lépése zaja elveszett a magas, buja füben.</p>
					<p>Este kiállitották az őrszemeket. A kifáradt legénység főzött, vidámon lobogott a
                  láng körös-körül.</p>
					<p>Késő ősz volt. Az erdő kopaszan állott, de az ég mély kéksége, a balzsamos,
                  langyos levegő még nyárra vallottak.</p>
					<p>A táborból vig zsibongás hallatszott, a legénység honi dalokat énekelt, a tisztek
                  szivarjukat sziva, cognakot ittak s a küszöbön álló harczokról beszélgettek.</p>
					<p>Az éjjeli őrséget éber figyelemmel állitották ki, az ezred mindenfelé kinyujtotta
                  érzékeny csápját, hogy azonnal mindent megérezzen. Őrszemek mesterséges függönye
                  vette körül, nehogy meglepjék. Szájról-szájra járt a hir, hogy reggelre valami
                  készül.</p>
					<p>Éjjel hideg volt, Szentegyedy, köpenyébe burkolva, sátorában végig feküdt egy
                  csomó friss szalmán. Körülette tüzek égtek, de az ő sátora árnyékban volt. A
                  legénység a tüzek körül heverészett, a felkantározott lovak közelükben állottak,
                  olykor egy-egy paripa harsányan nyeritett s messziről az őrök éles kiáltása
                  hangzott.</p>
					<p>Szentegyedy nyitott sátrából a csillagokat nézegette és szomoru gondolatok fogták
                  el. Bellarmin grófné beszéde, mint valami nehéz tárgy lesülyedt lelkének mélységes
                  fenekére s végleg ott maradt. Hazájára, nemzetére gondolt, mely el van nyomva,
                  mely lánczai közt szerencsétlen. Aztán a grófné azon mondásán töprengett, hogy
                  Olaszország szabadságából Magyarország szabadsága következik.</p>
					<p>Hanem e komoly gondolatok nem voltak őszinték, mert azok egy szép nő szavaira
                  vonatkoztak. Azért tüntek fel oly tisztán, élesen emlékezetében, mert azokat egy
                  szép asszony mondta és e szavak hozzátartoztak, mint kissé bronzszinü arczocskája,
                  égő, nyugtalan szemei s az a méltóságos járás, testének az a lágy, elragadó
                  ringása, melyet a tenger napfényes hullámaitól tanul el az olasz asszony.</p>
					<p>Szentegyedy a friss szalmán is keresztül érezte a földnek ravasz, előtörő
                  hidegségét. Egy pillanatra eszébe jutott, hogy holnap talán nehéz s hideg halott
                  lesz, mint a föld; talán a legelső összecsapásnál halálos sebet kap, lefordul
                  lováról s a jó Márton tán még holttestét sem tudja kimenteni a megvadult
                  lovastömegek közül.</p>
					<p>A halál gondolatától nem szomorodott el, de örülni sem örült neki. Kiváncsian, de
                  félelem nélkül nézte a végtelen állóviznek, a halálnak, mozdulatlan, fénytelen,
                  beláthatatlan mélységét, melynek partján sem fa, sem fü, semmi élő meg nem
                  teremhet s melybe feltartózhatatlanul belésiet életünk folyója.</p>
					<p>Az álom végre elnyomta. Erős, mély álom vett erőt rajta, melyből puha női kéz
                  érintése ébresztette fel s halk, csiklandó suttogás, üde, kristálytiszta női
                  hangnak bugyborékolása, mellette lévő női test delejes kisugározása, hajának
                  rezedaillata.</p>
					<p>Kinyitotta szemeit, ismerős arcz hajolt föléje: Bellarmin grófné volt. Hosszu
                  selyem köpeny fedte, melynek csuklyáját fejére huzta. Két erős, fehér karjával
                  leszoritotta a meglepett férfit, a mint az fektéből fel akart ugrani.</p>
					<p>- Maradjon, barátom, vigyáznunk kell. Az ellenség táborából jövök, melylyel önök
                  holnap összetalálkoznak. Azon csodálkozik, hogy őreik vonalán, az önök táborának e
                  szeges keritésén átjutottam?</p>
					<p>A férfit még mindig letartva, melléje ült, aztán levelet adott át.</p>
					<p>- Ezt az irást akartam átadni önnek. Életemet koczkáztattam. Nem tudtam elviselni
                  a gondolatot, hogy ön is ellenségünk legyen, hogy olasz vért ontson holnap, vagy
                  hogy az ön vérének olaszok tőre nyisson kaput.</p>
					<p>Hirtelen felkelt, a sátor vásznát lebocsátotta, övéből kihuzta kicsiny, zománczos
                  velenczei tőrét s összetüzte vele a vászon két végét. Aztán viasztekercset
                  gyujtott meg s odatartotta Szentegyedyhez, hogy a levelet olvassa el. Ez szótlanul
                  engedelmeskedett. A levelet - ugy látszott - a magyar emigráczió egyik befolyásos
                  tagja irta, hogy a holnapi ütközet előtt vezesse át az olaszokhoz századát, a
                  katonák ott megtartják egyenruhájukat és fegyverüket, nem foglyok, hanem
                  szövetségesek lesznek, ők lesznek első fecskéi a szabadság nyarának, példájukat
                  nagyon sokan, az osztrák hadsereg összes magyarjai követik. Napoleon arra
                  kötelezte magát, hogy Magyarország szabadságát visszaszerzi. Nemsokára franczia
                  hadsereg fog kikötni a dalmát partokon, az ország belsejében már meg van érve a
                  felkelés, Kossuth maga lesz az uj honvédcsapatok fővezére. A szenvedő, leigázott
                  haza elvárja minden fiától, hogy hiven teljesitse kötelességét.</p>
					<p>Szentegyedy átfutotta a levelet, aztán szótlanul adta vissza a grófnénak.</p>
					<p>A sátor szürke vászna köröskörül bezárta őket, a viasztekercs fényénél a friss
                  szalma ugy ragyogott, mintha egymásra halmozott arany volna, de aranynál is jobban
                  fénylett a szép asszony babonázó két szeme, ajkának kifeslett, harmatos rózsája,
                  csuklyája alul gazdagon kibugygyanó fekete haja.</p>
					<p>- Ez a levél árulást kiván tőlem, asszonyom. Hogy lehet oly könnyelmü, hogy ilyen
                  levelek átadására vállalkozzék? Hátha elcsipték volna? Ha szerencsétlenül járna?
                  ha kioltanák életét? A háboru könyörületet nem ismer s tekintet nélkül az ön magas
                  állására, az ön nemére, szépségére, fiatalságára, oly könnyen felakaszthatnák önt,
                  a mily könnyedén akasztja be ruhaszekrényébe valamelyik selyemruháját. Bámulom,
                  grófné, tetteit nem értem, félelmessége még szépségénél is nagyobb.</p>
					<p>Szakgatottan beszélt és sokáig a grófné arczába nézett, mintha lelkében akarna
                  olvasni. A grófné kiállta e tekintetet s csuklyáját hátravetette.</p>
					<p>- Megmondom önnek, szólt halkan, dallamosan, mi nyugtalanitja önt s mit nem tud
                  megérteni bennem: nem ismeri czéljaimat. Ime, feltárok mindent, figyeljen reám.
                  Ezredének átvezetése - az ütközet előestéjén - zavarba és félelembe ejtené az
                  osztrák fővezért, kétségbe volna esve, nem merne döntő csatát koczkáztatni oly
                  hadsereggel, melynek fele magyarokból áll; magyarokból, a kiknek hazája el van
                  nyomva, a kik az osztrák hadak megveretéséből országuk szabadságát remélik s a kik
                  a hadsereg legjobb, legbátrabb katonái. Ezredében a legénység lelke elő van
                  készitve reá, hogy a feketesárga zászló alól a nemzetiszin zászló alá esküdjék. A
                  legénység, mely a föld népéből kerül ki, nem merül el hamleti tépelődésekbe, mikor
                  a haza hivja, mikor a nagy számüzött „azt üzente...”</p>
					<p>Egyetlen elhatározott, lovagias férfi kell ide, a ki a legénységnek élére álljon s
                  magával ragadja a forrongásban levő tömegeket. Tiszttársai közt sok magyar ember
                  van, de erre a nagy feladatra csak ön képes. Ők csaknem valamennyien katonai
                  iskolákban nőttek fel, hol nemzetük hagyományait, történelmét elfeledték, hol
                  janicsárokat neveltek belőlük. Magyarok maradtak ők is, de gyászmagyarok, szivük a
                  hazától idegen. Ám ön polgári nevelést kapott, közelről ismeri népe sebeit és
                  hangulatát. Az ön szive is rozsdásodni kezdett a tétlenség és bánat miatt, mert
                  hazájának a nehéz megpróbáltatás napjaiban nem szolgálhat. Most itt az alkalom,
                  meg kell ragadni gyorsan. Nincs vesziteni való idő, ma még nem késő, holnapután
                  már késő volna. Ha a magyar csapatok a mieinkkel megütköznek, ha vér fog folyni,
                  ha sebeket adnak és vesznek, ha egyik fél diadalmaskodik, a másik fél a vereség
                  kinját szenvedi: akkor visszahozhatatlanul el van szalasztva az alkalmas lélektani
                  pillanat nagyobb, zárt tömegek átvezetésére. Azután már csak a gyávák és a
                  vakmerőek átszökése következhetik, egy-egy csoport rajongó átszivárgása a gátakon
                  - de ebből sem Olaszországnak, sem az ön hazájának nem lesz haszna.</p>
					<p>Szentegyedy figyelemmel hallgatta a grófné fejtegetését, de a szavak
                  összezavarodtak lelkében, nem tettek hatást reá, ő csak a szép asszonyt látta, a
                  szenvedélyes, elszánt, égő szemü olasz asszonyt, a ki politikai küldetéseket
                  vállal el, életét koczkáztatja, éjszakának idején keresztülhatol ellenséges
                  őrszemeken és be mer lépni egy fiatal férfi sátorába, feláldozza női hirnevét,
                  csakhogy hazájának szolgálhasson.</p>
					<p>Bellarmin grófné kiolvasta a huszártiszt szeméből e gondolatokat, csuklyáját
                  fejére huzta s még szorosabban összevonta köpenyét.</p>
					<p>- Mit érnék női hiremmel, erényességem hirével, ha elveszne Olaszország? Életem,
                  ifjuságom, szépségem... mindez semmi, ha hazámnak nem szolgálhatok vele. Ha ön nem
                  volna oly lovagias és nemes, mint a milyen; ha érzékisége nagyobb volna
                  hazaszereteténél, egy perczig sem haboznék felajánlani önnek szépségemet, ha ezen
                  az áron (az én gyalázatom árán) hazámmal szemben nagy szolgálatokra vállalkoznék;
                  de ön lovagias és jó s én sátorában oly biztosságban vagyok, mintha anyám és
                  férjem mellett volnék. Az az ügy, melyért erényes nők becsületüket teszik
                  koczkára, csak szent ügy lehet.</p>
					<p>Szorosan a férfi mellé lépett, ugy, hogy az közelről érezte forró lélekzetét s
                  ingerlő, fiatal testének édes melegét. Szeme lágyan, esdekelve kereste Szentegyedy
                  felgyult tekintetét, kezével kezét szorongatta.</p>
					<p>Odakint a táborban mély csend volt, gyönge szél behorpasztotta a sátor oldalát, a
                  grófné hevesen eltolta magától a férfit, a sátor nyilásához sietett s tőrét az
                  összetüzött vászonból kivette. Az igy támadt nyiláson friss, hideg szél s a
                  csillagok fénye hatolt be hozzájuk. Fekete fejét kidugta a nyiláson és sokáig,
                  sokáig az éjszakába nézett. Aztán visszafordult s bágyadtan, félénken
                  mosolygott.</p>
					<p>- Szükségem volt friss levegőre, az ön sátorában megfájdul az ember feje és szive.
                  Csaknem elszédültem.</p>
					<p>Szentegyedy Gábor ugy érezte, hogy tekintete elsötétül, fülei csengenek s fejében
                  olyan zugás van, mintha sebes folyóban a viz alá merülne. Szólni akart, de a
                  felindulás elvette hangját. Egyszerre az asszony mellett állott, nem ugy, mint a
                  kit valami titkos erő lassan odavonzott, hanem ugy, mint a kit egy erőszakos,
                  hatalmas kéz hirtelen, kiméletlenül hozzá lökött.</p>
					<p>- Ne közeledjék, mondá a grófné mélabusan, mert olyan forró ön, mint az afrikai
                  szelek, közelében ki nem állom.</p>
					<p>Szentegyedy kiterjesztette utána mind a két kezét, aztán kardját leakasztotta a
                  szögről s a grófnénak nyujtotta.</p>
					<p>- Kardommal ön rendelkezik, asszonyom. Nem tudom, mit tett ön velem. Ugy jött rám,
                  mint az alpesi hógörgeteg, eltemette szivemben a kötelességet s az emlékeket.</p>
					<p>Bellarmin grófné átvette a kardot s kivonta hüvelyéből. Ugy állott ott magas
                  termetével, lengő fekete hajával, mint Olaszország szabadságának istenasszonya.
                  Keble kevélyen emelkedett a kivivott győzelemtől.</p>
					<p>Azután eldobta magától a jéghideg, fénylő fegyvert a szerelmes, kaczagó, boldog
                  asszonynyá változott. Tőrével ujra összetüzte a sátor nyilását s a mécs bágyadt
                  fényénél a két fiatal fej szenvedélyesen szorult össze...</p>
					<p>Alig szürkült, a tábor megmozdult. A legénység szó nélkül állt sorba, a tisztek
                  tanácskozásra gyültek össze. A menetirányt megadták s a világoskék sorok
                  hullámozva indultak meg az ellenség hadállásai felé. Szántások fekete barázdáiban
                  óvatosan jártak-keltek az előcsapatok.</p>
					<p>Szentegyedy az előcsapatokhoz jutott, várta az alkalmat, mikor a köpenye alatt
                  rejlő fehér zászlócskát kardjára tüzi s a lovastömegek közé nyargalva, a
                  legénységet „éljen Magyarország” kiáltással az olasz táborba vezeti.</p>
					<p>Egyszerre lövések hangzottak. Az olasz gyalogság az erdőt szállta meg s lőtt.
                  Szentegyedy feje felett golyók röpkedtek és közelében felverték a port.</p>
					<p>Arcza meg se mozdult, szemei a távolban kalandoztak, nem az ellenséget, a szép
                  olasz asszonyt látta. Fekete szemeit szerelmesen függesztette reá a nő s világosan
                  hallotta, a mint nevén szólitotta...</p>
					<p>A kézi fegyverek ropogása irtózatossá lett, s a lőpor füstje szürke, nehéz fátyol
                  gyanánt függött előttük.</p>
					<p>Ebben az elhatározó pillanatban csodálatos gyöngeség lepte meg. Homlokán hideg
                  veriték ütött ki, egész testében remegve, vaczogó fogakkal nézett vissza az
                  ezredre, a mint szélsebesen közeledett az olasz hadállások felé. A fehér zászlót
                  kardjára tüzte s rekedt hangon kiabált a legénység felé...</p>
					<p>Hirtelen két ezred nehéz lovasság s lovastüzérség nyargalt elő, a meglepett
                  huszárszázadokat összeszoritották s Szentegyedyt izmos karok leemelték lováról. A
                  tüzérség néhány lövése után az olaszok feladták az erdőt s rendetlenül vonultak
                  vissza. Szentegyedyt s nehány társát erős őrizet alatt vitték a főhadiszállásra.
                  Mikor a parancsnokság sátora előtt elhaladt, ugy tetszett neki, hogy a grófné
                  dallamos, vidám, kaczér nevetését hallja.</p>
				</div>
				<div type="chapter">
					<head>IX.</head>
					<p>Az történt, hogy az osztrák hadtestparancsnok nem bizott a magyar ezredek
                  hüségében és megbizta az állitólagos Bellarmin grófnét (ki valójában a kormány
                  azsán provokatőrje volt), hogy ügyesen szinrehozott komédiával válságra vigye a
                  dolgokat. A vezér visszariasztó példát akart szolgáltatni, mielőtt a mozgalom
                  nagyon elterjedne s igy el volt határozva, hogy Szentegyedyt s néhány társát
                  agyonlöveti.</p>
					<p>A kihallgatáson hamar átestek, csak az a része volt kinos, mikor a huszártisztek
                  az álgrófnéval kerültek szembe.</p>
					<p>Mindnyájan gavallér, uri emberek voltak s görnyedeztek a szégyen sulya alatt,
                  mikor a grófné, szerepéhez hiven, kérte a birákat, hogy csak őt büntessék meg,
                  mert ő csábitotta e fiatal urakat hütlenségre. Hadd legyen ő nő létére az olasz
                  haza első vértanuja, hogy véréből diadalmasan keljen ki az egy, oszthatatlan
                  Olaszország szabadsága.</p>
					<p>Gyöngyszinü selyemruha volt rajta, mely fokozta arcza halványságát. Szentegyedy
                  ugy vette észre, hogy a hadbiróság tagjai titkos pillantásokat váltanak vele s
                  kedélyesen hallgatják végig német szavakkal kevert olasz áradozását, mintha jól
                  eljátszott szerep részleteiben gyönyörködnének.</p>
					<p>Beszéde olyan volt, mint egyik-másik olasz öböl: rózsa és szemét lepte el
                  hullámait. Szentegyedyre gyöngéd pillantásokat vetett, őt hősnek, nemzete
                  csodájának nevezte s az őrökön minden áron át akart hatolni, hogy megfogja kezét,
                  ruháját, vagy talán, hogy a „halál előtt” - mint zokogva mondá - nyakába
                  boruljon.</p>
					<p>A fogoly huszártiszt lelkében rettentő világosság támadt. Az események, az
                  alkonyatnak abban az éles, bántó, szürke világosságában jelentek meg előtte, mely
                  nem szépit s melyben a tárgyakat a maguk szinében látjuk, mert a mindent
                  megszépitő, poétikus napfény már eltünt a földről.</p>
					<p>A hogy most jól megnézte az olasz grófné tartását, éneklő hangejtését, ideges,
                  szinpadias mozdulását, rizsporos arczának ránczait, felismerte benne a
                  kalandornőt, a kikapó menyecskét, a kiben nincs semmi nemes, előkelő, a ki oly
                  izléstelen és kirívó, mint egy sor hamisgyöngy. Minő szégyen azokra, kik
                  igazgyöngy helyett viselték!</p>
					<p>A második napon valami magasabb hatalom avatkozott bele a dologba, a szinpadi
                  grófné eltünt, mintha valami sülyesztőn távozott volna, a vizsgálat egész más
                  irányt vett, összeesküvés után nem szimatoltak a hadbirák többé s az egész
                  affért ügyesen megfosztották politikai szinezetétől.</p>
					<p>Nehány meggondolatlan, félénk fiatalember át akart szökni az ellenséghez, mert
                  ezek az urak a puskaporszagot ki nem állhatják, a mi persze - a hadbiró ur
                  szellemes mondása szerint - nem is olyan, mint az ibolya- vagy a
                  gyöngyvirág-parfüm szaga.</p>
					<p>Ez otromba megjegyzésen az egész biróság nevetett, a teremben egészen elfeledték,
                  hogy nehány fiatal élet kioltása már el van határozva s a halál megkopogtatta a
                  tanácskozó terem ablakait.</p>
					<p>Az itélet halálra szólt s a végrehajtást másnapra tüzték ki.</p>
					<p>Szentegyedyt s társait visszavitték tömlöczükbe. Bolthajtásos, alacsony
                  pinczelyukba zárták őket, melynek falát ellepte a penész és salétrom. A levegő
                  nedves és hideg volt, a világosság egyetlen szelelőlyukon jött be hozzájuk, melyen
                  erős vasrudak voltak.</p>
					<p>Szalmát hintettek a nyirkos földre, a szalmában megriadt egerek futkostak. Néhány
                  óra alatt a férgek ugy összemarták a halálraitélteket, hogy testükön piros foltok
                  támadtak s e foltok ugy égtek, mint a csalánycsipés.</p>
					<p>Odakint megeredt az eső, az épület rézcsatornájában zajosan, ugrándozva folyt le a
                  tetőn összegyült viz, a felhők alacsonyan függtek a házak fölött s a mint rőt
                  fényével keresztülnyilalt rajtuk egy-egy villám, Szentegyedy ugy érezte, mintha
                  zavaros, nehéz gondoktól elgyötört fejében is villámok futkosnának: megjött a
                  migrén.</p>
					<p>Sokszor volt ez a betegsége, ha szellemi munkában kimerült, ha erősen felizgatta
                  magát, ha sokat kártyázott vagy erősen ivott. Tarkójától homloka közepéig rövid
                  szurásokat érzett, füle zúgott, ugy érezte, mintha szemgolyó helyett két darab égő
                  zsarátnok volna fejében, nem látott tisztán, a levegőben zöld s halványsárga
                  csíkok és apró tüzpontok ugráltak előtte. Izzó vasnak gondolta fájó fejét, melyet
                  a kovács üllőjén nehéz pörölyök ütése ér s melyből szikrák pattognak ki.</p>
					<p>Nyugtalanul, csaknem önkivületben vonaglott szalmaágyán és óhajtotta a halált.</p>
					<p>Éjfél felé a fájdalom ugy elővette, hogy haját tépte és öklével ütötte halántékát.
                  Arczát hideg veriték lepte el, oly hirtelen, mintha száraz bőre alatt valami
                  rejtes forrás, valami feltörő talajviz fakadt volna fel. Aztán egyszerre - mint a
                  hogy egy boltot sebesen, kiméletlenül bezárnak - öntudata megszünt müködni, teste
                  elzsibbadt, mély álomba merült. Két óra hosszáig aludt igy, nehéz álma volt;
                  felizgatott képzelete benépesült rémes alakokkal, de a mi legmegfoghatatlanabb
                  volt, sziklán ülő sasnak érezte magát, alatta szürke, nedves ködök közt holt ember
                  feküdt a füvön. A halottban magamagára ismert, megmozditotta szárnyát, hogy reá
                  szálljon és kivájja szemét. Két különböző ösztön nyilvánult benne azonegy időben:
                  a sas ösztöne, hogy kielégitse étvágyát és az ember irtózata, hogy a hulla, melyen
                  lakmározni akar, ő maga.</p>
					<p>Mikor felébredt, jobban volt. Fejfájása megszünt, láza csillapult, de igen el volt
                  gyengülve s erős émelgés fogta el, mintha valami nagy égés szaga volna a
                  levegőben.</p>
					<p>A felhők elvonultak s a hold fehér, ezüst fénye megvilágitotta az utczát,
                  besurrant a börtön egyetlen ablakán. A szalma, melyen Szentegyedy feküdt, gyengén
                  fénylett s rajta elterülve, valami nagyobbfajta fénybogárnak képzelte magát a
                  lábbadozó beteg, vagy inkább reves fának, mely az erdő homályában világit. A
                  reves fa eszébe hozta a halált. Nehány óra választja el csak tőle, aztán vége lesz
                  mindennek: az unalomnak és bánatnak egyaránt. Mégis ily közel hozzá, kissé
                  megborzadt tőle. Önzése felülkerekedett. Ha meghal, tovább folyik az élet; a
                  napfény, az ég, a csillagok, lovak, nők s jó borok megmaradnak mind, csak ő
                  pusztul el egyedül.</p>
					<p>Nem az irtózatos a halálban, hogy mi megszününk élni, de az, hogy utánunk minden
                  megmarad. Az ember, a ki még élt, a világ központja volt, kétségbe esik arra a
                  gondolatra, hogy vele nem dől össze a világ, nem semmisül meg minden élet s
                  távozását a nagy természet meg sem érzi. Legjobban talán az a fa érzi meg, melynek
                  tövében testét eltemették s melynek rostjai a jövő tavaszszal dusabb nedvvel
                  telnek meg, virága teljesebb lesz és levele zöldebb.</p>
					<p>Tekintetét magához vonta az ablak, merően, sokáig nézett ki rajta. A szemközt álló
                  csinos emeletes házban még mindenki aludt, az ablakok zárva voltak s a redőnyök le
                  voltak eresztve. Sárga kandúr lépegetett lapos, bádogtetején, aztán hirtelen
                  eltünt a kémény sötét nyilásában. A mozgás, a szin, egyszóval az élet, mely vele,
                  általa benépesitette a tetőt, nem volt sehol, mozdulatlan üresség maradt
                  utána...</p>
					<p>Szentegyedy mindjobban elkomorodott s otthon hagyott öreg anyjára, szépséges,
                  fiatal unokahugára gondolt. Sohasem félt a haláltól, olykor óhajtotta is és most,
                  mikor alig nehány óra választja el tőle, nyugtalan, mint a tőrbe esett madár.</p>
				</div>
				<div type="chapter">
					<head>X.</head>
					<p>Még alig virradt, mikor az ajtó nagy robajjal felnyilt s ezredese lépett be.
                  Katonásan köszönt, Szentegyedy felugrott fektéből és mereven, tisztelettel állott
                  feljebbvalója előtt.</p>
					<p>- Jó hirt hozok önöknek, uraim, mondá röviden s szünetet tartott, mig a többi
                  huszártiszt is felijedt álmából. Ő felsége megkegyelmezett. Szentegyedy, ön velem
                  jön, a többi urak folytathatják az alvást, melyből őket felzavartam.</p>
					<p>Sarkon fordult és kifelé indult. Még csak kiváncsi sem volt a hatásra, melyet
                  beszéde tett. Szentegyedy támolyogva követte, szeme előtt a tárgyak összefolytak s
                  ajka nem tudott köszönő szóra nyilni, oly nagy volt meglepetése. Az ajtó előtt
                  két nyergelt ló nyugtalanul kaparta a földet, gazdájukra vártak.</p>
					<p>Az ezredest odasiető legénye nyeregbe segitette, kezével intett, hogy Szentegyedy
                  is üljön fel s nehány pillanat mulva, a helyőrség nagy bámulása közben,
                  elvágtattak az átázott országuton.</p>
					<p>Vagy két óráig lovagoltak igy, szótlanul, közel egymáshoz. Még alig szürkült. A
                  mezőn mindenütt katonasátrak fehérlettek, bakák sorakoztak, miközben a
                  gyülekezést kiabáló altisztek olyanok voltak, mint épülő félben levő házak
                  állványai. Olykor szemben velük bizonytalan fekete pontok látszottak az
                  országuton, melyek sebesen növekedtek, mig végül egy-egy tábori futár bontakozott
                  ki a szürkeségből. Sovány legények, csontos, nagy lovakon, fülig besározva, kik
                  vérig sarkantyuzták paripáikat és nehéz lovagostoraikkal őrült vágtatatásra
                  serkentették. Ugy látszik, ismerték fontosságukat, mert a szokásos katonai
                  üdvözlés nélkül vágtattak el az ezredes mellett.</p>
					<p>Egy helyen erdőn mentek át. Könnyü köd lebegett a fák felett, a levelekről függő
                  vizcseppek szikráztak a felkelő nap sugaraiban. Tisztásokon kisebb tócsákban állt
                  a viz, melyek gyöngén rengtek, mintha az áthült föld kissé összeborzongana. De
                  rigófütty nem hallatszott sehol a bokorból, az erdő néma volt mint a ki hangját
                  elvesztette. A tegnapi lövések riasztották el a rigókat és vörösbegyeket.</p>
					<p>- Inter arma silent musae (a hadizajban hallgatnak a muzsák) mondá az ezredes,
                  meglassitva lova futását és kengyelében felemelkedve. - Az egyetlen idézet,
                  fiatalember, mely a latin nyelvből fejemben megmaradt. Az erdő müvészei is
                  elhallgattak a tegnapi lövésektől. S ön is elhallgatott volna örökre bizonyos
                  lövések után. Az ördögbe is, fiatalember, hogy számolok be nagybátyjának önről? Az
                  én öreg barátom abban a boldog hitben él, hogy öcscse ura legalább is Mária
                  Terézia-rendjelet kap az olasz háboruban, s ime, egy hajszálon mult (de nem
                  asszonyi hajszálon), hogy agyon nem lőtték mint szökevényt. Átkozott müvész-vér!
                  elég jutott belőle önnek is. A fiatalok közt igen sok szenved müvészi véralkat
                  nyavalyájában. - Nem föltétlenül szükséges, hogy ezek az emberek verseket irjanak,
                  vagy tájképeket fessenek, hanem mindnyájan az idegeikre, pillanatnyi hangulatukra
                  hallgatnak, oly érzékenyek, mint a fotografáló gép felvételi hártyája: nyomot hágy
                  rajtuk minden tárgy s minden alak, mely eléjük került. Mint a főfájást, ugy
                  kialuszsza a férfi egy nő emlékét és szerelmét egyetlen éjszakán, de önök,
                  müvészek büszkeségüknek tartják, ha egy érdemetlen asszony hajótöröttjei lehetnek.
                  Pedig inkább otthon a cséplőgép szakitotta volna el egyik karját, mint hogy ennek
                  az olasz kávéőrlőnek, ennek a senki grófnénak legyen áldozata, a kinek összes
                  müvészi képessége abban rejlik, hogy temérdek festéket pazarol a saját becses
                  képére s igy szorosan véve arczképfestő.</p>
					<p>Az ezredes mindezt kemény, feddő hangon mondta, de beszédéből kiérzett a szánalom
                  és jóindulat melege. A még hátralevő utat szótlanul tették meg és Szentegyedy
                  nemsokára a főhadiszálláson volt, egy olasz főur kastélyában, mely körül diszőrség
                  állott. Az előszobák tele voltak magasrangu katonatisztekkel és polgári
                  méltóságokkal. A nehéz selyemfüggönyök zajtalanul hulltak le a belépő után,
                  bolyhos szőnyegek fogták fel a lépéseket, fényes öltözetü szolgák álldogáltak az
                  ajtó körül, frissen borotvált, kékes arczuk ragyogott a megelégedéstől,
                  mozdulatlan, porczellánszemüket egykedvüen szegezték a bejáratra. Az ablakok mind
                  be voltak zárva, valami nehézszagu füstölőszert égettek a lépcsőházban; a
                  szegletekben álló leánderek és déli cserjék tele lehelték a levegőt illatukkal. A
                  függönyökön nem tódulhatott be világosság és napfény: örökös félhomály volt itt,
                  mint a templomban. Az emberek lassan beszélgettek, még mozdulatukat is
                  mérsékelték, minden zajt óvatosan kerültek, még kardjukra és sarkantyujokra is
                  ügyeltek, nehogy megpendüljön.</p>
					<p>Szentegyedy a sebes mozgástól kipirulva, a világosság és szabad levegőből jőve,
                  elszédült a langyos, homályos előszobákban és sápadtan, arczából kikelve
                  támaszkodott a falhoz. Szerette volna kitörni az ablakokat, hogy széles sávokban
                  tóduljon be az éltető verőfény s a friss légvonat. Leirhatatlan izgatottság fogta
                  el, tombolni és kiabálni szeretett volna, hogy elüzze a nyomasztó csöndet, az
                  elfojtott suttogást, mely a férfiak gyülekezetéhez sehogy sem illett.</p>
					<p>Negyedóra telhetett el igy, mikor az ezredes hozzá lépett s oly hangosan szólt
                  hozzá, hogy általános feltünést és megütődést keltett.</p>
					<p>- Bátorság! Tegyen ugy, mintha templomba lépne, legyen komoly és egyszerü. Ha
                  beszélni kell, a teljes igazságot mondja, mintha imádkoznék. Ezer villám, csak
                  semmi müvészkedés, semmi fantázia!</p>
					<p>Ezzel mérges, kihivó tekintetet vetve a szolgahadra, maga előtt tuszkolta a
                  fiatal, kardnélküli hadnagyot s a lesuhanó függöny árnyékában erősen megszoritotta
                  kezét.</p>
					<p>Szentegyedy olyasmit érzett, mint mikor valaki langyos, fullasztó hullámok közül
                  hirtelen a felszinre kerül: világosság és szabad levegő csapta meg.</p>
					<p>Nagy, négyszegletü szobába lépett, négy ablaka valamennyi nyitva, rajtuk vakitó,
                  szőke világosság özönlött be. Mennyire elütött a befüggönyözött, mesterségesen
                  elsötétitett, langyos előszobáktól, melyekben fulladozik az ember s elveszti
                  eszméletét!</p>
					<p>A berendezés fehér volt, aranynyal, a falon néhány csatakép és fekete feszület
                  függött, a szoba közepén hatalmas iróasztal állott, egyszerü, régi stilü asztal,
                  faragványos fiókokkal, apró bronzalakokkal, meggyszinü posztóval behuzva. Az
                  asztal mellett, karos nádszékben, magas, fiatal katona ült, osztrák tábornoki
                  ruhában, hófehér kabátban, mely fiatal, hosszukás arczának frisseségét és
                  fehérségét fokozta.</p>
					<p>Huszonnyolcz éves férfi volt, magas, erőteljes, daliás alak, megkapó, nyilt
                  tekintetü kék szemekkel. Az asztalon katonai térképek voltak szétteritve,
                  figyelemmel, szinte aggódó gonddal hajolt föléjük s férfias, eres kezének
                  mutatóujjával követte a Solferinóhoz vezető utak hálózatát.</p>
					<p>Szentegyedy szivét dermesztő félelem fogta el: az uralkodó előtt állott.
                  Emlékezett rá még abból az időből, mikor 1851-ben gonosz tanácsosai körülhordozták
                  a leigázott országban, mikor leégett faluk és városok fel sem épültek még, a
                  kozákok őrtüzeinek nyomát még el sem mosta az eső, mikor minden családnak volt
                  halottja, a kit szivszakadva siratott.</p>
					<p>Az uralkodó felnézett térképéről s Szentegyedyt keze mozdulatával közelebb
                  intette. Arcza komoly, gondolkozó volt, csak szeme pillantott nyájasan, az a kék
                  szem, mely mélységre, szinre és derültségre olyan volt, mint az ablakokon át
                  betekintő olasz ég. - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - </p>
					<p>Mikor Szentegyedy néhány percz mulva kijött, egész valójában nagy változáson ment
                  keresztül. A jóságos kék szemek emléke élénken megmaradt lelkében, s amint a
                  lépcsőkön öntudatlanul, gépiesen lebotorkált, feltette magában, hogy kiérdemli e
                  csodálatos szemek biztató, megelégedett, köszönő ragyogását.</p>
					<p>- Tekintetbe veszem fiatalságát és nagybátyjának érdemeit,... aki vitéz katonám
                  volt... visszaadom életét, használja trónom és birodalmam javára....</p>
					<p>Az uralkodó e szavait hallotta folyton, amint késő este visszafelé lovagolt. A
                  teli hold fényében terültek el az erdők, a csillagok szinüket vesztve, sáppadozva
                  fénylettek a hatalmasabb versenytárs mellett, az elhagyott város házai meghuzódtak
                  egymás árnyékában, csak a magasabb épületek falai fehérlettek a holdvilágban.</p>
					<p>Szentegyedy hosszasan, figyelmesen nézte a holdat, mely előtt egyszer-egyszer
                  könnyü felhők vonultak el; ilyenkor ugy látszott, mintha egyenletes, fehér, fénylő
                  testéből fekete füstalakú ködök válnának ki.</p>
					<p>Az ő szivéből is igy vált ki lassankint a kétségbeesés, unalom, közöny és
                  kétség.</p>
					<p>Feltette magában, hogy uj életet fog kezdeni a henye, tétlen, együgyü, korhelyélet
                  helyett.</p>
					<p>Másnap mint önkéntes közlegény felvételre jelentkezett egy dragonyosezred ezredese
                  előtt. A solferinói ütközetben vitézül forgolódott és nehéz sebet kapott. Kórházba
                  került s mire felgyógyult, a háborunak vége volt; nehány olasz tartományt
                  elvesztett Ausztria, tekintélye még jobban megrendült, népeit nyugtalanság fogta
                  el. Ugy volt, mint a megmérgezett ember, belső fájdalmak, égések, émelygések
                  kinozták s napról napra fogyott, veszett és mindjobban halálra vált.</p>
				</div>
				<div type="chapter">
					<head>XI.</head>
					<p>Két év telt el az elbeszélt események óta, melyek alig hagytak nyomot az egyedi
                  udvarházban, hol özvegy Szentegyedyné és Mária csendes, megelégedett életet
                  éltek.</p>
					<p>Szentegyedy Gábor Bécsben élt, hivatalt vállalt a külügyminiszteriumban,
                  mindjobban emelkedett, kedvező szelek ragadták felfelé. Beállt ő is a szerencsés
                  szerencsevadászok közé. Ebben az időben, nagy háboru után, mely megrengette az
                  állam fentartó oszlopait, megrongálta a jólétet és vagyont és egész családokat
                  lesodort a hatalom és tekintély verőfényes magaslatáról, fokozottabb erővel folyt
                  a küzdelem kincsek, dicsőség, magas állásért.</p>
					<p>Országos szerencsétlenségek után olyan az emberiség, mint a megsebzett fa, az
                  életerő megnövekedik benne, mert a mellett, hogy élnie kell, a sebeknek is be kell
                  forradniok.</p>
					<p>Nem csak a születések száma nő meg nagy háboruk után, hogy a telemarokkal
                  elpazarolt emberélet ki legyen pótolva, de tekintélyes vagyonok elpusztulása után
                  hatalmas uj vagyonok gyülnek, s a lebukott, összetört társadalmi nagyságok üres
                  helyére vakmerő vállalkozók egész raja iparkodik fel a homályból; a megüresedett
                  nyergek látása féktelen tettvágyra ösztönzi az embereket, törik magukat, hogy
                  egymást letiporva beléjük ülhessenek, s ez őrült versenyben senki sem gondol a
                  lehullott lovasokkal, holttestük felett a sötét mélységből fölszabadult tömeg
                  áthömpölyög.</p>
					<p>A szerencsétlen háboru sokakat lesodort a magasból. Államférfiak, tábornokok,
                  kegyenczek, népszerü lángelmék hevertek a porban, mint széltől kidöntött fák,
                  esőtől levert gyümölcs, vagy mint egy női szoba lehullott márványszobrocskái és
                  egyéb törékeny csecsebecséje.</p>
					<p>Szentegyedy Gábor a romok eltakaritása után jött az aranyos császári városba. A
                  nagy társadalmi és állami égés siettette az épitkezéseket, a munka lázasan folyt
                  mindenütt, szükség volt ügyes, szivós, bátor munkásokra.</p>
					<p>A tétlenség és rozsdásodás annyi éve után le nem csillapitható szomjuság fogta el
                  örökös munka után. Természetes, józan esze, tiszta felfogása, őszinte, nyilt
                  valója, ősi neve és megnyerő szép külseje, mind segitségére voltak. Volt türelme
                  bevárni a kedvező szeleket s a hullámok hajtó erejét - aztán meggondolás nélkül,
                  elszántan rájuk bizta magát s ment, ment felfelé.</p>
					<p>E két év alatt egyszer sem volt otthon, a falusi életet nagyon unta, nem vágyódott
                  anyja után, nem érzett felindulást, ha szépséges unokahugának leveleit olvasta s
                  már el sem tudta képzelni a füstös, kedélyes falusi kaszinót, hol kártyázással s
                  vad tivornyázással ölte az időt bizalmas barátaival. Levertsége, tárgytalan
                  bánata, érthetetlen busongása, mely nedves, nehéz köd gyanánt lepte el szivét,
                  mely elfátyolozta szemét, hogy mindent sötétnek lásson ebben a vig, ragyogó,
                  kedves világban - mindez nyom nélkül eltünt.</p>
					<p>Annyi irányadó nagy urral érintkezvén, bálokban, hangversenyeken, szinházban,
                  estélyeken kellett eltölteni szabad idejét, hogy összeköttetéseit velük
                  fentarthassa, ápolhassa, fejleszthesse. Erre a féltett, ritka virágra megtanult
                  gondot viselni, öntözgette, ágacskáit nyesegette, ugy helyezte el, hogy napfény és
                  világosság át meg átjárja leveleit és mohón várta: kemény, kicsi bimbói mikor
                  duzzadnak kinyilt virággá.</p>
					<p>A mosolyok, meleg kézszoritások, bókok, hajlongások, kedvetlen kedveskedések
                  magvát gondosan elszórta az ujdonsült világfi s várta: mikor zsendül ki mindenfelé
                  vetése, mikor gyüjtheti fedél alá a dicsőség, hirnév, gazdagság, hatalom ragyogó
                  aranykévéit.</p>
					<p>Régi összeköttetéseiről, régi ismerőseiről, az elkeseredett, bus hazafiakról
                  lemondott és csak néha villant meg fejében egy-egy kedves emlék, az elhanyagolt
                  udvarház nyárfái, a mint hosszú árnyékukat végig fektetik a derült, hófehér falon;
                  az országutra néző ablakok, melyek oly nyugodtan, vidáman, barátságosan csillognak
                  az utazók felé, mint jóllakott, megelégedett, kissé álmos emberek szemei; aztán a
                  kert, finom homokkal teleszórt kanyargó utaival, a nyár s az ősz minden szakában
                  nyiló rózsáival, vadszőlővel, kuszó komlóval befutott lugasaival, s a veteményes
                  ágyakkal, melyek oly jól be vannak osztva, mint a praktikus ember élete, s melyek
                  között elragadó, kedves szoknyácska, repkedő rózsaszin szalagok, a világ
                  legfehérebb köténykéje s egy nagykarimáju tótkalap tulajdonosnéja jár fel s alá,
                  sima, zöldhéju borsót vagy vérbélü paradicsomot szedve kicsi, édes kezeivel.</p>
					<p>Hanem az ilyen emlékek ritkán alkalmatlankodtak a nagyratörő ifjunak, a ki a
                  külügyminiszterium egyik homályos szegletében kifeszitette pókhálóját, hogy
                  megfogja a szerencsét.</p>
					<p>Nem ért rá unokahugára gondolni, s nem volt kedve friss aranyozással megujitani a
                  kissé megkopott benyomásokat és érzelmeket.</p>
					<p>Mindeddig nőkkel csak futó ismeretségei voltak a világvárosban. Nehány együtt
                  töltött óra bája, egy tekintet tőlük, a mint a Ringen fogataikban hátradőlve
                  legujabb kalapjukat mutatják be; fehér fogaik villanása a korzó
                  villanyszürkületében; selyem napernyőjük fénye, a mint lóversenyeken tejarczuk
                  rózsaszine fölött őrködik - ezek voltak a bécsi nőkről összes emlékei. Nem ismerte
                  még azt a nőt, a kiért megcsalja, elhagyja Máriát, hanem a nőket, a maguk bájoló
                  összeségében, a kik egy pillanatra tünnek fel, aztán örökre eltünnek a sok között.
                  Ezek a nők, a kik futó mosolyuk árát nem veszik meg szivünkön kamatok kamatjával;
                  a kik szépségüket oly önzetlenül mutogatják; a kik a nélkül, hogy tudnák, egy
                  rossz napunkat tették elviselhetővé, egy nyomasztó gondot leheltek el szivünkről s
                  a kik hálánkat meg sem várva, gyorsan elsuhannak, mint repülő fecske árnya a tavon
                  és nem látjuk őket többé soha. Ezek a nők, a kiket minden nagyvárosi emberáradat
                  megterem s minden utczaszeglet mosolyogva kinál...</p>
					<p>Ám ez nem tartott soká. Nemsokára megismerkedett Silbermann bécsi bankár
                  leányával, Melanieval, a kinek jónevü, gavallér-férjet kerestek, s a kinek
                  szépsége és szellemessége felért millióival. A pletyka legalább milliókról beszélt
                  és Szentegyedy álmodozni kezdett erről a hatalmas, roppant aranyhullámról, mely őt
                  széditő magasra emelheti.</p>
					<p>Nagybátyja, ki most állandóan Bécsben lakott, minden szeretetreméltó furfangját
                  elővette, hogy a bankárnak és leányának kedvében járjon. E mellett oly ügyesen
                  játszotta szerepét, hogy Silbermann, mikor erről a legujabb „üzlet”-ről
                  gondolkodott, szentül hitte, hogy ez a magas, vállas, lángoló tekintetü, büszke
                  alföldi gentry jó fogás lesz leánya részére s csodákat fog müvelni, ha eszéhez,
                  akaratához, neve fényéhez mesés nagy vagyont ad támaszul.</p>
					<p>A dolog kedvezően indult. Melanie, az atyja mondása szerint ugy viselkedett, mint
                  egy bolondos iczipiczi szamovár, hamar felforrt attól a nyugtalan, fényes
                  lángtól, melyet Szentegyedy Gábornak hivtak. A tüz fölé tett kicsi szamovár sokat
                  zümmögött és dudolt ebben az időben - mindenféle vidám keringőket és
                  operett-részleteket - s ugy át volt hevitve, hogy ugyancsak megégette volna annak
                  a vigyázatlan emberfiának a kezét, a ki arra vállalkozott volna, hogy őt az édes,
                  forró, boldog lángok közül elvegye. Apjának, anyjának és hozzátartozóinak nem is
                  volt kifogásuk választása ellen, sőt helyeselték.</p>
					<p>A nagybácsi a dolgok ily állapotában magára vállalta, hogy ez örvendetes családi
                  eseményt annak rendje és módja szerint személyesen tudatja a vőlegény anyjával és
                  faképnél hagyott unokahugával.</p>
				</div>
				<div type="chapter">
					<head>XII.</head>
					<p>A volt huszáralezredes eléggé jártasnak és tapintatosnak gondolta magát a kényes
                  feladat teljesitésére, négy nap mulva nagy dérrel-durral behajtatott hát az egyedi
                  uriház tágas, zöld lyciummal körülszegett udvarára. Hanem azért szive sebesebben
                  dobogott, mikor a tornácz fehér oszlopai között megpillantotta Mária szőke,
                  aranyos fejecskéjét, aki rossz előérzettől gyötörve, halványan lépett elébe.</p>
					<p>- Hol hagytad Gábort, bátyám? ezzel üdvözölte a konyhából elősiető özvegyasszony,
                  miközben katonásan, férfiasan megrázta kezét s aztán szomoruan tette hozzá,
                  nagyon elhanyagol bennünket.</p>
					<p>- Ne bántsátok a fiut, válaszolá az alezredes vidoran, emelkedőben van, mint a
                  sas. Nemsokára oly magasra jut, hogy a mi szemeinknek csak sötét pontnak fog
                  látszani a rózsaszinü felhők között.</p>
					<p>A „rózsaszinü felhő”-ben annyi czélzatosság volt, hogy Mária ijedten fürkészte a
                  nagybácsi arczát s várta, nem mond-e többet is?</p>
					<p>Nem mondott, hanem ruganyosan felsietett a lépcsőkön, ezerféle kérdést intézett
                  egy rövid percz alatt a két nőhöz, végig kóstolta befőttjeiket s a czukorba főzött
                  aranysárga dinnyét a huga hajához hasonlitotta, aztán mintegy hozzávetőleg
                  kérdezte, a vidéki földesurak közöl nem barátja-e valaki tulságosan ezeknek a
                  karcsu üvegekben elrakott mindenféle nyalánkságoknak? A meggynél eszébe jutott,
                  hogy hugának éppen olyan szinű szalagos köpenykéje van, melyet ő a világ
                  legelragadóbb köpenyének tart, aztán szokása ellenére bölcselkedni kezdett a
                  meggyről, fejtegette annak rendeltetését. Eredetileg mennyi savanyuság van
                  duzzadó, vörös húsában s egy édes, ügyes női kéz - s ő nem ismer édesebbet és
                  ügyesebbet a huga kezénél - mily kellemes, illatos, élvezhető nyalánkságot
                  készithet belőle.</p>
					<p>Igy vagyunk az életben a csapásokkal s bánattal, egy kis jóakarattal
                  megenyhithetjük fojtó fanyarságukat.</p>
					<p>Szó sincs róla, a bácsi furfangos, sima diplomatának tartotta magát, pedig oly
                  megdöbbentőleg átlátszó volt, hogy a két megijesztett nő várta: ez a kissé pohos,
                  gömbölyü, váratlanul közéjük hullt bomba, a ki most oly szeszélyesen sürög-forog
                  köztük és eltölti a csendes, falusi szobákat czélzatos beszédek kénkőszagával,
                  mikor robban szét s magába fojtott balhireivel mikor okoz pusztulást, sebeket,
                  halált?</p>
					<p>A bomba azonban kedélyesen gömbölyödött a teritett asztalnál, jóizüen evett,
                  nagyokat ivott, közbe-közbe egy kis füst jött ki száján - czélzások a szerelemről
                  és házasságról, meg a férfi magasabb czéljáról - és e közben oly nyájasan és
                  békésen viselte magát, mintha nem tudná, hogy az a két megijedt asszony, a ki neki
                  viszás feleleteket ad, hol elpirul, hol belesápad s nyugtalanul feszeng székén:
                  az a két áldott, félénk asszony az aggodalomtól csaknem eszméletlenül várja az ő
                  tüzes, mérges, halálos titkának szétrobbanását. Lehet, hogy föl se jajdulnak,
                  szivükhöz se kapnak utána, de a sötét tüz bele fog kapni a fehér, csipkés
                  függönyökbe, néhány örökké égő zsarátnok beleesik a szomszéd szoba ágypárnáiba,
                  hogy hosszú éjszakákon át égesse szivüket és fejüket s ne tudják soha eloltani
                  keserves, titkolt könyeikkel!</p>
					<p>Délután néhány szomszéd birtokos érkezett, a kiknek az alezredes csodadolgokat
                  beszélt Gábor széditő emelkedéséről és ujra előhozakodott hasonlatával a
                  rózsaszinü felhőről s a fekete pontról. Aztán minden átmenet nélkül ingerkedett
                  Máriával s a társaság egyik fiatal tagjával kötötte össze nevét.</p>
					<p>Majd taktikát változtatott. Gondtalan vidámsága elhagyta, aggodalmasan csóválgatta
                  fejét, szórakozottan hallgatta az urak elbeszéléseit, a kérdésekre visszásan
                  felelt és Máriát minden igaz ok nélkül a világ legerősebb szivü leánykájának
                  nevezte, a kit ő nagyrabecsül s a kitől elszántságot és bölcseséget a hozzá
                  hasonló, őszfejü katonák is tanulhatnának.</p>
					<p>- Senki sem hinné mondá melankólikusan, hogy ennél a kis porczellánbabánál
                  Napoleon érczszobra sokkal törékenyebb. Minek is állitottak szobrot Napoleonnak, a
                  ki csak másokat tudott meggyőzni? Önmagunkat legyőzni, legédesebb reményünkről
                  lemondani sokkal nehezebb.</p>
					<p>A terasszon a derült, szeptemberi délután daczára lassankint borongós lett minden
                  arcz és felhős minden lélek. Az alezredes mindjobban elrontotta a társaság jó
                  kedvét. Felvetette azt a kérdést, mért maradt ő agglegény? Mért nem ismerte meg
                  soha a családos élet örömeit? Feleség, gyermekek, az életnek ez a poézisa soha sem
                  szállhatott le enyhen az ő elfásult szivére! Unalom, betegség, közöny,
                  életundor... mind-mind eltünt volna a nő verőfényes, áldott mosolyától, a hogy
                  felszáll a sötétség és a köd a napsugaraktól. Ugy érzi, hogy köszvénye mindjobban
                  növekszik, pedig soha sem volt hajóskapitány, a kinél a sós hullámok nedvessége a
                  csontokba szivárog; szenvedélyes vadász sem volt, ki hosszúszáru csizmában
                  féléjszakákon elálldogál a nádas zöldes sarában, ha vadludakra les. Nem tud
                  elfojtani egy megjegyzést: nemsokára rászakad az örömtelen öregség, de szivében
                  érintetlenül megőrzi az egyetlen nő képét, a kit szeretett s a ki megcsalta. Ennek
                  a nőnek emlékétől hideg, fagyos szive ugy összeesik, mint az olvadó hó; igen, mint
                  a hó a tavasztól. Oh! tavasz, aranyos verőfénye, melege, illata!</p>
					<p>Ezen a hangon beszélt tovább, aztán megfogta Mária kezét; a kis kéz hideg volt,
                  mint a gyikocska háta.</p>
					<p>- Lemondás, ez az élet titkos értelme, mondá ünnepélyesen, de rosszul érezte magát
                  természetellenes szerepében. - Fiatal fák sebei hamar begyógyulnak, tette hozzá
                  s merően a fal egy pontjára nézett.</p>
					<p>Ilyen bevezetés után sétát inditványozott az alezredes azon reményben, hogy e séta
                  alatt kedvező alkalma nyilik küldetését befejezni.</p>
					<p>A templom mellett mentek el. A kőfal hosszában gyikok szaladoztak s piros hátú
                  bogarak töménytelen csapata lepte el a köveket.</p>
					<p>A templom ajtaja nyitva volt, az egyházfi zöld galyakat támasztott a vörös
                  márványpillérekhez s erős szagú kakukfüvel hintette be a fekete
                  márvány-padozatot: a másnapi búcsura készült.</p>
					<p>Az alezredes különös kiváncsiságot árult el, minden áron végig akarta nézni az
                  egész templomi ruhatárat, a selyem pluviálékat, az aranynyal himzett bársony
                  misemondóruhákat, a csipkés, hófehér karingeket... mindent. Aztán a misekönyvekre
                  volt kiváncsi, elnézte a nagy, piros kezdőbetüket, a sok forgatástól zsiros
                  lapokat, melyekből a pap a vigasztalás és keresztény megnyugvás igéit hirdeti. Az
                  egyházfi megbotránkozására beleültette Máriát a faragványos, ódon gyóntatószékbe,
                  karcsu, édes alakja elveszett a homályos, mély üregben - ő maga letérdepelt, ajkát
                  a rostélyhoz tartotta, mintha büneit gyónná meg. A leány szőke aranyos fejének
                  visszfénye keresztül sugárzott a rostély sürü, rozsdás nyilásain. Az alezredes azt
                  hitte, hogy derült, nyilt kaczagását fogja hallani a gyóntatószék zöld függönye
                  mögül, de a leányka csendesen maradt, nesztelenül ült bent s oly halavány volt,
                  mikor onnan kilépett, mintha az a sok bün s az a sok siralmas bánat, melytől e
                  fülke homályában nem egy bünbánó keresztény lélek megkönnyebűlt, szive mélyéig
                  meghatotta volna.</p>
					<p>Az alezredes a vallás csodálatos, kibékitő hatásáról beszélt s azt a sziv
                  békéjének nevezte.</p>
					<p>Már kifelé indultak, mikor az alezredes észrevette, hogy Mária elmaradt.
                  Keresésére indult. A templom szines, ónkarikás gót ablakain kevés világosság
                  hatolt be hozzá, léptei visszhangoztak a fekete márványkoczkákon. A családi
                  sirbolt barnára festett, nehéz vasajtója nyitva volt s amint lenézett, a homályban
                  megpillantotta a leány ruhájának világos szinét és szőke fejének ragyogását.</p>
					<p>A sirbolt tágas, négyszegletü épület volt, a száraz falakon elhunyt Szentegyedyek
                  czimerpaizsos halotti jelentései függöttek, az oroszlántalpú érczkoporsók
                  koszorúk terhe alatt görnyedeztek, oldalukon arany betükkel volt kiirva az elhunyt
                  neve, születő éve s halálozása napja. Egyik Szentegyedy szive bronzládikában volt,
                  alig élt huszonhat évet, szilaj paripája levetette s addig vonszolta árkon-bokron
                  keresztül, a mig csak mozgott. Egy másikat párbajban lőttek meg, egyik az őrülés
                  pillanatában felakasztotta magát, volt olyan, a kit virágkorában sorvadás
                  pusztitott el.</p>
					<p>A hervadt koszoruk s a bebalzsamozott holttestek erős szagát nem volt képes
                  elnyomni a nyitott ablakokon beözönlő friss levegő.</p>
					<p>Az alezredes kedvetlenül nézett körül, mert irtózott a haláltól, bár szeretett
                  beszélni róla. Vidámságot erőltetett s kezét a leány vállára tette.</p>
					<p>- A halottakhoz jöttél, kis madaram, mondá hangosan, hogy elüzze vele a nyomasztó
                  érzést, mely a koporsók láttára erőt vett rajta. Az élet szebb ennél.</p>
					<p>Odavezette a leányt az egyik ablakhoz s kinyujtott kezével odamutatott, a hol, a
                  templom keritésén tul a falu terült el. Fehér, barátságos kéményei élesen kiváltak
                  az alkony lilaszin páráiban. Galambok repkedtek a kék levegőben s jól elzárt
                  redőnyök mögött nyugalmat és jólétet sejtett az ember.</p>
					<p>- Vártam a bácsit, válaszolt a leány s arczát visszaforditotta a halottak felé.
                  Szivem megsugta, hogy balhireket hoz nekem.</p>
					<p>Hangja elfúlt s keblét elfojtott sirás emelgette. Az alezredes szerette volna
                  csititani, de nem tudta, hogyan kezdje. Az érdemes hadfi nagy zavarban volt, ugy
                  érezte, mintha minden testrésze fából volna, kezével, lábával nem tudta, mit
                  csináljon, szeme előtt az aranybetük összefolytak; az egész tiszteletreméltó
                  sirbolt, az ő méltóságos, komor, sőt szomoru tartalmával tánczra kerekedett
                  körülötte s nem egészen épületesen forgott vele a világ.</p>
					<p>Mária bánatosan, panaszosan folytatta beszédét, mint a szivennyomott galamb.</p>
					<p>- Gábor nekem sohasem mondta, hogy elvesz, nincs jogom szemrehányást tenni neki.
                  Hogy lehetne felelőssé tenni nagyravágyó, komoly férfiakat mindazért az édes,
                  esztelen álomért, a mit bohó leányok szivében ébresztenek? Ő éppugy nem tehet
                  róla, hogy tudtán kivül lelkem tele volt vele, a mint nem tehet róla a lángoló
                  déli hőség, ha főfájást kapnak tőle a vigyázatlan emberek.</p>
					<p>Aztán remegve kérdezősködött, hogy a „rózsaszin felhő”, melyben elvesz a sas,
                  szép-e? Megérdemli-e, hogy Gábor gazdag szivének irigyelt tulajdonosa legyen? Hol
                  ismerkedtek meg? Megérti-e a leány Gábort, a ki sokszor mondá, hogy a nőben
                  élettársat keres, a ki megérti, ösztönzi és nagyravágyását szitja, a ki igy
                  szólhat a férfiuhoz: „légy méltó hozzám”?</p>
					<p>Ő - Mária - tiszta szivből kivánja boldogságukat.</p>
					<p>Gábor nem oka annak, hogy ő most bánatos, hogy oly váratlanul és hirtelenül
                  elhagyta őt, mint a szél, mely egyik vidékről a másikra megy és letört fiatal
                  ágakat hagy maga után.</p>
					<p>Az alezredes elkábulva hallgatta a leányt s ellenállhatatlan vágy fogta el, hogy
                  őt a maga szerelmi csalódásának elmondásával vigasztalja.</p>
					<p>Hévvel és hosszasan beszélt. Leirta lelkiállapotát, az unalmat, mely szerelmét
                  megelőzte s mely ellepte elméjét, mint a köd. Nagyon szerette a leányt, mikor
                  ráesett édes tekintete, olyant érzett, mint tavaszi verőfényben a rügyek:
                  szeretett volna kibujni bőréből...</p>
					<p>Mikor a sirboltból felmentek, Mária halvány volt és szomoru, de könyei hamar
                  felszikkadtak a szabad levegőben, Isten szabad ege alatt.</p>
				</div>
				<div type="chapter">
					<head>XIII.</head>
					<p>Silbermann Melaniet mindenki boldog menyasszonynak tartotta, s az is volt ő a maga
                  módja szerint.</p>
					<p>Nagyon szép volt arra, hogy vőlegényét hidegen hagyhatná és sokkal eszesebb,
                  mintsem tulbecsülné szépségét és vagyonát, vőlegénye férfias szépségével, fényes
                  nevével, eszével és akaratával szemben.</p>
					<p>Mint atyjának egyetlen leánya, nagyon el volt kényeztetve s nagy önállóságra tett
                  szert. Ez az önállóság menyasszony korában feltünő volt. Vőlegénye nélkül sok
                  hangversenybe, bálba ment el s nem egy szindarabot nézett meg. Ha emiatt anyja
                  szemrehányást tett neki, vállat vont, de magyarázatokba nem bocsátkozott.</p>
					<p>Mégis egyszer szükségét érezte, hogy nézeteit családja megismerje.</p>
					<p>- Hallja Gábor, mondá vőlegényéhez fordulva, a ki kifogástalanul öltözve, feszesen
                  ült mellette, nem féltékeny természetü ön?</p>
					<p>- Nem vagyok féltékeny - válaszolta a férfi és enyelegve tette hozzá - bár ezt a
                  nők sértésnek veszik. A féltékenységről azt tartják, hogy az a szerelemtől oly
                  elválhatatlan, mint az embertől az árnyéka. Hol elől jár a szerelem előtt, hol
                  utána, néha rövid, máskor meg igen megnyulik, épp ugy mint az árnyék.</p>
					<p>- Látod, mama, mi egymás szabadságát tisztelni fogjuk. Nem is volna értelme annak,
                  hogy Gábor féltékenységet érezzen azért, a miért távol tartom őt magamtól
                  olyankor, mikor szeszélyes és rosszkedvü vagyok. Ebben a lelkiállapotban inkább
                  más férfiakat kinzok meg, a kikkel nem törődöm, mintsem neki okozzak rossz napot,
                  a kit szeretek. Kérdezzétek csak meg ilyenkor tánczosaimat, a kik azt sem tudják,
                  hol áll a fejük; a kik kifogástalanul öltözve hajlonganak előttem a bál előtt s
                  gyürötten, megtépve, megviselve kerülnek ki gonoszságom és rossz kedvem
                  vércsekarmai közül a bál után. Ki kell őket vasalni ujra, mint a gyürött
                  selyemkalapot. Aztán ön, uram - itt tréfás komolysággal hajlongott Gábor előtt -
                  épp oly szeszélyes néha, mint jómagam. Méltóztatik néha sötétnek látni az egész
                  világot s ez a lelkiállapot olyan, mint az égő ház füstje: fojtogat. Szemei alatt,
                  szája körül ilyenkor kicsiny ránczok képződnek, minden ok nélkül bajuszát rágja,
                  hallgatag, szomoru, kiállhatatlan. Ilyenkor szivesen átengedem önt a magánynak,
                  vagy más nők társaságának.</p>
					<p>- Elég baj, leányom, szólt Silbermanné, nincs mit dicsekedned vele. Az én időmben
                  az volt a házasság czélja, hogy örömet és bánatot megoszszon a férfi a nővel és
                  viszont. Én apád mellett egész pénzügyi kapaczitássá nőttem ki magamat, annyira be
                  voltam avatva terveibe, számitásaiba; üzletének minden izecskéjét ismertem. Láttam
                  az aranyhullám eredetét, a mint vékony ere a földből előszivárgott.
                  Végigszenvedtem a meggazdagodás minden kinját, mert a gazdagság olyan, mint egy
                  erős, mosolygó, jól táplált baba: mikor karjainkra veszszük és örömünk telik
                  benne, kinek jutnak eszébe az anyának a veritékes, soha meg nem szünő munkának
                  szenvedései, csalódásai, szülőfájdalmai? Ha férjed - hisz az esküvőt egy hónap
                  mulva megtartjuk, - rosszkedvü és szomoru, neked kell őt megvigasztalnod. Ez a nő
                  legszebb hivatása s én nem engedném át más nőnek semmiért, mert a vigasztalás oly
                  nagy jótétemény, mely akaratunk ellen hálára kötelez bennünket s veszedelmes
                  érzések forrása lehet. Soha sem engedném meg, hogy férjem szivéhez s lelkéhez egy
                  idegen nő oly közel férkőzzék, hogy eloszlassa aggodalmait s megenyhitse bánatát.
                  A férj szomoruságát és bánatát ugy meg kellene becsülnötök, mint azokat a kedvező
                  alkalmakat, melyeken bemutatjátok legujabb ruhátokat s azokat az ékszereket,
                  melyek este legtöbbet mutatnak.</p>
					<p>Ezek s hasonló beszélgetések daczára a Melanie makacs, elragadóan kedves
                  fejecskéje a maga utján ment, tanácsot nem kért s nem fogadott el senkitől és
                  szorgalmasan folytatta énekleczkéit, mióta egy énektanára arra a felfedezésre
                  jutott, hogy Melanienak nagyszerü hangja van s nagy müvésznő veszett el benne.</p>
					<p>Ezalatt Silbermann a világ legkedvesebb palotáját rendeztette be a fiatal pár
                  számára. A palota kicsiny volt s nehány év előtt a Melanie terve szerint épült.
                  Fehér márványlépcsője s a bejárat karcsu márványoszlopai végtelen derültté tették
                  az egész épületet. Ablakok, falak, szobák ragyogtak a tisztaságtól, a szögletekben
                  márványszobrocskák állottak, a lépcsőházat török szőnyegek s déli virágok
                  boritották, a butorok szine szobáról-szobára megegyezett a falfestés szinével és
                  minden szoba más-más stilben volt bebutorozva.</p>
					<p>Egyikben XIV. Lajos korabeli kényelmetlen, apró, szubtilis holmik, másikban
                  magashátú, szegletes, ónémet székek, ónkarikás, szines ablakok, a harmadikban
                  kivarrott rikitó szerb vászon a butorokon, a könyvtárszobában faburkolat
                  köröskörül a falakon, roppant nagy térképek, földgömbök, mérőeszközök s egy hosszu
                  lábakon álló messzelátó, mely, a mint a szoba közepén gunnyaszt, a csalódásig
                  hasonlit valami nyugalomba helyezett gólyához, a hogy a tóparton egyik kinyitott
                  sárga szemével zsákmányra les.</p>
					<p>A fiatalok naponkint megnézték, mint halad a munka, de a hálószoba zárva volt
                  előttük, azt Silbermanné maga rendezte be és meglepetésül tartotta fenn.</p>
					<p>Szobáról szobára vándorolva, gyöngéd pillantásokat váltottak, egymás kezét
                  szorongatták s dobogó szivvel állottak meg a széles, ruganyos kerevetek, a
                  barátságos, kissé homályos fülkék előtt. Földig érő tükrökben meglátszott Melanie
                  nyulánk alakja, őt tükrözték vissza az üvegszekrények falai s árnyéka könnyedén
                  rávetődött a fényes selyemszövetekre.</p>
					<p>Néha a leány leült valamelyik karosszékbe, feszesen, napernyője zománczos nyelére
                  támaszkodva, kalapja alól Gáborra mosolyogva. Ilyenkor az ifjut elragadta
                  képzelete, a feszes, fehérkesztyüs alak eltünt előle s ő lenge háziruhában látta
                  ott Melaniet, barna haja lebomolva folyt alá vállain, szemei nedves fényben égtek
                  s mosolyával felbátoritotta, hivta, ellenállhatatlanul magához ragadta a
                  férfit.</p>
					<p>Melanie szépsége lassankint mély, állandó hatást gyakorolt Szentegyedyre. Ha nem
                  volt vele, ritkábban jutott eszébe, de ha eszébe jutott, látni kellett őt,
                  beszélni kellett vele, ilyenkor a férfit erős vágy ragadta meg, a belső tüz lángja
                  kicsapott szeméből és szive oly rendetlenül s erősen vert, mint mikor Bellarmin
                  grófnét várta.</p>
					<p>Nem tudott róla nyugodtan, álmodozva gondolkozni, mint egyszer - talán éppen száz
                  év előtt - Máriáról gondolkozott. Akkor egy megmozduló virágos ág, szél fuvása,
                  csillagok fénye, a sötétség, egy olvasott könyv - mindez Máriát hozta eszébe.
                  Gondolatai róla nyugodtak és mélyek voltak, felidézte lelkében minden legkisebb
                  szavát, kutatta rejtett értelmüket, s a mint vele foglalkozott, mozdulatlanul,
                  csendesen ült helyén, csak szeme ragyogott, mint a jóllakott tigrisé, a ki
                  senkitől sem háborgatva, a verőfényben, forró homokban sütkérezik.</p>
					<p>Ha Melaniera gondolt, éhséget és szomjuságot érzett és sohasem tudta elképzelni a
                  leányt nagyuras, hideg modorával, a mint a világban jár-kel, emberekkel szóba áll
                  s a szép időről beszélget, megnéz valami uj szindarabot, vagy az utczán
                  végigkocsizik, soha, egyetlenegyszer sem gondolt ugy a menyasszonyára, a mint az
                  más, idegen emberek előtt, a társaságban vagy a családi körben megjelenik, hanem
                  ugy látta, a hogy tartózkodását leveti s mig szeme szenvedélyt lehel, csak a
                  „zászló becsületéért” védelmezi erőszakos csókzáportól édes ajkait. (A „zászló
                  becsületéért” igy nevezik a katonák az olyan ütközetet, melyet a győzelem reménye
                  nélkül, sőt a biztos vereség tudatában, fogad el a gyöngébb fél.)</p>
					<p>Ugy jelent meg neki a leány, a hogy fiatal, virágzó, ruganyos, karcsu alakja -
                  mint valami fénylő, fáradt hullám - az ő karjaiban pihen.</p>
					<p>Néha hideg szélben, permetező esőben gyalog ment haza s forró feje nem tudott
                  áthülni. Valami kimondhatatlanul édes fáradtságot érzett, de ez a fáradtság olyan
                  volt, mint a megkönnyebbülés, előérzete a mennybemenetelnek.</p>
					<p>Éjjel sokáig fent volt. A lámpát eloltotta, de a tüz fénye világitott, tisztán
                  látott mindent. Gondolatokba merülve, csaknem összeroskadt képzeletétől mindannak,
                  a mi még szerelmes szivére vár. Olyan összeroskadás volt ez, mint a fáé, mely
                  gyümölcsei sulyát nem birja meg. Apró dolgok jutottak eszébe: a rózsaszinü függő
                  lámpa, melyet előtte való nap hoztak haza, s mely bizonyára a rejtegetett
                  hálószoba számára készül. Megvillant előtte a lámpa enyhe, derengő fénye, mely
                  alul félhomályban hagy mindent s felfelé, a szoba tetejére ontja sugarát.</p>
					<p>Képzelőereje erősen müködött. A lány ajkát ajkán érezte, hallotta suttogását.
                  Annyira átérezte gondolatait, hogy csaknem elveszitette eszméletét. Aztán ajkai és
                  kezei hirtelen hidegek lettek, a tüz végsőt lobbant, sietve levetkezett és füléig
                  magára huzta a takarót. Egész éjjel Melanieról álmodott.</p>
					<p>A lány képe betöltötte Szentegyedy egész valóját, a hogy a napfényben csillogó
                  tavaszi áradás szinültig betölté medrét. Nélküle - ugy érezte - kiszáradt
                  folyamágy volna, melyből az élet mozgása és szépsége örökre eltünt.</p>
					<p>Azt nem gondolta meg s ha eszébe ötlik, akkori lelki állapotában felháborodással
                  utasitja vissza a gondolatot, hogy az oly kiszáradt folyamágy, a minőnek ő az
                  életét Melanie nélkül képzelte, nem marad sokáig üresen. Csak a következő tavaszi
                  áradásig, mely szinültig betölti ujra...</p>
				</div>
				<div type="chapter">
					<head>XIV.</head>
					<p>Hogy Szentegyedy szerelme mennyire érzéki természetü volt, tanusitja nehány levél,
                  mely vőlegénykorából fenmaradt.</p>
					<p>Az esküvő előtt egy héttel elküldték falura s ő naponkint két-három levelet is irt
                  menyasszonyának, melyekben ilyen mondatok fordultak elő:</p>
					<p>„Folyó hó 19-én kelt édes soraid boldoggá tették egész napomat... Azt irod, kissé
                  megsoványodtál - én bizony nem annak tulajdonitom, hogy beteg voltál. És ha a
                  mult éjjel álmatlanul eltöltött éjszakádat jó atyád a vacsorára fogja, én jól
                  tudom, hogy a vacsora ártatlan abban... Legyünk nyiltak, édes Melanie! Szeretsz, -
                  szeretlek; egész valóm, minden gondolatom a tied, vágyódom utánad s te vágyódol
                  utánam.”</p>
					<p>Egy más helyen igy ir: „Mire ezen levelemet olvasod, október 25-öt irnak, s mire
                  édes válaszod olvasom, 27-et. Akkor már csak öt nap... Hát csak mégis elmulnak
                  lassankint a napok. Leveleidből azt olvasom ki, egyetlenem, hogy neked is
                  kegyetlen, gonosz napok voltak ezek, a távollét napjai! Ugy vagyunk vele, édes,
                  mint a katona a hadi éveivel, kétszeresen, százszorosan számit minden nap. Pedig
                  ezek nem is a háboru napjai voltak!... Nemsokára megtérek hozzád. Ha haza jutok,
                  leülök lábaidhoz s elsuttogom, mennyit szenvedtem nélküled! Óh, mily boldogság
                  lesz a te büvös szoknyácskád árnyékában.”</p>
					<p>Ismét máshol: „Mint két napfényben csillogó sebes fiatal folyam, ugy rohan össze
                  életünk, hogy nehány nap mulva a sirig egy mederben folyjanak. Azt irod, édes, az
                  idő megáll fölöttünk. Igaz! Mint szeretném előre lökni perczmutatóját. Mindig
                  álomba vagyok merülve s ha valaki megszólit, megriadva nézek rá, mint a ki más
                  világból jött meg. Egy szebb, egy jobb világból, a hol életem szoknyácskád mellett
                  fog elfolyni.”</p>
					<p>
                  Október 29: „Mindennap más édes emlék jut legerősebben
                  eszembe. Oly bágyadt s méla vagyok mindig. Szivem az édes emlékektől ugy el van
                  lepve, mint lehullott virágokkal a fa alja, mikor már kezd alakulni a gyümölcs.
                  Vagy nem ugy, hanem ugy, mint mikor a gyümölcsszedés ideje közel... Ennek
                  előérzetében igy imádkozom: Kegyes Isten, add nekem Melaniet s ne adjál nekem más
                  semmit... Szerelmesem, örömeim forrása, nagyon szeretsz? Ird meg nekem, de oly
                  lángolóan, hogy mikor olvasom, a boldogság megperzselje szivemet. Mindennap előre
                  viszi hajónkat. Érzed-e a hullámok erejét? Látod-e előttünk a révet, zöld fák
                  közt, napsugártól beragyogva, szerelmi üdvöt lehelve? Oda, oda visznek a
                  habok...”</p>
					<p>Az esküvő előtt két nappal érkezett haza Szentegyedy. Anyjától és Máriától
                  szerencsekivánó levél jött. Anyja nem titkolta neheztelését fia választása felett,
                  de a levél hangjából minden mesterkélt harag daczára kiérzett a leendő nagyanya
                  titkos öröme s furfangosan rejtegetett hite, hogy nemsokára unokái lesznek.</p>
					<p>Mária komolyan és egyszerüen irt. Gábor elkeseredést várt és könyeket s a helyett
                  okos, meleghangu levelet kapott, egy szerető, gyöngéd testvér levelét.</p>
					<p>Mindketten sajnálkoztak Gábor azon elhatározásán, hogy az esküvőt a Silbermann
                  család kedvéért Bécsben tartják. „Őseid valamennyien Egyeden esküdtek örök hüséget
                  kiválasztottjuknak, irta az öreg uriasszony szemrehányólag, s az ősi kastély még
                  vendégszeretőleg tudná fogadni s el tudná látni uri kényelemmel Silbermann urék
                  vendégeit.”</p>
					<p>Mária gyöngédebben fogta fel a dolgot. „Nem hittem volna, irá az ő apró, elegáns
                  betüivel, hogy hosszu időre le kell mondanom a reményről, szinről-szinre láthatni
                  a nőt, a kit élettársul választottál. Édes-örömest kifejeztem volna neki hálánkat
                  azért, hogy elborult lelkedet felderitette s a való életnek, a munkának, a
                  közügyeknek megmentett...”</p>
					<p>Az esküvő előtt való estén Gábor és Melanie kikocsikáztak. A hintó üvegablaka fel
                  volt huzva, az utczák lámpái bevilágitottak a hintó homályos szögletébe, hol a két
                  fiatal fej szerelmesen szorult össze. A jókedvü, kissé kaczér és bátor leányka
                  szivébe félelem lopódzott, félénken huzódott távolabb vőlegénye forró közeléből s
                  szótlanul nézett ki a Ringre a tovasiető emberáradatra, a fényes boltkirakatokra,
                  a paloták kőczifrázatára s a lámpagyujtogatókra, a kiknek kanócza mint hulló
                  csillag futott végig a sötéten maradt utczák hosszában és utána olyan vidor
                  pattogással lobbant fel a láng, mintha dugót huznának.</p>
					<p>- Félek, mondá aztán és kezét kiszabaditotta a férfi kezéből, nagyon félek, a
                  hideg veriték szinte kiüt rajtam.</p>
					<p>- Mitől félsz, édes, hisz melletted vagyok? válaszolta Szentegyedy és ujjahegyével
                  a leány gesztenyeszin haját érintette.</p>
					<p>- Tőled... magától... valami belső erő arra késztette, hogy a régi, bizalmatlan
                  idegen „magá”-val szólitsa meg vőlegényét. Ez a „maga” egész más hangon volt
                  kiejtve, mint az enyelgés óráiban. Aztán még távolabb huzódott el.</p>
					<p>- Magától félek, Gábor, az idegen férfitól, a kit alig néhány hónapja ismerek.
                  Tapasztalatlan, elvakult szememmel önnek csak felszinét ismerem, a külső embert, a
                  kinek érdekében áll (s minden számitás nélkül, ösztönszerüleg teszi), hogy egy
                  fiatal leánynak csak előnyös tulajdonságait mutassa meg.</p>
					<p>Szentegyedy akaratlanul ugyanazon hangon felelt.</p>
					<p>- Nem hiszem, hogy szive sugná önnek e hirtelen félelmet, melynek oka nem vagyok,
                  mely reám nézve nem igen hizelgő.</p>
					<p>- Hasztalan haragszik, engesztelte a leány a megsértődött ifjut, minden nő fél az
                  esküvője előtt. Voltak barátnőim, kiket ez az irtózatos félelem hetekig gyötört,
                  engem nagyon későn, mondhatnám, az utolsó pillanatban lepett meg. Éppen ugy nem
                  tehetek erről, mint arról, hogy néha jól ki kell sirni magamat. Őszintén beszélek,
                  én a maga szeméből rosszat olvasok ki. Olyan nyugtalan és erőszakos vagy,
                  Gábor:... Ne is vigasztalj most édeskés szavakkal, majd elmulik magától...</p>
					<p>Szép fejét a férfi vállára fektette és behunyta szemét. A hintó lépésben haladt
                  velük, tisztán hallatszott a lovak patkója s a kerekek könnyü gördülése a kerámit
                  kövezeten. Az utczákat öntözték, a kiszökkenő vizsugár szikrázott a lámpák
                  fényénél s meghüvösitette a magas falak közt megrekedt, fojtó levegőt.</p>
					<p>Olyan helyre értek, a hol uj házak épültek s a fehér tüzfalak kisértetiesen
                  meredeztek az ég felé. Az ablakoknak szánt üregek olyanok voltak, mint a
                  koponyacsont szemgödrei és a mindenre ránehezedő végtelen sötétségben csak a
                  vérvörös jelző lámpácskák csillogtak és a sötétség felett a csillagos ég
                  látszott.</p>
					<p>Szentegyedyt megragadta a magány. A császárvárosban még sohasem talált ily
                  elhagyott helyre, mely eszébe hozta volna a falut, annak nagy csendjét, a mezők
                  fölé leszálló sötétséget és fent feje fölött a lámpasorok fényétől meg nem zavart
                  csillagos éjszakákat.</p>
					<p>- De Melanie felrettenve, hevesen fordult vőlegényéhez.</p>
					<p>- Menjünk innen hamar, házak, emberek, barátságos lámpák közé. Én csak emberek
                  között érzem jól magam, a sötétségtől és magánytól irtózom.</p>
					<p>Fogatjuk csakhamar a legnépesebb utczákba fordult be. Melanie megkönnyebbülve,
                  ragyogó szemmel nézte az arczok, női kalapok, fényes czilinderek és egyenruhák
                  nagy sokaságát; a boltokból, házakból kisugárzó enyhe világosságot; a kirakott
                  selyemszöveteket, ékszereket, piperetárgyakat; a zajt, a mozgást, a különböző
                  szemek kiváncsi, érdeklődő tekintetét - a nagyváros társadalmát, egyszóval,
                  melyben ugy élt, mint a hal a vizben, melynek törvényeit elfogadta, tetszését
                  kereste, itéletét rettegte.</p>
					<p>Félelme eltünt, a régi bizalommal és odaadással huzódott közelebb a férfihoz, a
                  kihez holnap hozzáköti életét, de a kinek nem lesz kiszolgáltatva teljesen, mert a
                  bécsi társadalom törvényei ezt a szilaj magyar urat is kötelezik, s az emberek eme
                  nagy sokaságában, a közvéleményben mindig barátra és lovagias védelmezőre fog
                  találni.</p>
					<p>Ez a társadalom mindig elemében van, ha fiatal, szép asszonyt kellemetlen férj
                  szeszélyei ellen kell oltalmába venni.</p>
					<p>De mig e nem egészen ártatlan természetü gondolatok, (bár nem ily határozott
                  alakban) fejében megvillantak, ragyogó szemét a férfi szemébe mélyesztve
                  szerelmes szavakat suttogott neki.</p>
					<p>- Te vagy mindenem, Gábor, egész világom te vagy!... Pedig a világ már akkor
                  egyikük gondolatában szivük közé férkőzött.</p>
				</div>
				<div type="chapter">
					<head>XV.</head>
					<p>Rövid hónap alatt örökre elszállt a mézeshetek boldogsága, a házastársak
                  kölcsönösen kiábrándulva eszméltek fel szerelmi álmukból.</p>
					<p>Melanie határozottan kijelentette, hogy nem illik, a világ itéletébe ütközik egy
                  hónapnál tovább elvonulni és maguknak élni. A férfit kötelességei, a nőt
                  kedvtelései arra utalják, hogy a világba mielőbb visszatérjenek. Férje nem tett
                  ellenvetést, a szerelem szivében meggyöngült, a szép nő, a ki után áhitott, az övé
                  volt és a mézeshetek alatt nem bizonyult olyan nőnek, a ki férje minden
                  gondolatára igényt tartana, a kinek szivére az élet nehéz harczában
                  támaszkodhatik.</p>
					<p>A mézeshetek néha csak arra valók, hogy a nő és férfi, a kik egész életükre szóló
                  szövetséget kötöttek, hamar megunják egymást. Az a szerelem, mely nem a sziv nemes
                  érzelmein alapszik, s csak olthatatlan, mohó szomjuság a nő szépségei után, alig
                  éli tul ezt a néhány mámoros hetet. A társadalom, mely mind a férfira, mind a nőre
                  kivetette már hálóját, mely a házasságot a maga önző szempontjából tekinti,
                  magányba küldi kiszemelt áldozatait, hogy megunják egymást, hogy erős vágy fogja
                  el őket a társasélet szórakozása és öröme után.</p>
					<p>Hogy a világ két boldog embert hatalmába keritsen, eltávolitja magától őket. A
                  világtól elvonulva, megtanulnak a világnak élni. Ez a husos kamarába zárt egerek
                  nyers elmélete. Az ismert együgyü számitás, melynél fogva a csemegekereskedő
                  rászabaditja az édességre alkalmazottját, hogy három nap alatt örökre
                  beleunjon.</p>
					<p>És hány szegény szerelmes megy lépre. Légmentesen elzárkóznak a világtól, a
                  helyett, hogy belevetnék magukat rohanó hullámaiba. Az élet prózája, melytől
                  ábrándos szivük annyira remeg, megmentené szerelmük költészetét.</p>
					<p>A csapraütött boldogság helyett, okosan, kis poharakból iszogatnák a szerelem
                  borát. Csókzápor helyett, mely a fa virágait néha leveri, csendes tavaszi eső
                  hulldogálna rájuk. A hivatal, az emberek, a szórakozások és a kötelesség,
                  egyszóval a félbeszakitások, melyeknek szerelmük alá volna vetve, felüditenék
                  őket s nehezebben unnák meg egymást.</p>
					<p>Kezdettől fogva a világban élve, szerelmi magányuk sokkal tovább tartana. A
                  házasságot és örömeit életük kiegészitő részének tekintenék, nem valami szokatlan,
                  kivételes lázas állapotnak, mely miatt nehány hétre félbe kell szakitani
                  megszokott életmódjukat. Az egyenes, járt utak helyett kigyózó gyalogösvényeket
                  kell felkeresniök, hol elvadult bokrokon vadgalamb bugása hallatszik, holdfény
                  surran be az ágak között, erős szagu virágok illatoznak mindenfelé, a honnan
                  aztán rövid idő mulva kivágyódnak a száraz világosságra, Isten szabad ege alá!</p>
					<p>Szentegyedy Gábor és Silbermann Melanie, mint annyi más, áldozatául estek annak a
                  sok hazugságnak, tulzásnak, önámitásnak, mely a szerelmet és házasságot
                  körülveszi. Mikor a férfi a nőbe szeret, senki sem veszi azt oly természetes
                  valaminek, mint mikor ablakunk alatt az orgonabokor kivirágzik egyetlen éjszakán.
                  Csodát emlegetnek, jeleket látnak feltünni az égen, mesés dolgokról beszélnek.
                  Mindenki azon van, hogy a szerelmeseket rendkivüli eseményekre készitse elő.
                  Költők lángoló dalainak, megható regényeknek olvasása csak fokozza a hatást.
                  Szivük mennyei üdvösségről álmodik s teljesithetetlen igényekkel lépnek a
                  boldogság elé. Oly igényekkel, melyeket emberi sziv nem teljesithet és el nem
                  birhat.</p>
					<p>Egy szép napon Szentegyedy észrevette, hogy közte és fiatal neje közt nincs
                  rendben minden s szivük - mint két ellenkező irányu vizesés sodrába jutott könnyü
                  csónak - sebesen távolodik el egymástól.</p>
					<p>A kedveskedő nevek, a képtelenebbnél képtelenebb megszólitások, melyekkel az
                  elragadtatás pillanataiban elhalmozták egymást, elvesztették üdeségüket, illatukat
                  és lassankint eltüntek, mint forgalomból kivont pénzek. Nem kivántak már folyton
                  magukban lenni, társaságot örömmel fogadtak, Gábor nem ült órahosszat a Melanie
                  angol czipőbe bujtatott lábacskáinál s gyakrabban hajolt ujságjaiba, mint az édes,
                  szép arczocska fölé. A beszédből hamar kifogytak s Gábor már nem fogadta olyan
                  rokonszenves figyelemmel kis felesége érdekes fejtegetéseit azoknak a
                  selyemruháknak csodaszép szinéről és divatos szabásáról, melyeket megrendelt és
                  nem itélte el olyan egyértelemmel mindazokat a szép asszonyokat és fiatal
                  leányokat, kiknek fitos orrocskája, szemejárása, beszéde, vagy viselete Melaniet
                  ellenállhatatlanul kegyetlen birálatra, csipős megjegyzésekre ragadta.</p>
					<p>Már nem vonogatta vállát megvetőleg s nem fintorgatta arczát, ha felesége elég
                  kegyes volt megengedni, hogy kivüle még más szép nők is mozognak és élnek a
                  siralom völgyében, sőt egyenesen kijelentette, hogy Miss Mari nevü kötéltánczosnő
                  a férfisziveken épp oly ügyességgel tapos, mintha kifeszitett köteleken lépkedne
                  a világ legédesebb lábacskáival.</p>
					<p>Már nem volt oly tulságosan elragadtatva a rózsaszin, világoskék, aranysárga és
                  sok egyéb szinü reggeli főkötőcskéktől, melyek kedves árnyékot vetettek a fiatal
                  asszony tiszta homlokára; árnyékot, melyet Gábor ur többre becsült ő felsége, az
                  angol királyné gyémántjainál; árnyékot, mely ez árnyékvilágban legszebb és
                  legvilágosabb volt minden árnyék között.</p>
					<p>A fehér kötényke, - oly könnyü csipkével körülszegve, mint egy tizenhat éves lány
                  gondolatai -; a ragyogó szamovár, mely hasonlóan a Melanie szivéhez, hamar
                  felforrt a borszeszláng felett s mely bőven eresztette az orosz tea illatos
                  aranyszin levét, mint az ő felforrt szerelmes egész valója az aranyos jókedvet; a
                  hófehér abrosz, melynek hórihorgas monogrammját bizonyos kedves tündérujjacskák
                  himezték; a feledhetetlen reggelizések, egy szóval, melyeken Gábor olvasatlan
                  számu lágy tojásokat s étvágyingerlő sonkaszeleteket szokott elkölteni, kezdték
                  elveszteni hajdani varázsukat.</p>
					<p>Melanie rájött, hogy a koránkelés az arczbőr szépségének árt és tulajdonképpen sem
                  a téa nem lesz jobb, sem a Gábor étvágya kisebb, ha hallgatag inas tölti meg
                  szinültig az átlátszó, kinai csészéket.</p>
					<p>Az is ritkábban esett meg, hogy Gábor ur szedegette volna ki Melanie hajának barna
                  zuhatagából a kisebb-nagyobb horgas aranytüket, a női fejnek a lázadó, makacs
                  fürtöcskék rendben tartására hivatott eme rendőrintézményét.</p>
					<p>A dalolás, nevetgélés, a szobában való körültánczolás, székek és egyéb utban álló
                  butorok feldöntögetése, a gyermekes jókedvnek mindmegannyi nyilvánulása elmaradt
                  apránkint.</p>
					<p>Gábor nem kötötte be fájós torkát a Melanie csodakendőjével, melytől betegségének
                  komoly javulását várta; és Melanie nem rakta fel a fejére a férje kalapjait azon
                  babonás hitben, hogy azok elárulják neki a férfi legtitkosabb gondolatát.</p>
					<p>Gábor emlékező tehetsége rohamosan gyöngülni kezdett: már nem tudta könyv nélkül,
                  hogy öt hónappal azelőtt, például julius 16-án, Melanie milyen szinü ruhában volt
                  s micsoda mély értelmü bölcsességet mondott éppen az X.-utcza tizedik házának
                  tizenötödik ablaka alatt. Arra sem emlékezett világosan, vajjon ezen alkalommal
                  napfényes idő volt-e, vagy kövér, nyári eső cseppek hulldogáltak fényes
                  kürtőkalapjára, mely emiatt olyan lett, mint egy bőrig ázott uszkár?</p>
					<p>Egy reggel valami csekélységért összepereltek és nem békültek ki félóra mulva.
                  Pedig ez az idő elég hosszu arra, hogy a fiatal férj mélyen magába szálljon,
                  szánja-bánja bünét, mardosó szégyentől, önvádtól gyötörve szerelmese lábai elé
                  vesse magát s felejtse el, mint egy rossz álmot, hogy tulajdonképpen ő a
                  megbántott fél s neki volna oka haragudni.</p>
					<p>A külügyminisztérium, melyet Szentegyedy nagyon elhanyagolt, ismét gyakrabban
                  részesült abban a szerencsében, hogy őt falai közt fogadhatta. A klubokban
                  rendesen megjelent, nagy összegekben kártyázott, élénk részt vett a birálatokban,
                  melyek itt szép szinésznők és félvilági hölgyek fölött ejtettek, sőt egy
                  szépséghangversenyen az ő szava döntött egy szivarárus-leányka javára, a ki a
                  külváros homályából nemsokára fényes városnegyedek palotáiba kerül, selyemruhát,
                  ékszert, fogatot kap s egy kedves kis palotát ráadásul, melyben kellemesen
                  leélheti rövid, tündöklő nyarát, hogy aztán az ünneplés és jólét lépcsőin sebesen
                  aláhullva, ismét a szegénység, bánat és örökös könyek nedves sötétségében ébredjen
                  fel. Szentegyedy legalább azt gondolta.</p>
				</div>
				<div type="chapter">
					<head>XVI.</head>
					<p>E versenyen történt, hogy Ferrari herczeg, egy nagy befolyásu osztrák diplomata,
                  közönyös, könnyed hangon igy szólt a körülötte álló urakhoz.</p>
					<p>Ez a Szentegyedy nagy borismerő. Mióta a feleségét láttam, feltétlenül megbizom
                  izlésében, mert nejéül a legszebb asszonyt választotta. - Gondolom a Silbermann
                  leányát.</p>
					<p>- Hizelegni fog Szentegyedynek, hogy a herczeg oly szépnek tartja nejét, mondá az
                  urak közül valaki s szemével Szentegyedyre hunyorgott, a ki a diadalmas szépséggel
                  hosszu beszélgetésbe merült s valami különöset mondhatott neki, mert a
                  zsidóleányka halvány kreolarczbőrét égő pirosság futotta el s mig szép kis fejét
                  tagadólag rázta, szeme igent mondott.</p>
					<p>- Herczegséged ismeri talán Silbermannt? Nagyon gazdag ember. Több aranya van,
                  mint nekem gondolatom és most a hadsereg főszállitója szeretne lenni.
                  Herczegségednek azokban a körökben, a hol ez a kérdés eldől, nagy befolyása
                  van.</p>
					<p>Elhallgatott és leste a herczeg arczán a hatást, a fülébe öntött méreg hatását. De
                  a herczeg másfelé nézett üvegszinü, zöldes szemével, s más dologra tért át.
                  Könnyedén és minden sajnálkozás nélkül ejtette el e kényes beszédtárgyat, mintha
                  csak egyik keztyüjét ejtené el; meg se köszönte az ügyetlen, tulbuzgó urnak, hogy
                  hátát meggörnyesztve ujra fel akarta venni, sőt mikor még néhány kétségbeesett
                  kisérletet tett, hogy a szép asszonyról beszéljen, a herczeg egyszerüen hátat
                  forditott neki.</p>
					<p>Lassan vontatott léptekkel ment át a termen, meghajolva, mint a kinek a dereka fáj
                  s egy tábornokkal a hadsereg szervezésének égető szükségéről beszélt.</p>
					<p>A tábornok az ellenkezőt bizonyitotta. A világ legjobb hadserege a mienk, mondá és
                  szemlét tartott a versenydijra pályázó szépségek felett.</p>
					<p>- Jobban szereti ezt mindenféle katonai szemlénél, ugyebár? kérdezte a herczeg
                  kitérőleg s mosolyogva mutatott fejével a szőke és fekete női fejek hullámzó
                  sorára. Ragyogó szemük előtt ugy érzem magam, mintha napfényben villámló
                  puskacsövek volnának. Vigyázzon tábornok, nehogy sebeket vigyen innét haza.</p>
					<p>Folytatta utját a tömegben, elhaladt a marsálszalagos rendezők között és a nélkül,
                  hogy visszanézne, fogatába szállt.</p>
					<p>Kint derült, verőfényes idő volt, járókelők lepték el az utczákat s egyik hintó a
                  másikat érte. A herczeg dideregve huzódott be szürke mencsikoffjába és
                  szórakozottan fogadta ismerőseinek köszönését. Némelyiknek csak a fejét
                  biczczentette meg, másoknak csak a szemével köszönt, hölgyeknek mélyen levette
                  kalapját, barátainak a kezével bizalmasan integetett.</p>
					<p>Valahogy rosszul érezte magát, hátában kiujultak szakgató fájdalmai, a mi annak
                  jele, hogy ok nélkül felizgatta idegeit s már kiment eszéből, hogy orvosa
                  feltétlen nyugalmat ajánlott.</p>
					<p>Praterstrassei lakása felé befordulva, Szentegyedynével találkozott. Melanie
                  sötétzöld ruhát viselt, magas Stuartgallérral, mely rózsás fülecskéjéig ért fel. A
                  herczeg köszönését egykedvüen, bár tisztelettel fogadta.</p>
					<p>Ferrari herczeg hosszunyelü lorgnetjét orrához támasztva, sokáig utána nézett.</p>
					<p>- Olyan, lágyan, bágyadtan, a hintó párnáin elomolva ül helyén, mormogta halkan,
                  mintha unatkoznék. A férje nehány hetet fog szentelni annak a kis
                  szivarárus-leánykának, a ki oly karcsu, mint egy török szivarka, és oly sárgás
                  bőre van, mint egy valódi havannának s valószinüleg oly jól fog égni, mint egy
                  havanna.</p>
					<p>Palotájába érve a herczeg, titkárát hivatta. Wolf ur alázatos hajlongások közt
                  jelent meg a küszöbön. Halvány, sovány arcza volt, erős, szénfekete szemöldökkel,
                  mélyen fekvő, nyugtalan szemekkel.</p>
					<p>A herczeg helyet mutatott neki s vértelen ajkán mosoly jelent meg.</p>
					<p>- Tudja azt maga, Wolf, hogy orvosaim feltétlen nyugalmat rendeltek? kezdte lassan
                  és merően a függő lámpára nézett.</p>
					<p>Wolf urnak arczvonásai ugy vonaglottak, mint a hirtelen megütött czimbalom
                  érczhurjai s oly reszkető, csengő hang tört ki belőle, mintha igazán czimbalom
                  volna: ez volt a nevetése.</p>
					<p>- Tudom. Szerencsére herczegséged jobban tudja orvosainál, hogy csak az állóviz
                  romlik el, ám mindig friss, mindig fiatal, mindig erős marad a sebes folyó. Csak
                  az olyan idegrendszert eszi meg a rozsda, a melyet jótékony izgalmak elől gondosan
                  elzárunk. Herczegséged a császári város legszebb lovagja, szerencséje a nők körül
                  s a politikában általánosan ismeretes. Ugy van alkotva, hogy utána bolonduljanak
                  az asszonyok. Erről épp ugy nem tehet herczegséged, mint Szentegyedy nem tehet
                  arról, hogy nagyon szép felesége van.</p>
					<p>A herczeg összerezzent.</p>
					<p>- Ördöngős ember, hogy kitalálja gondolataimat. Ma tünt fel először nekem e nő s
                  ön már - mint a jó vizsla - a szép vad nyomában van. Szóljon őszintén,
                  remélhetek?</p>
					<p>Wolf ur mind a két kezét zsebébe dugta, nyakát vállai közé huzta és ajkait
                  összecsucsoritotta, mintha valami kitünő bort birálgatna.</p>
					<p>- Herczegségednek jó izlése van, Silbermann Melanie igazi race. Micsoda alak!
                  Milyen járás! micsoda szemek! Mérget mertem volna rá venni, hogy herczegségednek
                  tetszeni fog s azért ugy iparkodtam, hogy megismerjem a körülményeket. A nő apja
                  nemsokára abba a helyzetbe jő, hogy herczegségednél kell kopogtatnia.</p>
					<p>- Hisz milliói vannak?</p>
					<p>- Mikor milliók égnek el, nagyobb füstje van. Silbermannak százezrei voltak.</p>
					<p>- De hát akkor miért adta leányát Szentegyedyhez, a kinek otthon hét szilvafája
                  van?</p>
					<p>Wolf ur mind a két kezét kivette zsebéből s a széke támláján dobolt velük.</p>
					<p>- Silbermann okos ember s kitünő orra van. Nem tudom a nyitját a számitásainak, de
                  az iránt az ember iránt, a kit ő vejének választott, nagy tisztelettel viseltetem.
                  Valami álruhában bujdokló mesebeli herczeg, vagy Isten tudja kicsoda-micsoda az ő
                  veje, de nekem alapos gyanum van rá, hogy egy szép reggel mi mindnyájan
                  megegyezünk abban, hogy Silbermann kitünő üzletet csinált leányával.</p>
					<p>A herczeg kedvetlen mozdulatot tett a szájával és szemöldökével.</p>
					<p>- Azt mondják, a császár figyelemmel kiséri ezt a kurta nemest. Meglássuk.</p>
					<p>- Herczegséged nem jól teszi, ha Szentegyedyt kicsinyli. Jobb lesz felhasználni,
                  mint lenézni ezt a csontos, barna arczu magyart. Az apósa pénzének hamar a nyakára
                  fog hágni, ez a sok czimü és kevés aranyu ur, hanem akkor aztán a miniszterségig
                  meg sem áll. Ha nejét szeretné, sohasem kaphatná meg azt a nőt herczegséged. Annak
                  az embernek vasmarka van, csak azt lehet elvenni tőle, a mit a maga jószántából
                  földre ejt.</p>
					<p>Ferrari herczeg kevélyen nevetett.</p>
					<p>- Ugy véli, kedves barátom? - a herczeg dühös volt, ha valakit kedves barátjának
                  nevezett. Nos majd meglássuk. Ezt az ügyet magam fogom lebonyolitani s felkérem
                  önt, kedves barátom, hogy ne avatkozzék bele. Az eredményről értesiteni fogom,
                  hogy lássa be, mily felületesen itéli meg az embereket s hogy ez a... hogy is
                  hivják, Szentegyedy uraság voltaképpen nem érdemli meg, hogy ön által kedves
                  barátom, legalázatosabb szolgája, Ferrari herczeg fölé helyeztessék.</p>
					<p>Kezével elbocsátó mozdulatot tett. A titkár megszokta már a herczeg szeszélyeit és
                  jól tudta, hogy nehány nap mulva a jó viszony köztük helyreáll. Szó nélkül hajolt
                  meg és kiment az ajtón.</p>
					<p>Mihelyt kint volt, a herczeg sziszegve kapott hátához.</p>
					<p>- Megint felizgattam magamat. Ettől az embertől meg kell szabadulnom, nagyon
                  arczátlan már... Jaj a hátam... nem tudok egyenesen ülni. Szemembe meri mondani,
                  hogy az a - hogy is hivják? - az az uraság meg tudja őrizni a feleségét tőlem, ha
                  kedve tartja. S mily szemtelenül fejezi ki gondolatait - csak azt lehet elvenni
                  tőle, a mit földre ejt - szóról-szóra igy mondta... A villanyozás nem sokat
                  használ, oly égés van a hátamban, hogy ki nem állom... Az orvosaim a legnagyobb
                  gazemberek, nem tudnak segiteni rajtam.</p>
					<p>Becsengette inasát, aki erős szeszekkel dörzsölte gazdája hátát. Néha ugy
                  megnyomta öklével, hogy a herczeg fájdalmában felsikoltott. Nyögdécselés,
                  sziszegés, sóhajtozás töltötte el a szobát.</p>
					<p>De a bélelt ajtókon keresztül egy hang sem hatolt ki a világba, a hallgatag falak
                  hiven megőrizték a herczeg öregségének titkát, és a beavatott Jeanon kivül a
                  szolgaszemélyzet közül senki sem sejtette, hogy gyermekként viseli magát s csaknem
                  zokogásba tör ki urok, a ki mindenütt megjelenik, a hol fiatal nőkkel jöhet
                  össze, a ki mindig egy szál piros szegfüt visel kabátja gomblyukában és minden két
                  hónapban változtatja szépséges szeretőit.</p>
					<p>E naptól kezdve Ferrari herczeg gyakran lovagolt ki magányosan. Irtózatos fájdalma
                  daczára egyenesen ült a nyeregben, lovagostorát utánozhatatlan kellemmel tartotta
                  keztyüs kezében s ragyogó arczczal köszönt ismerőseinek. Szokott női társaságát
                  elhanyagolta és tüntetőleg adta a világ tudtára, hogy szabad, mint a madár s hogy
                  a félvilági hölgyekkel most már végképp felhagyott.</p>
					<p>- Tiszta szerelemről álmodozom, mondá barátainak negédesen, azon szándékkal, hogy
                  kedélyállapotáról értesüljön egész Bécs, de különösen azok a körök, hol
                  Szentegyedyné megfordul. Meg lesznek lepve uraim, de meg kell ismertetnem önöket
                  azon nézetemmel, hogy még eddig soha sem szerettem igazán senkit, csakis édes
                  órákat vettem egy csomó szép nőtől, hogy megtanuljam tőlük, miképp kell szeretni?
                  Nem énekeltem, csak a hangjegyeket sajátitottam el. Ugy voltam ugynevezett
                  szerelmeimmel, mint a békében tartott hadgyakorlatokkal, hol csak puskaporral
                  lőnek, papirfigurákra szegeznek szuronyt s levegő ellen viaskodnak. Igazi
                  háboruban még nem voltam soha.</p>
					<p>Az emberek megcsóválták a fejüket s mindenki szentül meg volt győződve, hogy
                  Ferrari herczeg valami meglepő kalandra készül.</p>
				</div>
				<div type="chapter">
					<head>XVII.</head>
					<p>Melanie egy meghivót tartott kezében, arczán meglepetés látszott.</p>
					<p>- Hogy jön a herczeg hozzá, hogy báljára meghivjon bennünket?</p>
					<p>Gábor abbahagyta a beszélgetést, melyet apósával folytatott s a meghivóba
                  nézett.</p>
					<p>- „Ferrari herczeg” olvasta hangosan, aztán egykedvüen tette hozzá, bizonyára
                  apának köszönhetjük a megtiszteltetést.</p>
					<p>Silbermann tagadólag rázta a fejét és egészen elmerült kövérke, kurta ujjainak
                  lelkiismeretes nézegetésébe.</p>
					<p>- A herczeg befolyásos diplomata, Gábor meg a külügyminiszteriumnál szolgál, ez az
                  egész. E meghivásnak különben az a magyarázata, hogy fijam-uram részvényei
                  emelkednek. A herczegnek finom orra van, megérezte Gáborban a hatalmas embert, a
                  ki maholnap hasznos szövetségese vagy veszedelmes versenytársa lehet. A herczeg
                  akkor kezd kedvében járni az embereknek, mikor még senki se sejti, hogy azok
                  fejére nem sok idő mulva a jólét, befolyás és szerencse verőfénye fog sütni.</p>
					<p>Termeiben gyakran találkozunk idegen arczokkal, kiket az előkelő világ alig ismer
                  s ha bizonyos idő mulva ezek az emberek a közéletben széditő magasra emelkednek,
                  mindenki a herczeget dicsőiti, szentül hiszik, hogy neki köszönhetik
                  szerencséjüket. Legtöbbször a sors ezen kegyeltjei is hálával és megindulással
                  emlékeznek meg a herczegről, a kinek pedig összes érdeme annyi, hogy
                  összeköttetéseinél fogva kiszimatolja a legmagasabb körök hangulatát és ismeri az
                  emberek felől táplált véleményüket. A herczeg máskülönben kedves ember,
                  igyekezzetek megtetszeni ő magasságának.</p>
					<p>Az utolsó szavakat igénytelenül, csakugy odavetve, a lehető legártatlanabb
                  arczczal mondta a bankár, aztán hizelegve simogatta leánya arczát s szokatlan
                  bókokat mondott neki.</p>
					<p>- Szép asszony vagy, Melanie, lehetetlen ellenállni neked. A herczeg bálján
                  mindenkit árnyékba kell boritanod ragyogó szépségeddel. A szépség nagy hatalom,
                  mindjárt a pénz után következik; szép asszonyok szemének fénye mindjárt az
                  aranyok fénye után.</p>
					<p>Melanie hidegen ejtette le a sima hátu meghivót, szó nélkül az ablakhoz ment s az
                  utczára nézett. Havas háztetők tüntek szemébe, rozsdás ködös égbolt, a melyből a
                  hó sürüen, függőlegesen esett. A mint az ablakból sokáig nézte, feje szédült,
                  szeme káprázott s ugy érezte, mintha a szemközt levő házak, mint valami
                  sülyesztőn, sebesen lefutnának ismeretlen mélységekbe s ő maga is velük
                  ereszkednék lefelé.</p>
					<p>Kedve támadt kikocsizni. Kérdezte férjét, nem tart-e vele? Pedig az igazat
                  megvallva, nem óhajtotta most társaságát s megörült, mikor a bankár közbevetette
                  magát.</p>
					<p>- Több szabadságot engedjetek egymásnak gyermekeim. A házasság nem holtig tartó
                  raboskodás. A férjed ugyan nagyon szép ember, de ezért nem kell mindig viselned,
                  mintha kalapod vagy nyaklánczod volna.</p>
					<p>- Óh, Gábor elég szabadságot ad nekem, - mondá a fiatal asszony s egy kis
                  keserüség volt hangjában. A mi engem illet, én sohasem tartottam attól, hogy az
                  erdőégés tulsokáig fog tartani.</p>
					<p>Az „erdőégés” czélzás volt Gábor egyik szenvedélyes, vőlegénykori levelére,
                  melyben szivét égő erdőhöz hasonlitotta. - Kérem csengessen valamelyikök s
                  parancsolja meg, hogy fogjanak be.</p>
					<p>Sietve indult öltözőjébe, mig Silbermann ugy kaczagott, hogy könnyezni kezdett
                  belé.</p>
					<p>- A kis vadgalamb rossz néven veszi tőled, hogy leveleid többet igértek, mint a
                  mennyit teljesithettél. Fijam-uram, meg kell mondanom, hogy ostobaság volt tőled
                  olyan lángoló leveleket irogatni. Egyszer kezembe akadt egyik leveled és
                  megbotránykoztam rajta. Mintha csak iskolásfiu irta volna, a ki felteszi magában,
                  hogy négy rövid oldalra annyi közhelyet ir ki ismert és kevésbbé ismert verselők
                  müveiből, a mennyit csak a türelmes papir elbirhat. Engem apám - nyugodjanak porai
                  békével - egészséges, józan elvek szerint neveltetett. Nekem sohasem volt szabad
                  apró gyermekverseket szavalni nevenapjára és kivett a nyilvános iskolából, mikor
                  látta, hogy az egész tanterv tele van a költészet mérges gyimgyomjával; ő csak az
                  anyagi gondolkozás termékeny szántásaival akart megismertetni; a pieriai forrásviz
                  helyett azokat a sebes folyókat óhajtotta megmutogatni nekem, melyek malmokat
                  hajtanak, gabonaszállitó-hajókat birnak meg; vagy legfölebb azokat a mély
                  vizeket, melyekben - égető nyárban - fürödni lehet... Ohajtanám, ha ti is
                  józanabbul fognátok fel az életet. A szabadság a házaséletben mindig a férfinak
                  válik javára, mert szabadságát a nő legfölebb arra használja, hogy nagy
                  szabószámlát csináljon s elforgassa olyan emberek fejét, a kik férjének nagy
                  szolgálatokat tehetnek. Mi kifogása lehet a férjnek, ha neje az egész világnak
                  tetszeni akar? Az ilyen nők a legártatlanabbak. Mindenkinek tetszeni annyi, mint
                  senkinek sem. Az ilyen nő mosolyától, nyájas szemétől, kedveskedő szavától
                  virágzásba borul sok előkelő vén fa - befolyásos, gazdag emberek, a kikre
                  szükségünk van - és jóizü gyümölcsöket terem nekünk. Összevonod szemöldöködet?
                  ezek az elméletek nincsenek inyedre, fiam? Kár. A szépség a természet ajándéka,
                  olyan természeti erő, mint a vizesés, vagy a szél, melyet az emberek hasznukra
                  forditanak. Ha neked volnék...</p>
					<p>Még tovább is beszélt volna, de Melanie bejött, prémes bundikájából kezet nyujtott
                  apjának s férjét hivta, hogy kisérje el.</p>
					<p>- Köszönöm, gyalog megyek a miniszteriumba, egy kis mozgás jót fog tenni.
                  Elhiheted pedig, hogy jobban szeretnék veled menni, édes.</p>
					<p>Lehajolt s gyöngéden megcsókolta a fiatal asszony kezét, a ki keztyüjét huzogatta.
                  Azután mosolyogva apósa felé fordult.</p>
					<p>- Vidd magaddal apánkat, ha ő elmondja pompás elméleteit - az előbb engem
                  részesitett e nagy szerencsében - jól fogsz mulatni az egész uton.</p>
					<p>- Micsoda elméleteket? Hisz a papa nagyon gyakorlati ember s most mint Hamlet
                  elmélkedik és töprenkedik? Na jöjj papa, figyelmes hallgatód leszek.</p>
					<p>A bankár örült, hogy szép módjával kikerülhette vejével a további társalgást, mely
                  nem sok jót igért. A becsengetett inas ráadta kabátját, vejét egy barátságos,
                  széles kézmozdulattal üdvözölte s karját nyujtotta leányának.</p>
					<p>Csakhamar végig mennydörgött a hintó a kapuboltozat alatt. Szentegyedy Gábor
                  felrántotta az ablakokat s csipős hidegség és szállingó hó jött be.</p>
					<p>- Ki kell szellőztetnem ez ember után. Ferrari herczeg nagy diplomatának tartja
                  magát, de sikerei csak szoknyák körében voltak. Ugy látszik, Melanie megtetszett
                  neki; őt érti apósom az előkelő vén fa alatt, a ki virágzásba borult.</p>
					<p>Összeránczolt homlokkal, sötéten járt-kelt a szobában, a nyitott ablakon betörő
                  hideg jól esett lüktető halántékának.</p>
					<p>- Most bizonyára a herczegről beszélgetnek. A méreg, a mit a bankár leánya fülébe
                  önt, leszivárog-e szive közepéig? El fog-e bukni.</p>
					<p>Szégyenlette, hogy ily gondolat megfordulhatott lelkében. Elhitette magával, hogy
                  Melanie csak oly szenvedélyesen szereti, mint házasságuk első napjaiban. Megjelent
                  előtte az odaadó szép asszony, a mint érintésétől, halk szavától, suhogó
                  selyemszoknyácskájától tüzbe borult minden csepp vére. Felidézte a szerelmi esküt,
                  melyet egymásnak suttogtak, az órákig eltartó bizalmas beszélgetéseket, a nő
                  igéretét, hogy örökre fogja szeretni. Igaz, nehány hét óta viszonyuk meghidegült.
                  Önmagát okozta érte! Ha egy szerelmes asszony megváltozik, mindig a férfi a hibás.
                  Eszébe jutott a szépségverseny győztese, a kis szivarárusleány, a kinek igéretet
                  tett, hogy ma meglátogatja. Nem megy el hozzá sem ma, sem holnap, sem soha! Hiába
                  fogja várni, a takaros kis bolt homályában, halvány, bronzszinü fejecskéjét
                  munkája fölé hajtva.</p>
					<p>Vékony ujjaival karcsu szivarokat tesz a vevők elé s mohón hallgatja szerelmi
                  suttogásaikat. A szerelem elragadtatásai, az édes örömek, a mámor, a megbánás, a
                  könyek - mindez egymásután átvonul életén, mint a nyitott ajtó felé igyekvő
                  szivarfüst. Bizony ugy lesz! Egy szép napon valamelyik ügyes vásárlója meggyujtja
                  szivét és nem sok idő mulva hideg hamu marad a boldog égés után. A szerelem
                  elszáll, elenyészik, mint a füst...</p>
				</div>
				<div type="chapter">
					<head>XVIII.</head>
					<p>Mig Szentegyedy ily lelki háborgások közt, a havas szélben hüsitette égő fejét,
                  Silberman és leánya a zárt hintóban robogtak tova. A járókelőkből, az utczából, a
                  házakból nem láttak semmit, a hópelyhek sulyosan, egyenesen hullottak alá, a
                  sebes, folytonosan mozgó fehérség elkápráztatta őket.</p>
					<p>Silbermann kövér állát pálczája aranygombjára támasztotta és beszélni kezdett.
                  Ismételte, hogy a szépség mindjárt a gazdagság után következik, hogy az éppen oly
                  nagy hatalom, mint a pénz, meglehet vele vesztegetni az embereket. A szépség is
                  jóbarátokat és ellenségeket szerez tulajdonosának, mint az arany; csodálatot és
                  irigységet, szeretetet és gyülöletet támaszt az emberekben.</p>
					<p>Ő - a bankár - szegény ördög volt. Husz éves korában még nem volt semmije csak
                  csinos arcza és szép alakja. Egy idős asszonyság - a kire férje takaros vagyont
                  hagyott - nem találta őt rútnak, jóindulattal viseltetett iránta és halála után őt
                  tette örökösévé. Ezzel a pénzzel kezdte pályáját. Egész lelkével akarta a
                  gazdagságot és sok évi kemény munka után elérte. Szerencséje soha sem hagyta el,
                  vállalatai sikerültek, s ő rang nélkül, a születés előnye nélkül épp ugy
                  élvezhette az életet, mint akár Ferrari herczeg. Mint dúsgazdag ember
                  megengedhette magának a fényüzést, hogy egyetlen leányát szive szerint való
                  férfihez adja nőül. Mert a veje lángész, a ki még sokra viheti és nagy úr lehet,
                  de nem a felesége gazdag hozománya nélkül. Igen leányom, végzé szavait, nekem
                  gazdagnak kell maradnom, hogy férjed ebben a zárkozott bécsi társadalomban
                  boldoguljon. S a nehéz idők daczára reményem van rá, hogy aranyforrásaim nem
                  apadnak el az általános elszegényedés közepett. Bár ez nem fog menni rázkódtatás
                  és megpróbáltatások nélkül.</p>
					<p>Elhallgatott és mély töprenkedésbe merült.</p>
					<p>Melanie sokkal jobban ismerte atyját, mintsem az utolsó szavak titkos értelmét fel
                  ne fogná. Nyugtalanul, hosszasan nézte a magas boltozott homlokot, melyből a
                  hasznot hajtó pénzügyi müveletek egész légyraja szállt már elő; a szó valódi
                  értelmében aranylegyek. Mi van most ama tevékeny homlok mögött? Mi vitte rá a
                  gőgös pénzherczeget, hogy leányával rázkódtatások és megpróbáltatásokról szóljon,
                  melyek gazdagságát felforgatással fenyegetik? Miért fejezte ki reményét, hogy
                  aranyforrásait nem apasztja el a sok bukás, mely körülötte egész vagyonokat
                  temetett már el feneketlen örvényébe? Miért emlegetett nehéz időket? Mire akarja
                  előkésziteni?</p>
					<p>Silbermann észrevette leánya nyugtalanságát s mint az olyan ember, a ki elérte
                  czélját, megelégedetten tért át vidámabb dolgokra. De Melanie nyugalma fel volt
                  zavarva, képzelete izgatottan foglalkozott atyja helyzetével, szeretett volna
                  világosságot hozni a gyanutkeltő ködbe, szerette volna tudni a fájdalmas
                  valót.</p>
					<p>Már ajkán volt a kérdés, el volt határozva megtudni mindent, mikor atyja
                  megállitotta a fogatot s leszállt Ferrari herczeg palotája előtt.</p>
					<p>- Egy kis dolgom van a herczeggel mondá, és kiszállt.</p>
					<p>Melanienek ugy tetszett, hogy az első emelet egyik ablakának királyvörös, nehéz
                  függönye megmozdul s a herczeg halvány, beteges arcza jelenik meg egy pillanatra
                  az üveg mögött.</p>
					<p>Szégyenkezve huzódott a hintó belsejébe s azon boszankodott, hogy mit fog gondolni
                  a képzelődéséről és önhittségéről hires herczeg, ha őt most meglátta palotája
                  kapuja előtt, atyját mintegy hozzá kisérve.</p>
					<p>Kedvetlen gondolatok fogták el s visszaemlékezett férje ingerült mondására: „atyád
                  kifejti előtted pompás elméleteit. Az előbb engem részesitett e nagy
                  szerencsében.”</p>
					<p>Valami történt atyja és férje között. Talán neki is vagyoni helyzetük megingásáról
                  beszélt, s mert férfi, neki megmondott mindent. Igen, valamit rejtegetnek előtte.
                  Meg kell tudni, haladéktalanul. Megölné a nyugtalanság, ha férjével nem
                  beszélhetne.</p>
					<p>Megnyomta a csengő gombját és parancsot adott a kocsisnak, hogy forduljon meg és
                  sebesen hajtson haza. Alig állt meg a fogat a lépcsőházban, az inas segitsége
                  nélkül kiugrott és sietett a márványlépcsőkön fölfelé. Lélekzetéből kifogyva,
                  halvány arczczal érkezett fel s egyenesen férje szobájának tartott.</p>
					<p>Bejelentés nélkül nyitott be. El volt határozva, ujból felidézni szenvedélyes
                  szerelmüket, mely kialvóban volt. Le fogja küzdeni leányos szemérmét és hideg
                  hallgatását s elpanaszolja férjének, hogy megváltozott viselete fáj neki s ő még
                  mindig ugy szereti, mint az első mámoros pillanatban. Megkéri férjét, hogy többet
                  foglalkozzék vele; a dicsőség és hirnév helyett, melyet hajszol, elégedjék meg egy
                  odaadó asszony szenvedélyes, tiszta szerelmével. A hivatal, a társaságok, a világ,
                  mely most elvonja őket egymástól, ne legyen többé szivük közt akadály. És mindenek
                  felett ne menjenek el Ferrari herczeg báljára, vessék tüzbe elegáns meghivóját; ne
                  tegye ki őt Gábor a herczeg szemtelen pillantásának, kihivó beszédének, vakmerő
                  udvarló kedvének.</p>
					<p>Ennél a pontnál aggódott kissé, hogy mily szavakkal mondja el ezt férjének? A
                  véletlenre, a társalgás pillanatnyi fordulatára bizta magát s benyitott a magas
                  diófaajtón.</p>
					<p>Férje dolgozószobája üres volt. A becsengetett inas értesitette Melaniet, hogy az
                  ur hivatalba ment s az ebédről is kimentette magát.</p>
					<p>Mostani kedélyállapotában kedvetlenül fogadta a hirt. Érezte, hogy ha felindulása
                  estig lecsillapul, érzelmei elvesztik közvetlenségüket és Szentegyedy Gábor aligha
                  fogja egyhamar megtudni a forradalmat, mely neje szivében reggel óta végbement s
                  aligha fogja egykönnyen ujra hallani azokat az édes, meginditó beszédeket,
                  melyekben lelkét feltárni készült.</p>
					<p>A dolgozószoba még ugy volt, a mint férje hagyta. Félig kiszítt szivarkája még ugy
                  volt az iróasztal szélén, a mint siettében ott felejtette s a levegőben benne volt
                  a török dohány füstjének szaga.</p>
					<p>Az iróasztal el volt lepve napilapokkal és megkezdett jelentésekkel. Angol és
                  franczia könyvek hevertek rendetlenül, némelyik nyitva volt s egy-egy mondat
                  piros irónnal volt körülhatárolva: gondolatok, melyek férjét mélyebben
                  meghatották.</p>
					<p>Egy felvágott levél is volt otthonról: Mária irása, bizalmas, egyszerü, szivigható
                  szavak. A falusi gazdaság állapotának leirása, az édesanya üdvözlete, áldása,
                  kedveskedő üzenetei. Tudakozódás Melanie egészsége és szórakozásai felül.
                  Ártatlan czélzás, hogy szeretnék, ha együtt hazamennének, a tornáczos ősi házba,
                  mert Szentegyedyné most beteges, nem birja meg a hosszu bécsi utat.</p>
					<p>Ők már nagyon óhajtanák ismerni azt az édes kis teremtést, a kit Gábor feleségül
                  vett. Szinről-szinre szeretnék látni, minden gondolatját ellesni, minden
                  kivánságát megelőzni, tenyerükön hordozni. Ő - Mária - eszében tartja, hogy a
                  nagybácsi, a Gábor kis feleségét - a mikor még nem volt felesége - rózsaszinü
                  felhőnek nevezte. Azóta valahányszor szép tavaszi alkonyatkor rózsaszin felhőt
                  lát, Melaniera gondol... Az idegen, nagy városban ne feledkezzék meg Gábor róluk,
                  a kik otthon az ő boldogságáért imádkoznak s örökké vele foglalkoznak...</p>
					<p>A fiatal asszony szivszorulva olvasta a levelet és Máriára gondolt. A Gábor
                  unokanővére: vajjon szép-e? Van-e oly szép, mint ő? Gábor és Mária bizonyára
                  szerették egymást. Hogy ez neki ezelőtt nem jutott eszébe soha! Mihelyt férje
                  hazajő, mindenről kikérdezi. Be akar hatolni gyermekségük homályába; tisztán
                  akarja tudni az együtt töltött évek apró eseményeit. Tudni akarja, hogy férje nem
                  őrzött-e meg valamit szivében a kedves emlékekből, melyek Mária nevéhez füződnek?
                  Nem maradt-e nehány csepp a pohár fenekén, melyet magától eldobott, mikor Melaniet
                  elvette? A leány, az még most is szereti Gábort. Nem is titkolja. Szemérmetlenül
                  irja, hogy örökké vele foglalkozik... Azt elhiszi, hogy szeretné már látni őt.
                  Szemtől-szembe akar kerülni a nővel, a ki elragadta tőle a szeretet férfi
                  szivét.</p>
					<p>Össze akarja mérni szépségüket; gyönyörködni akar a hidegségen, mely nehány hét
                  óta szivük közé férkőzött. Vissza akarja nyerni fölötte hatalmát. El akarja
                  csábitani Gábort...</p>
					<p>Ez és más hasonló gondolatok tömegesen tódultak agyába és zsibongó fájdalmat
                  okoztak, mintha egy csapat hangya lepte volna el. Képzelődése elragadta és
                  mindjobban elszomorodott. Fejét két kezére támasztva, sokáig ült
                  mozdulatlanul.</p>
					<p>A hóesés azalatt megszünt, s az égbolt végtelen szürkesége itt-ott meghasadt. A
                  bágyadt, fakó világitású utczákon emberek jártak-keltek, és nem érezte meg egyikük
                  se, hogy a Silbermann palotán belül egy női sziv oktalan bánatot érez, s egy
                  gyászos történet veszi kezdetét.</p>
					<p>Ebben a pillanatban siető lépteket hallott: Melanie megismerte férje lépteit.
                  Megkönnyebbülten sóhajtott, kitörő könyei felszáradtak, szive sebesebben
                  dobogott. Nyakába akart borulni, hogy kedvére kisirja magát, hogy megvalljon neki
                  mindent: félelmét, bánatát, a féltékenység kigyójának megmozdulását. És meg akarja
                  kérni, hogy a herczeg estéjére ne menjenek el.</p>
					<p>Szentegyedy meg volt lepve, hogy nejét otthon találta. Kezet csókolt neki és
                  nyájas udvariassággal üdvözölte.</p>
					<p>- Egy levelet feledtem itthon mondá szórakozottan, válaszolni szeretnék rá.</p>
					<p>- Egy levelet... tudom... a Mária levelét. S haza jött érte?</p>
					<p>- Nos igen, még ma szeretnék rá válaszolni és a tartalmát már elfeledtem.</p>
					<p>- Pedig a tartalma érdekes. Örökké önnel foglalkoznak otthon. Falun az emberek még
                  nagyon szentimentálisak, nem gondolja?</p>
					<p>Gábornak feltünt a fiatal asszony ingerült, gúnyos hangja, de apósa mondásai még
                  ott égtek arczán, mintha arczulütötték volna. Nem volt kedve kibékiteni nejét; nem
                  tudta, szemérmetlen beszédeit elmondta-e neki is Silbermann? nem tudta, Melanie e
                  beszédeket hogy fogadta?</p>
					<p>- Nincs igaza, ha anyámat és unokahugomat gúnyolja. Ismerek nőket, a kik nem oly
                  szentimentálisak, s nem oly falusiasak, mint ők, s a kiknek az életről, de főkép
                  az élet örömeiről, okosabb fogalmaik vannak. Ám kérdés, hogy a boldogságot és a
                  boldogitást melyikök érti jobban.</p>
					<p>Ezen kegyetlen szavak után sietve bucsút vett s Mária levelét gondosan tárczájába
                  tette.</p>
					<p>Mikor távozott, Melanie lángbaborult arczczal, megszégyenülve, elkeseredve nézett
                  utána.</p>
					<p>- Meg kell törnöm egykedvüségét, suttogta halkan. Féltékenynyé kell tennem, mert
                  ime, én féltem őt. Ő is szenvedjen, ha én szenvedek.</p>
					<p>Ferrari herczegre gondolt, a ki hajlandó neki udvarolni s a kinek az udvarlása nem
                  veszélyes.</p>
					<p>A fiatal asszony legalább ugy gondolta.</p>
				</div>
				<div type="chapter">
					<head>XIX.</head>
					<p>Ferrari herczeg estélye szerencsésen elmult. A herczeg különös figyelmére méltatta
                  Melaniet, s a jég meg lévén törve, legállhatatosabb udvarlói közé állt be. Ott
                  volt mindenütt, a hol az előkelő világ összejön, s oly hü kisérője volt a szép
                  nőnek, mintha árnyéka volna. Az árnyék ezuttal vaskosabb volt a testnél és kissé
                  sántitott.</p>
					<p>- Ne vegye rossz néven, mondogatta Melanienak, hogy köszvényem miatt kissé
                  sántitok. Valamelyik ősöm hadisátora, a nagy török háboruk alkalmával, vizenyős,
                  mocsaras helyen volt felütve bizonyára, s a tiszteletreméltó úr, dicsőséges neve
                  mellett, reánk, unokáira hagyta ott szerzett köszvényét is.</p>
					<p>- A herczeg rosszban sántikál, nevetgéltek barátai, ha együtt látták az elegáns,
                  szép asszonnyal, a ki mindnyájoknak tetszett, s a ki egyiküket sem hallgatta
                  meg.</p>
					<p>A herczeg komornyikja ezekben az izgatott napokban igen sok borszeszt pazarolt el
                  gazdája hátára és becses lábszáraira, s a bujkáló köszvény nyilallásait nagy
                  müértelemmel enyhitette.</p>
					<p>Hallatlan is volt, hogy a herczeget micsoda vakmerő vállalkozásokra ösztönözte
                  szenvedélye. Mert Melanie szeretett korcsolyázni, ő is korcsolyát kötött. A
                  hideget sugárzó, sima jégtáblára merte vinni idült köszvényét és keletkező
                  hátgerinczbaját. Pihegve, halálra fáradva, reszkető térdekkel követte a nő vidor
                  futását, a mint hattyuprémes, nehéz ruhájában előtte elsiklott, a mint friss
                  arczocskája piros volt, mint a rózsa s a hogy minden szabad mozdulatára
                  meglátszott testének csábitó körvonala.</p>
					<p>A herczeg nagy örömét lelte e korcsolyázásokban, bár este erős szakgatásai voltak.
                  A sebes mozgás, a hirtelen fordulatok, a sima jégtáblákba vetett erős hit, hogy
                  gyakori alkalmat nyujtanak majd neki Melanienak az elesések apró baleseteiben
                  segitségére lenni, - mindezek jókedvre hangolták és esztelen reményekkel töltötték
                  el.</p>
					<p>Bár fényes társaság hullámzott körülöttük, jobban egyedül voltak, mint bárhol. -
                  Még a legjobb korcsolyázó is magával s legfeljebb társnőjével lévén elfoglalva,
                  zavartalanul folytathatta czélzatos, ravasz, ügyes beszédeit a herczeg, melyeket
                  Melanie egykedvüen fogadott, fel se vett, vagy minden kaczérság nélkül,
                  szellemesen háritott el.</p>
					<p>Néha mégis bizalmasabb hangon szólt a herczeggel, de csodálatosan, mindig akkor,
                  mikor férje is velük volt, vagy a pavillonban a legfrissebb mendemondákat beszélte
                  előkelő asszonyokkal.</p>
					<p>E közben természetesen a folytonos együttlétnek megvolt a maga haszna. Csupa
                  semmiségek, melyek egy fiatal diákszivet boldoggá tesznek, de melyeknek a kitanult
                  és sikerei alkonyán levő világfi örülni nem tudott.</p>
					<p>Nap nap után mult. Nem egy csodaszép téli délutánt töltöttek el együtt a jégen,
                  mikor a levegő hirtelen lehül, az alkonyat rózsaszinét veri vissza a jégmező s a
                  leereszkedő szürkeségben, a kigyult szines lámpák bizonytalan fényében annyi a
                  titokszerüség, a szerelemre hivó alkalom.</p>
					<p>A herczeg egy lépést sem haladt. Mint bizalmas barátai közt tréfásan mondá, a
                  jégen sokáig eláll a női erény. Más ember már türelmét vesztette volna, oly
                  szemmel látható volt udvarlásának reménytelensége, de Ferrari herczeg vashomlokán
                  meg sem látszott a szép asszony rózsás körmeinek nyoma s a védelem hosszusága nem
                  vette el kedvét. Azzal a szemtelen reménynyel vigasztalta magát, hogy a hosszú
                  kiéheztetésnek királyi lakoma lesz a vége.</p>
					<p>- Azok a várak védik magukat legmakacsabbul, a melyekben rengeteg kincs van
                  felhalmozva, szokta mondani titkárjának, a kivel kibékült. A makacs védelem csak
                  az ostromló fosztogató kedvét növeli s én egyáltalán nem mondok le édes
                  reményeimről, a miért a kicsike bátran védi magát.</p>
					<p>Szentegyedyben kellemetlen érzelmeket keltett a herczeg udvarlása, de nem
                  léphetett fel ellene, mert bevett társadalmi formák közt mozgott s azokat nem
                  lépte át. Másrészt lovagias természete visszariadt attól, hogy egy vén gavallér
                  alkalmatlankodásaiért nejénél felszólaljon s közhahotának tegye ki magát.</p>
					<p>Mégis a dolog soká tartott. Szentegyedy ugy gondolta, hogy a herczeg
                  állhatatossága végre is feltünést fog kelteni és gunyos megjegyzésekre, temérdek
                  rosszlelkü emberszólásra ad alkalmat. Neje annyi idő alatt már végezhetett volna
                  vele s bármily tolakodó, rég kiadhatta volna neki az utat. Ismerte a herczeg
                  természetét, kinek vakmerőségéről egész legendák keringtek s attól tartott, hogy
                  nejével szemben is hozzányul szokott fegyvereihez. S neje hallgat, hosszasan
                  eltüri egy kiélt világfi udvarlását. Nem ok nélkül félt attól, hogy a könnyü
                  diadalokhoz szokott herceg félremagyarázza a nő türelmét és hallgatását. Arra
                  magyarázza talán, a minek még gondolata is szégyennel és haraggal töltötte el a
                  fiatal férjet, a ki nem sejtette, hogy nejét lappangó féltékenység vitte rá e
                  lépésre s kedvetlenül lesi férje minden mozdulatát, melyből ébredező
                  féltékenységet olvashatna ki.</p>
					<p>Szentegyedyt, őszintén szólva, nyugtalanság gyötörte. Hivatalos ügyek s örökös
                  elfoglaltsága nem csillapitották izgatottságát, sőt nehány fontos ügyet rosszul
                  intézett el, a munka nem folyt ugy, a mint kellett volna.</p>
					<p>Tanácskozásokban idegesen vitatta a maga álláspontját és feljebbvalói csodálkozva
                  nélkülözték nyugodt itéletét s azt a hüvös, egykedvü okosságot, melylyel máskor
                  előterjesztéseit védelmezte.</p>
					<p>Azelőtt hivatalos órákban semmi másra nem gondolt. Elzárt fejében minden fiókot,
                  melyben az élet egyéb benyomásai és emlékei voltak. Most tétlenül ült
                  iróasztalánál, órákig eltöprengett hivatalához nem tartozó dolgokon, fejében
                  egyik gondolat a másikat üzte s nyugtalanul idézte vissza emlékezetébe felésége és
                  apósa legkisebb szavát, minden mozdulatát.</p>
					<p>Gondolatai legtöbbször a herczeg körül forogtak. Dühös volt magára, hogy közönyös,
                  csaknem idegen ember őt arra birja, hogy vele foglalkozzék. Valóban, mi van
                  rajta, a mi gondolataira méltó volna? Öregsége, melyet festék és füző alá rejt?
                  Merev testtartása, mely csupa mesterkéltség? Nevetséges önhittsége, hogy meleg
                  fedők helyett, fiatal, szép nők ragyogó szeménél forralná fel langyosra lusta,
                  fekete vérét?</p>
					<p>Micsoda őrült égés van roskadozó tagjaiban, hogy korához nem illő érzelmekkel
                  üldöz egy fiatal nőt? Micsoda sértő bizalommal van eltelve maga iránt, hogy el
                  akar csábitani egy szép és erényes asszonyt? Mily csodaszere van, hogy neje nem
                  érzi e nevetséges udvarlásban rejlő lealázást, s hogy eltüri közeledését, - a
                  nyirkos, falánk hernyó közeledését a harmatos rózsához, melynek a rózsára nézve
                  rossz vége lehet? A hernyónak nincs mit vesziteni rajta.</p>
					<p>Aztán neje magaviseletét forgatta eszében. Az apja aranyszomja gyötörné őt is?
                  Vagy annyira szereti atyját, hogy kedvéért legyőzi az undort, melyet benne a
                  herczeg közeledése ébreszt? Mért kelt a herczegben esztelen reményeket? Mi oka van
                  rá, hogy ezt a makacs bojtorjánt ruhájába engedi kapaszkodni? Vagy talán a nőre
                  nagy ingere van annak, hogy az olyan hullákat is tudja galvanizálni mindenható
                  szépségével, aminő Ferrari herczeg?</p>
					<p>Egyáltalán sokat foglalkozott az ingerült Szentegyedy, neje jellemével. Kezdte
                  szálaira szétszedni a fénylő selyemszövetet: a nő szivét, eszét, egész valóját, a
                  kit szeretett. Apró események, elejtett szavak, elfeledett részletek jutottak
                  eszébe. Nagy jelentőséget tulajdonitott oly dolgoknak, melyeket azelőtt fel se
                  vett. Visszament egészen ama verőfényes boldog napig, melyen Melanie elárulta
                  szerelmét. Bonczolta menyasszonykori magaviseletét és sok kifogásolni valót
                  fedezett fel utólag benne. Kissé tartózkodó és számitó volt, mikor más nő teljesen
                  oda engedte volna magát a szerelem üdvösségének. Sohasem szerette igazán. Tisztán
                  emlékezett, hogy esküvőjük előtt való estén házak, emberek és barátságos lámpák
                  közé kivánkozott a szerelem boldog magányából. Nem két kis nyájas lámpának
                  tartja-e a herczeg szemét is, mely neki világit?</p>
					<p>S egyáltalán az emberek szemeit, a férje uráét sem véve ki, többe veszi-e a hosszu
                  sor utczai lámpánál, melyek csak arra jók, hogy utjában félénk kis szivét a
                  sötétség ne borzongassa meg? S ha életutja tovább viszi, gondol-e még a néhány
                  lámpával, mely egy pillanatra világitott neki?</p>
					<p>Egyik délután sürgős ügyeket kellett Szentegyedynek elintézni. Valamelyik idegen
                  nagyhatalomhoz intézett fontos állami sürgönyről volt szó, melynek szövegezésével
                  az osztályfőnök nem volt megelégedve.</p>
					<p>- Kedves barátom, ön sokat dolgozik s az megártott önnek. Pihenje ki magát
                  istenesen. Az ész olyan, mint az önök fekete termőföldje a Tisza mellett: ugarnak
                  kell hagyni egyideig, hogy ujra teremhessen.</p>
					<p>Fontoskodva, komoly arczczal mondta ezt az osztályfőnök ur, mint aki valami nagyon
                  okosat mondott. Szentegyedy meghajtotta magát és duzzogva szobája felé indult.</p>
					<p>Borus tavaszi délután volt, mikor a hóviz még nem hatolt le a föld szivébe, mikor
                  a házak északi oldalán még diadalmasan daczol a nap erejével a hó, de a délnek
                  fekvő háztetőkről örökösen csurog-csepeg, járókelő gavallérok és sétáló hölgyek
                  veszedelmére, kik aggodalmasan óvják tőle fényes kürtőkalapjukat és bársony
                  bundikájukat.</p>
					<p>A szobákat még fütik, mert kint a szabadban az idő sokkal kellemesebb. Néha csipős
                  tavaszi szél kerekedik, a hó olvadása egyszerre megakad s a háztetők nem
                  fenyegetik a járókelőket, megszikkadnak, mintha leányszemek volnának, melyek
                  sirásukat hirtelen abbahagyják.</p>
					<p>Szentegyedy fel s alá járkált szobájában, nagy főfájása volt, halántékát a hideg
                  ablaküveghez szoritotta, s nézte a lent folyó eleven kocsiközlekedést, a
                  járókelőket.</p>
					<p>Egyszer csak a Ferrari herczeg sárgafekete hintóját látta elrobogni. A bakon
                  zöldtollas vadász ült, a hintó üvegén keresztül feltünt egy pillanatra a herczeg
                  halvány, idős arcza és lázasan égő szeme.</p>
					<p>Szentegyedy tudta, hogy a herczeg ebben az időpontban nejét látogatja meg.
                  Szándékosan kerülte ilyenkor házát, de most ellenállhatatlan kiváncsiságot érzett
                  meglepni őket.</p>
					<p>Mért látogatja meg minden nap? Mit csinálnak ilyenkor? Magukban vannak-e, vagy
                  velük van az öreg Silbermann, a leánya szépségével üzérkedő milliomos?</p>
					<p>Ezek a gondolatok még sohasem villantak meg ily világosan lelkében. A szivét
                  emésztő sok nyugtalanságnak és bizonytalanságnak véget akart vetni. Csak akkor
                  tért magához egy kissé, mikor palotája fehér márványlépcsőjén, a lépéseit felfogó
                  bolyhos szőnyegen, neje szobái felé tartott.</p>
					<p>Már csak vékony, aranyozott ajtó választotta el őt attól, a mit mindenáron látni
                  óhajtott.</p>
					<p>A márcziusi alkonyat még homályosabbá tette neje öltözőjét, melyet máskor bizonyos
                  áhitattal és tiszteletteljes megindulással szokott átlépni. Ebből nyilott a
                  társalgó szoba, honnét neje átható, ezüst kaczagása s a herczeg hideg, vontatott
                  beszéde hangzott ki.</p>
					<p>Szivét, ez édes, behizelgő nevetés hallatára, kedves emlékek lepték el.</p>
					<p>A nehéz függönyök sötét biborszine, a kecses, karcsu butorok fénye, Melanie
                  eldobott kendője, mely hanyagul a szék karján függött, s a gyöngyvirág-parfüm
                  szaga, melyet ő használt, - mindez álmodozásba ringatta.</p>
					<p>Alakja meglátszott a nagy állótükörben s ez a feldult, halvány arcz, azok a
                  nyugtalanul villogó szemek, az összeránczolt homlok, ez a képéből egészen kikelt
                  ember megijesztette.</p>
					<p>Nem ismert magára.</p>
					<p>Néhány hónapig tartó boldogság után odajutott, hogy neje hüségében kételkedve, ő,
                  a lovagias gondolkozású, nyilt utakon járó ember, az ajtó előtt leselkedik, mint
                  valami idős nyárspolgár, a ki fiatal, kikapós menyecskét hozott a házhoz?</p>
					<p>Az ezüst nevetés elhallgatott s a herczeg fuldokló görcsös köhögése nyilalt
                  keresztül a függönyökön.</p>
					<p>- Igazán... valamelyik ősöm... a török háboruban... köszvényt szerzett... s az
                  ősi... névvel együtt... ránk ma... radt... De a szivem...</p>
					<p>E szavakat nehéz köhögéssel küzdve, egyenkint tudta csak kiejteni a herczeg.</p>
					<p>Szentegyedyt szánalom és undor fogta el. Lovagias természete föllázadt, hogy nejét
                  ilyen élőhalottal gyanusitani tudta. De hát akkor miért bosszantja vele? Miért
                  teszi ki magát a világ nyelvének egy agg miatt, ki apja lehetne?</p>
					<p>Ha most bemenne hozzájuk, ily szokatlan időben, a herczeg nem diadalmaskodnék-e
                  felette? Nem töltené-e el jogos büszkeség, hogy a daliás, hires, fiatal
                  Szentegyedy szivében féltékenységet tudott felkelteni? Nem szállna-e még alább
                  neje becsülésében, ha rájönne szándékára, hogy őt vélt szeretőjével meglepni
                  akarta?</p>
					<p>Megfordult s azon az uton, melyen jött, lassan távozott.</p>
				</div>
				<div type="chapter">
					<head>XX.</head>
					<p>Keserüség fogta el neje ellen. Az otthon nyugtalanság és kedvetlenség forrása volt
                  rá nézve, a szép asszony szeszélyessége, s azon könnyelmüség miatt, melylyel egy
                  rosszhirü világfi udvarlását elfogadta.</p>
					<p>A sötétség már beállott s az utczákat tavaszi köd lepte el. Lámpagyujtogatók
                  tüzcsóvája repkedett egyik lámpától a másikig, a sürü, gomolygó szürkeségben.
                  Fogatok rohantak végig a keramitkövezeten, ablakok, ajtók, kirakatok
                  kivilágosodtak.</p>
					<p>Szentegyedy felhajtotta kabátja hódprémes gallérját s gondolatokba mélyedve ment
                  tovább. Lassankint elmaradtak a belváros palotasorai s a külváros szükebb,
                  csendesebb utczáiba ért. Gépiesen nyitott be egy negyedrangu kis trafikba, hol a
                  szépségverseny pályanyertese, a bronzszinü kis szivarárus-leány nagy örömmel és
                  nagy zavarral fogadta.</p>
					<p>Ott aztán Szentegyedy helyet foglalt s gyönyörködve nézte, a hogy a kis leány
                  szórakozottan szolgálta ki a vevőket s látható elragadtatással függesztette rá
                  égő, fekete szemét.</p>
					<p>Szentegyedy segitségére is volt, mikor egy friss doboz virginiát kellett a kis
                  lánynak leemelni s nem az ő hibája, ha szorosan mellette állva, arczuk csaknem
                  összeért s a barna, aranyozott fejecske egy pillanatra vállain nyugodott.</p>
					<p>A leány neheztelve emlegette, hogy a verseny után hiába várta őt.</p>
					<p>- Jobban vártam, mint a legjobb vevőmet, mondá mosolyogva s ragyogó szemeit egy
                  csomó török szivarkára függeszté.</p>
					<p>- S mért várt maga engem, kicsinyem? kérdezte a férfi komolyan s megfogta kezét.
                  Mért várt, mikor jól tudta, hogy az olyan édes kis teremtéstől, a minő maga, jobb,
                  ha a magam fajta férfi távol marad? Mit is keresek én itt, tolvaj darázs, a ki
                  holnap más virágra száll? S mit vár maga engem, a ki aranyozott kis fejével
                  boldogan jár-kel az emberek között, szépségével kapóssá teszi szivarjait s a ki
                  lelke nagy ártatlanságában nem is sejti, hogy szegény, szép leányokkal ugy tesz a
                  férfi, mint papirszivarkáival: meggyujtja, elveti és másikra gyujt...</p>
					<p>Elkomorodva, mozdulatlanul állt egy darabig, aztán gyöngéden mosolygott.</p>
					<p>- Megrémitettem, ugy-e? Rossz szokásom erős szavakkal élni. A szivarkáról vett
                  hasonlatom ostoba és sértő, fel se vegye. Egyszerüen hála az, a mit irántam érez,
                  pedig hálával csak szépségének tartozik, mely itéletemet az ön javára
                  megvesztegette... De ha bizik bennem, egy jó tervem van, mely többet ér
                  beszédeimnél: elmegyünk a szinházba, ma valami látványos darabot adnak.</p>
					<p>- Ha bizom-e önbe? Arra, hogy önnel egy kedves estét eltöltsek, nem bizalom kell,
                  csak jókedv. S az, mondhatom, megvan bennem. Mióta itt van kis boltomban, nem
                  birok magammal, oly kitörő vidámság fog el. Dalolni szeretnék, ha nem szégyelném
                  magamat ön előtt.</p>
					<p>Dudolni kezdett, valami királyfiról, a ki egyszer egyet gondolt magában. „Egyszer
                  egy királyfi mit gondolt magában?”</p>
					<p>A királyfi pedig ezalatt jól érezte magát, izgatottsága, haragja, bánata
                  megenyhült; elfeledkezett palotájáról, feleségéről s a fontos és nem fontos
                  államügyekről; biborpalástja - azaz téli kabátja gallérját ujra arczára hajtotta s
                  vitte volna magával hamupipőkét, a kinek lábacskáira éppen ráillett a mesésen
                  kicsi aranyczipő.</p>
					<p>A kis leány azonban türelemre intette ő fenségét, vevőit derülten szolgálta ki, s
                  mikor a legutolsó is elment közülök, feltette egyszerü kalapját, egy igazándi
                  szürke, nyárspolgári nagy kendőt akasztott a türelmetlen királyfi karjára, bájos
                  hirtelenséggel fogta fel szoknyácskáját, s ő magassága arczába nevetve, kifelé
                  indult. A királyfinak még rá kellett tenni a bolt ajtajára a nehéz vaslakatokat, a
                  mi mindenesetre szokatlan foglalkozás volt tőle. E közben megelégedetten gondolt
                  rá, hogy a karján függő fiatal teremtés szivecskéje nincs előle hasonló nehéz
                  lakatokkal elzárva.</p>
					<p>Kellemes gondolatokba merülve a legközelebbi bérkocsiállomáshoz mentek, beültek
                  egy kétfogatúba, nehány másodpercz mulva a szinház langyos levegője fogta őket
                  körül, s egy másodemeleti páholy félhomályában, embertársaik felé háttal ülve, s
                  az egész világgal nem törődve, bizalmasan beszélgettek és várták a függöny
                  felgördülését.</p>
					<p>Az előadás megkezdődött. A darab gyermekeknek és a nép alsó osztályából kikerült
                  néző közönségnek való darab volt. Valami bohó látványosság, melyben az ördög
                  megjelen, melyben a gyertyák óriásilag megnőnek, titkos sülyesztők nyilnak meg,
                  boszorkányok zúgva röpülnek át a szinpadon, mint egy csapat nagyobb fajta denevér.
                  Szóval oly darab volt, melyben a gépeket, s nem a szereplők ügyességét mutatják
                  be.</p>
					<p>A kis szivarárus-lány, szorosan Szentegyedy Gábor mellett ülve, fénylő szemekkel
                  nézte mindezt. Fel-felhangzott rövid, dallamos nevetése, jókedvü megjegyzéseket
                  tett, megbámulta a tánczosnők kápráztató, sebes forgását és teljes erejéből
                  tapsolt a tetőről alázuhogó, mesterséges esőnek, mely bőrig áztatott egy sereg
                  gonosz szellemet s üde, friss szagot terjesztett az egész nézőtéren.</p>
					<p>- Mily szép mindez, suttogta s háláson mosolygott, szeretném, ha mindennap
                  szinházba járhatnék.</p>
					<p>- Szegény kicsi, válaszolta a férfi s megszoritotta a lányka nyugtalan kezét,
                  hiszen mindezt megszerezheted, ha aranyakra felváltod ifjuságodat,
                  szépségedet.</p>
					<p>- Tudom, válaszolt a leány, sokan tettek már nekem ily ajánlatot.</p>
					<p>- És nem haragudtál meg érte? Vagy talán figyelmük jól esett?</p>
					<p>- Miért haragudnám azokra, a kik szépnek tartanak?</p>
					<p>- Oh! hát meg is hallgattad őket?</p>
					<p>Eltaszitotta magától a leány kezét s haragos pillantást vetett rá. A tudatlan kis
                  teremtés oly igazságot mondott ki, mely a férfit szive mélyéig megrázkódtatá.</p>
					<p>A nő nem haragudhatik arra, a ki szépnek tartja. A tolakodásban a nő szépségének
                  nyilt elismerése rejlik. Az udvarlás meghódolás. Melanie miért haragudnék Ferrari
                  herczegre, a ki a világ legszebb asszonyának tartja őt? A nő erénye csak annyira
                  terjedhet, hogy udvarlóját nem hallgatja meg; de annyira nem terjedhet, hogy
                  elitélje epedő pillantásait, s bensőleg ne örüljön, hogy a herczeg (a szerelem
                  édes villámától sujtott vén fa) lobogó lánggal ég.</p>
					<p>A kislány ijedten engesztelte Szentegyedyt.</p>
					<p>- Senkit sem hallgattam meg... anyám emlékére esküszöm, hisz azok közül senkit sem
                  szerettem. Mért tart engem rossznak?... De nézze, a darabnak mindjárt vége lesz.
                  Ni, most jön a hattyulovag, ezüst mellvért van rajta s hófehér selyemköpeny. Ugy
                  hasonlit magához, a növése, testtartása ugyanaz, de maga mégis szebb, vonzóbb a
                  nézése, szebb vágásu az ajka, és a hangja, óh a hangja mélyebb, zengzetesebb.</p>
					<p>Nagy zajjal kelt fel ültéből, kalapját feltette s fekete szemeivel szinte égette a
                  férfi arczát, mely nem volt oly fagyos, oly szigoru többé s kiderült ujra. Az
                  erős, okos férfi, bizony ő sem haragudott a kis leányra, a mért szépnek tartotta
                  őt.</p>
					<p>Nemsokára félreeső vendéglő külön szobájában ülnek, oly kis gömbülyü asztal körül,
                  hogy ketten is alig fértek el.</p>
					<p>A bizalmaskodásban már nagyon messzire mehettek, mert a kis leány tegezte a
                  férfit.</p>
					<p>- Ki tudja, hogy esik meg az ilyesmi? te már a szépségversenyen megtetszettél
                  nekem. Sokáig vártalak, de tudtam, hogy egyszer mégis lehajolsz értem s
                  leszakitasz... Azt akarod mondani, hogy házas ember vagy s feleségedet
                  valószinüleg szereted? Mit bánom én. Nem akarom én egész életedet betölteni, csak
                  életed egyetlen óráját akarom megédesiteni. Egyetlen órádat, melyet ne felejthess
                  el többé soha.</p>
					<p>Áthevült arczoskáját oly közel tartotta a férfi arczához, hogy szinte sütötte azt,
                  mint valami izzó érczlemez.</p>
					<p>- Vártalak, Gábor, folytatta, pezsgőt szürcsölve, mely hamar a fejébe ment.
                  Sohasem várta még igy a galamb a vércsét, hogy tépje szét.</p>
					<p>S a vércse ott ült a galambbal szemközt s nem érzett kedvet, hogy széttépje.</p>
					<p>Egy ideig hallgatásba merült, aztán gyöngéden megsimogatta a kis leány
                  fejét...</p>
					<p>- Nem ismered az élet vastörvényeit, kicsinyem. Mindnyájan elérhetetlen dolgok
                  után sóvárgunk s nem támadjuk meg azt, a mi ellen nem áll.</p>
					<p>A kis leány nem igen értette meg. Ő csak azt látta, hogy a férfi arcza hideg
                  marad, hogy szavai barátságtalanok s hogy bánja meggondolatlanságát, hogy itt ül
                  vele, mint egy könnyelmü, fiatal diák.</p>
					<p>Sirni kezdett. Könyeivel többre ment, mint szenvedélyes beszédeivel. Szentegyedy
                  vigasztalni kezdte...</p>
					<p>Késő éjjel volt, mikor hősünk gyalog hazafelé indult. Hideg volt, a kitisztult
                  égen csillagok ragyogtak, a házak rézcsatornáiról halkan pengve vált el egy-egy
                  jégcsap.</p>
					<p>Dideregve huzódott be prémes kabátjába s átkozta a véletlent, mely a
                  szivarárus-leánykához vitte. Állandó viszonyt kezdjen vele? Vagy feléje se menjen
                  többet?</p>
					<p>- Nem vagyok a régi, mormogá, valami elpattant bennem. Ime, már a fiatalság s a
                  szerelem is hidegen hagynak. A kis leány elragadó, de mit kezdjek vele?...</p>
					<p>Ásitva gondolt könnyü diadalára s rosszkedvüen ért haza. Sokáig nem tudott
                  elaludni és másnap fényes délben ébredt fel.</p>
				</div>
				<div type="chapter">
					<head>XXI.</head>
					<p>Egy délelőtt hősünk nagybátyja, s nyugalmazott huszár-alezredes látogatta meg
                  Szentegyedyt hivatalában.</p>
					<p>Az öreg ur csupa egészség és tréfás jó kedv volt. Temérdek ujságot hozott, friss
                  sütésü pletykát, botrányos történetkéket, a császári udvar nyilt titkait. Ezeket
                  olyan ártatlan, semmi mondó arczczal tudta elmondani, hogy csupa gyönyörüség volt
                  hallgatni.</p>
					<p>Különösen Ferrari herczegről tudott sok mindent. A nagy diplomata azt hiszi, hogy
                  az évek nyomtalanul rohantak el feje fölött. Szemeit még most is oly hóditó bájjal
                  jártatja körül a világban, mintha tizennyolcz éves apród volna, a királyné
                  háztartásában. Kenőcsökben, mindenféle szépségvizekben keresi az eltünt
                  ifjuságot, mely nem jő többé vissza soha. Hősiesen viseli a rászakadó öregség
                  sulyát, világos nyakkendőt és keztyüt visel, a nőknek s szerelemnek még nem tud
                  bucsut mondani. Pedig már nincs semmi valódi rajta. Haja, foga, arczszine,
                  szemöldöke, melle, lábszárai, mindene hamis. Az alezredesnek szerencséje volt
                  együtt fürdeni vele s tiszta lélekkel, irigység nélkül elmondhatja, hogy alig van
                  nehány latnyi hús rajta.</p>
					<p>Szegény herczeg valamikor a nők bálványa volt, bolondultak érte az asszonyok s
                  most szivükből kinevetik.</p>
					<p>De azért a herczeg állócsillag az udvar politikájában. Az uralkodó igen
                  jóindulattal van hozzá s szava többet ér, mint akármelyik miniszteré. Volt már rá
                  eset, hogy a herczeg befolyása országos ügyekben, de főleg a külpolitikában
                  érvényesült. Mindenki tudja ezt, a ki az udvar levegőjében él s ezen a sikamlós,
                  veszedelmes pályán haladni akar.</p>
					<p>A herczeggel jó viszonyban kell élned, Gábor. Lesz idő, hogy csillaga halványulni
                  fog s te leszesz az erősebb; de addig sok viz fog elfolyni a Dunán.</p>
					<p>- Mért élnék rosszabb viszonyban vele, mint bárkivel pályatársai közül? mondá
                  Szentegyedy hosszú hallgatás után.</p>
					<p>A nagybátya felelet helyett leült szemközt Európa nagy fali térképével s azt
                  magyarázgatni kezdte.</p>
					<p>- Látod, öcsém, milyen nagy országok vesznek bennünket körül, de azért az osztrák
                  császár földje a legnagyobbak közül való.</p>
					<p>- Micsoda összeköttetés van Ferrari herczeg s ez országok között? Öregségére,
                  urambátyám, államtudományokkal foglalkozik, ugy veszem észre.</p>
					<p>- Foglalkozik a ménkő! Csak azt akarom mondani neked, hogy jókora darab földön
                  próbálgathatod meg az államférfiui tudományodat. De ha Bécsben sokra akarod
                  vinni, a herczeggel összeütköznöd nem szabad.</p>
					<p>Gábor meglepetve fürkészte az alezredes nyilt, bátor arczát; mit akar vele, a
                  köszvényes herczegével?</p>
					<p>- Sem a herczeggel, sem mással a nagy urak közül, édes öcsém. Fényes pálya derekán
                  állasz s még mindig emelkedőben vagy, mint a sas. Ne felejtsd el, hogy szárnyaid
                  erején kivül a szeleket, a fent kavargó légáramlatokat is figyelembe kell venned.
                  Nem azért csaltalak el őseid birtokáról, hogy heveskedéseddel elrontsd terveimet,
                  mikor oly jól indul minden.</p>
					<p>- Heveskedésemmel? Nem értem, bátyám.</p>
					<p>- Beszéljünk világosan. A herczeg udvarol Melanienak s te féltékeny vagy rá. Ha
                  zavartalan családi életet kivántam volna neked, nem hoztalak volna ide, nem
                  kerestem volna ki számodra ezt a milliomos bankárleányt. Otthon hagytalak volna az
                  unokahugod mellett, a kinél édesebb, jobb nőt sohasem ismertem, a kinek a rózsás
                  kis körme hegye többet ér ezeknél a nagyvilági hölgyeknél összevéve. Ám én
                  karriért forgattam eszemben, széditő emelkedést, hirnevet, vagyont, nagy befolyást
                  a közügyek menetére. Arra szántalak, hogy megujitsad családi czimerünk kopott
                  aranyozását. Nem boldogságra, miniszterségre kell törekedned. Nőd szépsége és
                  szellemessége arra való, hogy oly előkelő s befolyásos ur, mint a herczeg,
                  észrevegye... Ne pattanj fel, nem mondom én, hogy becsületed ne mosd le vérrel, ha
                  becsületed fenyegetve van; de Melanie sohasem fog megcsalni, a felől nyugton
                  alhatol.</p>
					<p>- A herczeg tolakodó. Az lázit fel, hogy vénsége daczára reményleni mer.</p>
					<p>- Az az ő dolga, Gábor, azzal feleséged hirnevére nem esik árnyék. A kaczagók a te
                  részeden vannak. Régóta vagy Bécsben, eleget forgasz magas köreiben, s még nem
                  vetted észre, hogy itt a féltékenység nem szalonképes? Minél több rokonszenvre és
                  jóindulatra kell a császárvárosban szert tenned, hogy minél magasabbra
                  juthass.</p>
					<p>Olyan szép és eszes asszony, mint Melanie, a sziveket könnyen hóditja meg. Nem a
                  maga számára, hanem számotokra, a mi nagy különbség.</p>
					<p>- Nem akarom, hogy a feleségem ilyen hóditó hadjáratokat folytasson. Különben, ha
                  igy folytatja, eljön az idő, hogy tetteivel nem törődöm.</p>
					<p>- Ne légy gyermek, Gábor. Ha a herczeg udvariassága annyira bosszant, bizd rám,
                  majd elintézem én szép szerével. Különös okom van rá, hogy a herczeggel türhető
                  viszonyban légy. Csak még azt akarom mondani, hogy Melanie anyának érzi magát, az
                  anyósod mondta.</p>
					<p>Szentegyedy Gábor szemeiben szikrázott az öröm. Aztán arcza elkomolyodott.</p>
					<p>- És Melanie sohasem mondta nekem.</p>
					<p>- Ő maga sem tudta. Ebben az állapotban vigyázz a feleségedre, fiam, mert családi
                  örömed mindnyájunk öröme. Most már lesz kiért kincset, hirnevet, hatalmat
                  szerezni, mert lesz, akire ráhagyhatod. A herczeggel pedig még ma elintézem a
                  dolgot.</p>
					<p>- De bátyám!</p>
					<p>- Bizd csak rám, én nagy stratéga vagyok. Sokkal nehezebb feladat volt ennél
                  Máriának hirül vinni eljegyzésedet. Most már apa vagy, Gábor, veszélyek felidézése
                  nélkül elmondhatom: a kis lány halálosan szerelmes volt beléd. Ha nem lettek volna
                  veled más terveim, örömem telt volna benne, összeházasitani benneteket.</p>
					<p>A nagy stratéga diadalmasan távozott el s Gábort igen zavart érzelmek martalékául
                  hagyta.</p>
					<p>Apa! ez meglágyitotta, boldogsággal csordultig megtöltötte szivét, de másrészt meg
                  volt hatva, hogy Mária halálosan szerette őt.</p>
					<p>Vádolta magát, hogy könnyelmüen bánt el unokahugával. Gyöngéd szivében oly
                  érzelmeket ébresztett, melyeket nem viszonozhatott. Önzésében nem is gondolt a
                  fájdalomra, melyet Máriának házasságával okozni fog. Titkos bánat hervasztja a
                  szép virágot s anyja, a kinek kedves terve volt a két fiatal életet összekötni,
                  falusi magányában elhagyatva, még nem is láthatta a nőt, a kit fia Máriánál többre
                  becsült. Hirtelen megmozdultak emlékei. A Mária társaságában töltött kedves napok;
                  a méhes körül folytatott beszélgetések virágzásba borult hársfák alatt; a
                  holdvilágos esték, mikor a terrászra kiülve bánatos népdalokat énekeltek.</p>
					<p>Ez emlékek hatása alatt Gábor levelet irt haza. Szokatlanul gyöngéden irt Máriáról
                  s egyetlen szóval sem czélzott arra, hogy apa. Azzal mentette magát, hogy nincs
                  joga megirni ez örömet, mig neje be nem avatja őt boldog titkába. Pedig az igazság
                  az volt, hogy nem tartotta kiméletesnek apasága felett ujjongani oly levélben,
                  melynek minden betüje arra volt szánva, hogy fátyolt boritson a fájdalomra, melyet
                  Máriának okozott.</p>
				</div>
				<div type="chapter">
					<head>XXII.</head>
					<p>Ezalatt az alezredes Melanienál járt. A szép asszony nem volt otthon, kikocsizott.
                  Elhatározta, hogy felkeresi. Márczius végén volt, hidegnek, hónak semmi nyoma. A
                  nap melegen sütött, sétáló hölgyek könnyü selyemköpenykéket szedtek elő, világos
                  szinü ruhák és napernyők tünedeztek fel.</p>
					<p>Az árnyékos oldalon még didergett a könnyen öltözött járókelő, azért a nagy
                  stratéga a napsütött oldalt kereste, a hol tavaszi verőfény ragyogó szőkesége volt
                  a levegőben. Szivarját sziva, kellemes gondolatok fogták el. A sötét házak ablakai
                  mind nyitva voltak s minden ablak tele volt emberfejjel.</p>
					<p>Az alezredes meg sem állt, mig az előkelő világ gyülőhelyének bejáratához nem ért.
                  Park volt az, fasorokkal, mesterséges vizeséssel, lapdázó térrel s pihenő
                  helyekkel. Ismerős fogatok és lovasok mentek el mellette. Aranyozott kocsiküllők s
                  a lovak ezüstszerszáma messzire fénylett.</p>
					<p>Hamar fölismerte a Melanie fehér lovait, a hintó üres volt, nem volt benne a
                  fiatal asszony nyulánk, előkelő alakja.</p>
					<p>Szentegyedyné kényelmes vasszéken ült, egy csoport fenyőfa alatt, a hol a
                  járókelők nem láthatták. A herczeg tiszteletteljesen állott előtte, vörös keztyübe
                  bujtatott ujjai közt papirszivarka füstölgött.</p>
					<p>Felettük, köröttük nyugalom és béke. Bárányfelhők világos árnyékot vetettek a
                  földre; egy széltől levert fészekben csupaszka verébfiak tátogatták feléjük sárga
                  szájacskájukat. A fiatal asszony ma halvány volt kissé, megindulva nézegette a
                  fészket.</p>
					<p>- A család, mondá halkan és elgondolkozott. Ferrari herczeg, önnek sohasem volt
                  családja? Sohasem volt nő, a kit egész lelkéből szeretett volna? Igazán kiváncsi
                  vagyok rá, mivel tudja menteni sivatag önzését, a férfi önzését, aki sohasem
                  házasodott meg?</p>
					<p>A herczeg bágyadt szeme megvillant egy pillanatra, homlokán mély ráncz jelent
                  meg.</p>
					<p>- Sohasem jutott eszembe e felett gondolkozni. Azt hiszem, szabadságomat
                  féltettem... vagy mit tudom én, mért maradtam agglegény? Elég boldogtalan
                  házasságot kötnek az egész világon, mért szaporitottam volna számukat én is?
                  Lehet, hogy nagyon késő találkoztam a nővel, vagy valószinüleg sohasem találkoztam
                  vele, a kit az ég nekem rendelt. Egy ilyen fészekalja verébfiok pedig még soha
                  sem keltett bennem sóvárgó vágyat a család után.</p>
					<p>Lovagostorával izgatottan veregette fényes lakkcsizmája szárát és félig kiszitt
                  szivarkáját a fűbe dobta.</p>
					<p>Szentegyedyné nem válaszolt. Felkelt s a fészekhez lépett. A szomszéd bokorból az
                  anyamadár kétségbeesett kiáltása hallatszott, életét koczkára téve, a félelemtől
                  csaknem eszméletlenül szállt le biztos rejtekéből, s kicsinyeinek védelmére
                  kelt.</p>
					<p>A fiatal asszony megzavarodva lépett hátrább. A kis gyámoltalanok ügyetlenül
                  vergődtek a pelyhek között s anyjuknak válaszolva, keservesen csipogtak.</p>
					<p>- Inkább az felel meg hajlamomnak, hogy szél legyek, mely az ily fészket földre
                  dobja, mintsem hogy én is fészket rakjak, mondá kedvetlenül a herczeg s
                  figyelmesen nézte a Melanie meghatott kedves arczát. A szél erősebb a fészeknél,
                  asszonyom.</p>
					<p>Azt hitte, elérkezett a döntő pillanat. Az a pillanat, melyet jól ki kell
                  számitani s aggodalmasan megfontolni, mint az erős vadnak az ugrást, melylyel
                  áldozatára veti magát. Mert hátában nyilaló fájdalmai, éjjeli láza és izzadásai
                  daczára még erős ragadozónak képzelte magát a herczeg.</p>
					<p>Szentegyedyné nem vette észre a változást a férfin, nem látta, mily emésztő láng
                  csapott ki szeméből s keze mennyire reszketett. Minden törekvése az volt, hogy
                  segitsen a szerencsétlenül járt verébcsaládon. Anyának érezte magát ő is,
                  hajlandóbb volt szánalomra s könyek jöttek szemébe az anyamadár kétségbeesett
                  kiáltozására.</p>
					<p>- Kérem, tegye fel a fészket. Nézze, ott azon kanadai nyárfán milyen megfelelő
                  nyilás van a fa oldalában. Valamikor a villám hasitotta meg s e szegényeknek most
                  biztos menedékük lesz az olyan rakonczátlan szelek ellen, a milyennek magát tartja
                  a herczeg.</p>
					<p>Alig csillapithatta rosszkedvét a férfi, a társalgás e fordulata miatt. A levert
                  fészek, a meghatottság, melyet az a fiatal nő szivében ébresztett, a gondolatok,
                  melyekkel elméje foglalkozott, szomoru képe a feldult családnak, - mindez nem
                  volt alkalmas a tigrisugrás megkisértésére. A hangulat hiányzott hozzá.</p>
					<p>Bár a mély meghajlás nagy fájdalmat okozott, ő azt egy fiatalságra vágyó vén
                  piperkőcz hősiességével rejtette mosoly alá. A fészket tőle telhető gondossággal
                  vette fel s elhelyezte a nyilásban, melyet Szentegyedyné napernyője nyelével
                  jelölt ki neki.</p>
					<p>Ebben a pillanatban ért hozzájuk az alezredes. Kifogástalan hódolattal üdvözölte a
                  nőt, a kinek a Szentegyedy-családra nézve boldog titka van s a ki most anyaságával
                  koronázta meg a családnak tett becses szolgálatait.</p>
					<p>Mélyen meghajolt a herczeg előtt, s biztositotta ő magasságát, hogy pompás jó
                  szinben van, aztán kérdezte, hogy a tavaszi futtatáson hány lovat bocsát
                  versenyre? A herczeg, a ki sokat tartott lovaira, belemelegedett e beszédtárgyba.
                  Lerajzolta a homokba nagy költségen épült istállóinak beosztását, s tervezetét.
                  Érdekesen fejtegette, hogy az idomitónak mennyi fáradtságába kerül kiismerni a ló
                  természetét. Az embereket sokkal könnyebb kiismerni, mondá csipősen. Aztán kitünő
                  lovainak családi összeköttetéseit sorolta fel. Egy-egy kedvenczének még dédapját
                  is néven nevezte. Lovainak nemessége ép oly kétségen felül áll, mint a Ferrarik
                  büszke családfája.</p>
					<p>Melanie alig figyelt rájuk. Kissé rosszul érezte magát s kendőjével fogatját
                  intette elő, mely szerencsére a közelben haladt el.</p>
					<p>Az alezredes tulzott gyengédséggel tudakozódott hogylétéről s annyi gonddal
                  helyezte el hintajában, mintha a legkényesebb selyemkelmével lett volna dolga. Jó
                  tanácsokat adott az utra, a kocsisnak feltünően lelkére kötötte, hogy ne hajtson
                  sebesen és ügyeljen, ha idegen kocsi szembe jő vele.</p>
					<p>A herczegnek feltünt az alezredes magaviselete. Alig hogy eltünt a fiatal nő
                  világos napernyője, kérdő pillantásokat vetett társára.</p>
					<p>A megmentett verébcsalád jókedvü lármát csapott a közelben, a levegő átmelegedett,
                  éltető napfény özönlötte el az egész parkot, ragyogó pillantásokat váltottak az
                  emberek, hangos beszéd, vidám nevetés hangzott mindenfelé.</p>
					<p>Az alezredes vidámsággal fogadta a herczeg elbeszélését a széltől földre dobott
                  fészekről.</p>
					<p>- Az asszonyka megindulása érthető, mondá boldog nevetéssel. A Melanie
                  udvarlóinak, ha ugyan vannak, hosszu időre türtőztetni kell magukat. A szép
                  Szentegyedyné családi eseménynek néz elébe.</p>
					<p>A levert fészek, a csupaszka verébfiak azért ringatták álmodozásba.</p>
					<p>A herczeg elhalványodott, aztán erőltetett nevetéssel felelt.</p>
					<p>- Ah, ön érdekes dolgokat mond nekem. A szegény udvarlóknak biz ez nem fog nagy
                  örömet okozni. Szentegyedy még sokra viszi, nagy ur lesz belőle, mert átkozott
                  szerencséje van.</p>
					<p>Elbucsuzott az alezredestől, lovára ült, s dühösen elvágtatott.</p>
					<p>A nagy stratéga pedig jókedvüen szivta szivarját, s a mint a tavaszi verőfényben
                  hazafelé indult, kellemes gondolatai voltak. Müvét siker koronázta, a
                  Szentegyedy-család hatalmas, gazdag, irigyelt lesz nemsokára.</p>
				</div>
				<div type="chapter">
					<head>XXIII.</head>
					<p>Néhány hét mult el, Ferrari herczegre egyik sem hozott vigasztalást, sem
                  változást. Egyik hét épp oly unalmas, szürke volt, mint a másik, egyformán
                  peregtek le a napok. A Szentegyedynén végbement boldog változás hire az ösmerősök
                  közt, mint a futótüz terjedt el, s a herczeg, a ki még kisérleteket tett, mielőtt
                  a játszmát végleg feladná, a szép asszony lelkében oly gyökeres változásokat vett
                  észre, hogy a jó rendben való visszavonulás helyett a vad futást választotta. A
                  varázs meg volt törve, ellenállhatatlanságának hire odaveszett. Igy vesznek oda a
                  vert hadsereg ágyui és társzekerei.</p>
					<p>Ha a szép asszony karcsuságát, leányos arczát, könnyü járását látta, kétely fogta
                  el az alezredes közlésének szavahihetőségében. De élesebb megfigyelés után a
                  reménykedő kétely eloszlott s világosan látta helyzetét.</p>
					<p>Melanie arczszine gyakran és könnyen változott, hamar elfáradt, valami édes
                  bágyadtság fogta el, szava halkabb lett s szemei, melyeket a herczeg drágakövekhez
                  hasonlitott, nem voltak többé oly nyugodtak és tiszták, mint azelőtt.</p>
					<p>Valami derült magábazárkozás látszott egész valóján. Keresett magának egy pontot a
                  levegőben s tekintetét sokáig reá irányozta. Megesett, hogy a hozzá intézett
                  szavakat nem hallotta, azokra nem felelt. Annyira vétett a jó izlés ellen, hogy
                  udvarlója előtt sokat beszélt férjéről. Ha kis gyermekeket látott az utczán,
                  gyöngéd kiváncsisággal nézegette alvástól kipirult arczocskájukat, s egy rózsás
                  orrú, szőke kis malacz láttára figyelmeztette a herczeget, hogy a legrútabb állat
                  is kedves, elragadó kicsiny korában. A herczeg meg volt botránkozva az „elragadó”
                  jelző felett s gunyosan felelt. A fiatal nő, kinek szivében a szokatlan, uj
                  érzelmek ezernyi forrása fakadt, hévvel ragaszkodott állitásához s e tekintetben
                  nem volt hajlandó elfogulatlan és illetékes birónak elismerni a herczeget.
                  Állitása bizonyitására a kis csirkét hozta fel, melynek sárga pelyhei az arany
                  fényéhez hasonlitanak, melynek iczipiczi fekete szemecskéje, gyönge csipegése,
                  ingadozó, kedves szaladása s az a mód, melylyel anyja szárnyai alól fejecskéjét a
                  nagyvilágba kidugja, minden jóérzésü emberben felkölti a család gondolatát.</p>
					<p>Nem lehetett változtatni rajta: Szentegyedyné egész lelkével más eszmekörbe
                  jutott, mint elkedvetlenedett udvarlója. Mióta anya lett, jobban ragaszkodott
                  urához, szive meglágyult, boszúérzete tovatünt, nem kereste az alkalmat, hogy őt
                  ingerelje. Másrészt Szentegyedy gyöngédsége is fokozódott, több időt töltött neje
                  szobáiban, mindenféle kedves ajándékkal lepte meg s ha valamit megkivánt, ő maga
                  szerezte meg neki. Még a gondolatát is elleste, tenyeréből édes mézzel etette,
                  mint a nóta mondja.</p>
					<p>A herczeg elvesztette fejét. Belátta, hogy hóditó szándéka legyőzhetetlen
                  akadályba ütközik. Az ostromot tovább erőszakolni nem lehetett, a sok izgatottság
                  miatt köszvénye és hátbaja nagy erővel rohanta meg, lelke elvesztette
                  ruganyosságát, esze nem volt oly fogékony többé, a mesterségesen fentartott ifju
                  erő kilobbant; az egész ember összedőlt egy szép napon, mint valami régi épület,
                  melynek sokáig támogatták roskadozó falait, mely esengve várta a kedves tavaszt,
                  hogy verőfény szaladozzék időtől megfeketült homlokán. Ám a tavasz nemcsak
                  verőfényt, viharokat is hozott magával a déli vidékről, széleskedvü,
                  meggondolatlan szeleket s ezeknek az öreg ház, minden abbeli szivós akarata
                  mellett is, hogy átéli a tavaszt, áldozatul esett.</p>
					<p>Titkára megijedt, mikor egy reggel magához hivatta. A herczeg öreg ember lett s ez
                  öregséget nem lehet sokáig eltitkolni. Az utolsó hónapok izgalmai tiz évnek
                  munkáját végezték el arczán, beszédén, tartásán. Makacs köhögés kinozta, nehezen
                  vet lélekzetet.</p>
					<p>- Wolf ur, kezdte halkan s hagyta állni a ravaszképü, hajlongó uri embert, önnek
                  igaza volt. Megadom önnek az elégtételt s kijelentem, hogy a Szentegyedyné erénye
                  felülmulja szépségét s mindenesetre felülmulja az én erőmet és harczi kedvemet.
                  Gavallérhirem menthetetlenül oda van; sohasem lehetek már jámbor férjek ijedelme;
                  sohasem lehetek már gyertyaláng, melybe sok meggondolatlan lepke belehúllott;
                  sohasem égetem már meg szép, fiatal asszonykák pillangószárnyát.</p>
					<p>Dagadt, fájós lábát kényelmes széken nyugtatva, a fájdalomtól sziszegve,
                  megalázva, de a magábaszállás és megbánás minden jele nélkül beszélt a herczeg,
                  mig a titkár görnyedezve, kigyózó mozdulatokkal hajlongott előtte.</p>
					<p>- Herczegséged nincs még annyira. Távolról se. A szerelmet el kell hagyni kissé s
                  a nyáron tengeri fürdőbe kell menni. A visszavonulásban nincs lemondás: ez az
                  erőgyüjtés, az összeszedés politikája, mint egy hires orosz miniszter nemrég
                  mondta... Apropos politika. A külügyminiszter szárnysegéde és bizalmasa a déli
                  órákban tiszteletét fogja tenni. Herczegséged véleményét akarja kipuhatolni igen
                  fontos ügyben.</p>
					<p>- Mi volna fontosabb ügy reám nézve e roskadozó, beteg monarchiában, mint ez a
                  kivánatos, erényes asszony, a ki lábacskáival szivemen tapos? Micsoda nagyobb
                  bánat érhetne engem annál, hogy megöregedtem? Vigye el az ördög fontos ügyeiket és
                  államtitkaikat: annyit sem törődöm velük, mint egy szem érett, piros
                  cseresznyével, mely a Melanie kis duzzadt szájához hasonlit. Olasz családból
                  születtem, mint kis gyermeket hoztak ide Ausztriába, melyhez sem az ősök emléke,
                  sem az anyaföld szeretete.... semmi nem kötött. Itt neveltek, itt léptem
                  szolgálatba, itt emelkedtem fel a magam erejéből. Szolgálataimat kincsekkel s
                  magas állásokkal jutalmazták. Mig gyomrom és szivem rendben volt, mig szép
                  asszonyoknak szerelmére áhitoztam s tudtam jóizüen enni-inni a pénzemért: mért ne
                  éreztem volna jól magam itt?</p>
					<p>De öregségtől, betegségtől, kudarczoktól elgyötörve, mit törődöm e furcsa ország
                  sorsával, melyben annyi különböző népfaj került össze, mint Noé állatjai a vizözön
                  veszedelmében? S mely nem hazája egyik népnek sem, a mely e nagy boszorkányüstbe
                  akarva nem akarva összekerült. Ausztria fontos ügyei? Ennek a belső gőzöktől
                  tultöltött ócska kazánnak egyetlen fontos ügye van: kinyitni az összes
                  biztositószelepeket, megelőzni a szétrobbanást...</p>
					<p>Kimerült és elhallgatott. A titkár aggodalmasan csóválta fejét, hosszu karjai
                  mozdulatlanul, mereven lógtak le, kiszáradt teste mellett, csak szemei beszéltek,
                  melyeket a rémület kitágitott, mintha arzénikumot vett volna be, melynek a
                  szemgolyóra hatása van.</p>
					<p>- Herczegséged ma nem fogadhatja a miniszter szárnysegédét. Ha annak is ilyen
                  érdekesen beszél, sorsa meg van pecsételve. Eddig hüségesen szolgáltam
                  herczegségedet, jó kutyája voltam, a kit rugdalhatott, jogom van kérni azt a
                  kegyet, hogy a szárnysegéddel megértessem, jöjjön máskor, a ház ura nem jól érzi
                  magát.</p>
					<p>Ferrari herczeg arcza beteges pirban égett, kitörő indulata csalta ezt a piros
                  alkonyatot képére.</p>
					<p>- Fogadni akarom. Nem félek már semmitől: nehány nap alatt megöregedtem. Csak
                  ettől az egytől féltem teljes életemben. Sem a királyoktól, sem az emberek
                  véleményétől, sem a haláltól, az aggkortól féltem egyedül. És most itt van,
                  hirtelen rám zuhant, mint valami jéghideg hóesés. A miniszter olyan karácsonyfára
                  való, lyukas diót küld a nyakamra, aminő ez a gróf Herbett, ez a gyönyörüséges
                  nyalkafi, akinek az az összes érdeme, hogy egy kicsit meg van aranyozva? Haha,
                  jöjjön csak uracskám, tudom, hogy elmegy a kedve hasonló diplomácziai
                  küldetésektől. Képzelem, mennyire betanulta ügyefogyott mondókáit! Hagyja el Wolf,
                  ha kegyvesztes, leszek - amivel nem törődöm - gondoskodni fogok jövőjéről. Menjen
                  jó lélek, vezesse be a szárnysegéd urat, adja értésére, hogy köszvényem miatt itt,
                  ebben a kedves pipázóban lehetek csak szolgálatára. Menjen maga okos; simulékony
                  halandó, maga titkárok titkára, a ki a drágalátos Ausztriának azt a foltját vallja
                  hazájának, ubi bene. Ebben a bölcs felfogásban nem áll egyedül, osztozik benne
                  igen sok honfitársa.</p>
					<p>A tiszteletreméltó Wolf ur fanyaran mosolygott. Olyan mosolygása volt, mely
                  gyöngédségre és kellemre nagyon hasonlitott a harapáshoz. Ő ezt a mosolyt nagyon
                  kifejezőnek és előkelőnek tartotta, s azt egy tábornoktól tanulta el, a ki
                  szakasztott ilyen mosolylyal hagyta el a császár szobáját, mikor váratlanul
                  nyugdijazták. Pedig még szeretett volna szolgálni.</p>
					<p>Wolf ur még habozott, de gazdája türelmetlen kézmozdulatára kiment a szobából.</p>
					<p>Néhány hosszu percz telt el. Az ajtó előtt halk sarkantyupengés hallatszott, s
                  Herbett gróf belépett.</p>
					<p>Magas, feszes tartásu, széles mellü katona volt, simára borotvált, rózsás arczából
                  két fényes, kifejezéstelen, mozdulatlan bádogszem ragyogott elő, nagy, szőke
                  bajusza egyenesre volt fésülve, mert a miniszter nem szerette a hegyesre kifent,
                  magyaros bajuszt. Egyáltalán semmit sem szeretett, a mi magyarokra emlékeztette. A
                  tiszt mélyen meghajolt a herczeg előtt, s meghivót adott át neki, a miniszter
                  bizalmas jellegü ebédjére.</p>
					<p>- Bocsánatot kérek, gróf, hogy lábaim miatt ide fárasztottam. Foglaljon helyet,
                  ide mellém, egészen közel hozzám. Legyen oly kegyes, nyomja meg a csengetyü
                  gombját. Szivart s cognacot! parancsolta a belépő komornyiknak s lekötelezetten
                  mosolygott a grófra, köszönete jeléül.</p>
					<p>Herbett gróf leült és mély sajnálkozását fejezte ki, hogy a herczeg szenved. Ő
                  nagyméltósága szomorkodni fog, ha ez esetről értesül, mert a herczeget különösen
                  nagyrabecsüli és sokat tart rendkivüli képességeiről. A herczeg személyében,
                  szokta bizalmas körben mondani, a szerencsés Ausztria egy hadsereggel bir.</p>
					<p>Ferrari herczeg felsziszszent kissé.</p>
					<p>- Ezer bocsánat, gróf, a testi erőm nincs velem annyira megelégedve, mint ő
                  nagyméltósága: el akar hagyni. Azon gondolkozom, hogy visszavonulok. Öreg
                  csontjaim már nem tudják jól szolgálni a dicső Ausztriát. A fiatal nemzedéken van
                  a sor, hogy belső reformokkal meggyógyitsa a birodalmat. Önön van a sor, kedves
                  gróf.</p>
					<p>- Belső reformokat mondott ön, herczeg? A miniszter abban a nézetben van, hogy a
                  világ helyzete alkalmas a fegyveres leszámolásra egy hatalmassággal, mely Ausztria
                  nagyhatalmi politikájának makacsul utjában áll. Az udvarnál sokan vannak abban a
                  nézetben, hogy herczegségednek kell diplomácziailag előkésziteni ezt a háborut.
                  Arra csak az ön lángesze és szerencséje képes.</p>
				</div>
				<div type="chapter">
					<head>XXIV.</head>
					<p>A herczeg sovány, eres kezével a szék karján dobolt, s gondolataiba látszott
                  merülni. Hosszu, nyomasztó csend állt be. Őt tehát Berlinbe küldenék. Neki kellene
                  siettetni a háboru tüzaknáinak felrobbanását. Régóta tartott ő már tőle, hogy a
                  katonapárt ujabb kalandokba sodorja Ausztriát. E kalandokon a birodalom csak
                  veszithetett, s a mi fő, a történelem itélőszéke előtt az ő nevével volna örök
                  időkre összeforrva mindama szerencsétlenségnek, nyomornak, szégyennek emlékezete,
                  mely e háboru Pandora-szelenczéjéből Ausztriára ki fog áradni. Azt még sem akarta,
                  hogy nevét átkok közt emlegesse a maradék. Azonkivül jól ismerte a „rendszer”-t,
                  melylyel Ausztriát kormányozzák. Előrelátta, hogy a vesztett háboru után a nagy
                  bünösöket futni engedik, a kis bünösök, az eszközök ki lesznek szolgáltatva a
                  tömeg dühének. Ha ugyan Ausztria népei dühösek tudnak lenni azért, hogy Ausztriát
                  vereség érte.</p>
					<p>Mindez hirtelen átvonult lelkén. Öregen, betegen, angol pénzintézetekben
                  elhelyezett nagy vagyonnal rendelkezve, mért engedje magát eszközül felhasználni a
                  katonapárt által? Ellenállása nem használ ugyan semmit, mert kapnak helyette száz
                  más kalandort, a ki jó pénzért, méltóságok és magas kitüntetések reményében az
                  állam hajóját a porosz szirteknek neki vezeti; de legalább meg lesz az az
                  elégtétele, hogy ő nyiltan és őszintén feltárta a helyzet veszélyeit s a
                  veszedelmes lejtőn fel akarta tartóztatni Ausztriát.</p>
					<p>Ő már e küldetésből semmit sem nyerhetett, csak veszithetett. Aztán meg itthagyja
                  Melaniet? Lemondjon róla, önbizalmát teljesen elveszitse? Ez a kétségbeesés, mely
                  elfogta, nem fog-e elmulni ismét, ha köszvénye csillapul s ha a szép asszony
                  szeszélye ugy hozza magával, hogy ujra reménységet nyujtson neki? Bágyadt nézése,
                  kissé vontatott járása, fiatal, ruganyos melle, gesztenyeszinü haja, egész édes
                  szépsége megjelent emlékezetében s marasztotta, nem engedte, hogy elmenjen.</p>
					<p>Panaszosan kezdte: ő beteg, köszvényes, tehetetlen. Hogy mehetne ő olyan messzire?
                  hogy vállalhatna magára olyan felelősséget, melytől a birodalom sorsa függ? Ő le
                  van kötelezve a miniszternek kitüntető figyelmeért, de a maga részéről kedves
                  barátját, Herbett grófot ajánlaná berlini nagykövetnek. S ha még jó szolgálatokat
                  tehetne Ausztriának! De ő már csak egy jó szolgálatot tehet - s ezt, biztositja
                  róla tisztelt barátját, szivesen és zugolódás nélkül teszi meg - fiatalabb erőknek
                  engedi oda a helyet, melyet a birodalom hüséges szolgálatában egy emberöltőn át
                  elfoglalt. Berlinbe, ha a fegyveres leszámolást óhajtják előkésziteni, magasrangu
                  katonát küldjenek. Az majd bizonyára észre fogja venni, a mit a diplomaták szeme
                  észre nem vett: Poroszország nagy katonai tulsulyát Ausztria felett. A háborut
                  haderőnk gyökeres átalakitásával kell előkésziteni s ez még éveket fog igénybe
                  venni. E nélkül a háborut merész lépésnek tartja, mely a birodalomra
                  szerencsétlenül végződhetik.</p>
					<p>- A herczeg pesszimista, mondá a szárnysegéd zavartan és arcza elárulta
                  megdöbbenését és irtózatos meglepetését.</p>
					<p>Ferrari herczeg nyugodt maradt, csak a szokottnál is sápadtabb volt. Reszkető
                  ujjai közt papirosszivarkát sodort s a melléje tett borszeszlángnál lassan
                  meggyujtotta és füstkarikákat fujt szét a levegőbe. Semmi sem árulta el rajta,
                  hogy most oly szavakat mondott, melyek talán sorsa fölött határoznak. Még
                  mosolygott is a veszélyes és nagy koczkázattal járó játékhoz, melybe a világ, az
                  emberek s az élet ellen egy pillanatra elkeseredve, köszvényétől kinozva,
                  belefogott.</p>
					<p>- Önök, katonák, azt mondják: háboru! Helyesen van, de azt elő kell késziteni. Az
                  olasz háborut is elleneztem. Nem azért, mert olasz vér foly bennem, hanem azért,
                  mert Ausztriának sulyos belső baja van, melyet külháborukkal orvosolni nem lehet.
                  Meg kell nyugtatni Ausztria népeit, ki kell békiteni a magyarokat.</p>
					<p>A végzetes szó ki volt mondva. Tizennyolcz év óta nem akadt osztrák államférfi, a
                  ki ezt az udvarnak, vagy az udvarhoz közel álló intéző egyénnek meg merte volna
                  mondani. Egy olasz születésü diplomatának volt fentartva, hogy nem a birodalom
                  sorsa felett való aggodalomból, nem hazafias kötelességből, hanem az életunalom
                  egy pillanatában kimondja az élő igazságot, mely Világosnál nem halt meg s melyet
                  Aradon nem lehetett vérbe fojtani.</p>
					<p>Herbett gróf, bármennyire tudott magán uralkodni, csaknem felugrott helyéből,
                  mintha vipera marta volna meg. Mozdulatlan fekete szemeit tágra nyitotta a
                  megbotránykozás és a félelem. Abban a hitben volt, hogy a herczeg megőrült, vagy
                  részeg, vagy az ég tudja, mi történt vele. Ha nem akart elvállalni egy bizalmas
                  küldetést - bár nagy esztelenség ez is - azt még fel tudta fogni, de hogy a
                  herczeg, elfogadható és udvarképes mentség helyett, a fennálló rendszer durva
                  megsértésével tetézze bünét, ezt már egy szárnysegédi agyvelő nem volt képes
                  megérteni.</p>
					<p>Támolyogva állt fel, nehány bucsuszót dadogott és vaczogó fogakkal, egész testében
                  remegve gondolt a sulyos kötelességre, mely e jelenet után reá vár. Átkozta
                  sorsát, hogy neki kell e beszélgetés tartalmát a miniszternek tudomására hozni.
                  Földindulást, égijeleket, valami természetellenes csodát várt s nagyon meg volt
                  lepetve, mikor a napfényes utczákon jókedvü embereket látott járni-kelni, a kik
                  közül egyik sem látszott észrevenni az elegáns, fiatal szárnysegéd feldult
                  kedélyét s egyik sem tért ki, - halálra ijedve - a veszedelmes, robbanó hirek
                  elől, melyeket ez a fényes egyenruhás uriember a köpenyege alatt rejtegetett.</p>
					<p>Ferrari herczeg ezalatt behivatta Wolf urat és lemondó kérvényét mondta tollba.
                  Azután daczosan, de megkönnyebbülve értesité komornyikját abbeli elhatározásáról,
                  hogy a miniszter mai ebédjére el fog menni. Hiába volt minden előterjesztés,
                  minden kérelem: hajthatatlanul megmaradt szándéka mellett. Sokat szenvedett, mig
                  felöltöztették, de akarata erősebb volt nyilaló fájdalmánál. Diplomácziai
                  diszöltözetét vette fel, az arany virágokkal himzett sötétszinü frakkot,
                  valamennyi rendjelét föltette, aztán minden lépésnél sziszegve, hintójába
                  ült...</p>
					<p>Az urak már a társalgószobában voltak összegyülve s a herczeget mély hajlongások
                  közt, nyájasan fogadták. Legtöbbnyire tábornokok voltak, a kik a háborut ugy
                  várták mint egy jó tavaszi esőt, mely egyetlen éjszakán kikelti számukra a hirnév,
                  dicsőség s a gazdagság aranyvetéseit. Ott volt még egykét miniszter és főur, a
                  háborupárt vezéremberei.</p>
					<p>Az előrehaladott tavasz daczára a kandallóban tüz égett. Hat óra felé járt az idő,
                  mikor már a levegő ujra kihült s nedves szürke párák szabadulnak ki a napsütésben
                  szikkadó földből.</p>
					<p>A herczeg nagyon sápadt volt, de az urakkal jókedvüen társalgott. Később sokáig
                  emlegették, hogy életének e sulyos napján, nagy diplomata hiréhez méltó
                  ügyességgel leplezte el keserü indulatát s dévaj történetkéket beszélt fiatal
                  korából. Az aranjuezi szép napokra visszaemlékezve állt a fényes társaság között,
                  mely tisztelettel hallgatta szavát s mely nem sejté, hogy a herczeg hajója
                  életveszélyes sérülést kapott és már visszatarthatatlanul sülyed lefelé.</p>
					<p>Az ajtónálló kitárta a belső termek ajtaját s a külügyminiszter magas alakja
                  látszott a küszöbön. Főhajtással és barátságos kézintéssel üdvözölte vendégeit és
                  egyenesen a herczeghez sietett. Ferrari herczeg látta, hogy a szárnysegédnek még
                  nem volt alkalma keserves tapasztalatairól ő nagyméltóságának beszámolni.</p>
					<p>Az udvarmester kijelölte az urak helyét s a társaság asztalhoz ült.</p>
					<p>A miniszter ebédlője nagy, világos terem volt s az asztal patkóalakban, a terem
                  közepén állott.</p>
					<p>Az urak gyorsan ettek s halkan társalogtak. Minden három urat három cseléd
                  szolgált ki. Az ételeket zajtalanul hozták és vitték s a mely pohárból ittak, azt
                  azonnal megtöltötte a vadász.</p>
					<p>A miniszter jókedvüen társalgott szomszédaival. Aztán eszébe jutott valami s a
                  vele szemközt ülő szárnysegéddel hosszu, bizalmas beszélgetésbe eredt. A herczeg a
                  beszélők arczából kiolvasta, hogy róla van szó. Herbett grófon meglátszott, hogy
                  zavarban van, hogy a kifejezéseket aggodalmasan keresi, hogy óvatosan kitér
                  némely kérdések elől. A miniszter szemei villámokat szórtak, néha szájába harapott
                  s arczán meglepetés, harag, boszuvágy váltakozott. Mindkettő óvakodott attól, hogy
                  Ferrari herczegre pillantson, de a herczeg jól tudta, hogy a feltünően hosszu
                  társalgás az ő sorsa fölött döntött. Nyilvános pályáját befejezte a mai napon:
                  holnaptól kezdve szabad lesz, mint a levegő. Nem fog többé befolyást gyakorolni a
                  birodalom ügyeire; nem járnak hozzá magas méltóságok; az udvari cselédség
                  bérruhája sohasem fog többé megjelenni előszobáiban, elegáns meghivókat, fontos
                  sürgönyöket, verőfényes üzeneteket hozva. Sohasem lesz alkalma többé e diszes
                  társaságban a miniszterhez oly közel ülni; az udvari vadász utóljára tölti tele
                  gránátszinü spanyol borral poharát s utóljára hagyja majd névjegyét egy halmaz
                  czukorka fölött, hogy azt neki másnap házához vigyék.</p>
					<p>Ám az ebéd még nem haladt ennyire. A pecsenyénél voltak. Ekkor a miniszter
                  felemelkedett s rövid felköszöntőt mondott. „Iszik, mondá, az osztrák hadsereg
                  kipróbált vitézségére, mely a sárgafekete zászló alatt, nehéz napokban,
                  teljesiteni fogja kötelességét.”</p>
					<p>Fenékig hajtotta poharát és sötéten, haragosan Ferrari herczeg felé nézett.</p>
					<p>A jelenvolt urak lelkesedése áttörte az etiké korlátait és kissé zajos volt.</p>
					<p>Ferrari herczeg még csak szempilláit sem mozditotta meg. A háboru politikáját,
                  melyet ő ellenzett, ünnepélyesen proklamálták. Szük, bizalmas körben és teritett
                  asztalnál, de a világ meg fogja hallani.</p>
					<p>A háborupárt félrelöki őt, s ő már elkésett lemondásával. Mikorra e fényes
                  teremben a gyertyákat elfujják, s a magas, ives ablakokon friss levegőt
                  bocsátanak be, akkorra az ő sikereinek, szerencséjének, egész életének emléke
                  örökre kiköltözik innét. Bukott nagyság után kiszellőztetik a termeket, a hol
                  jártkelt s a hol a haza javára tanácsait suttogá. Mint egy elszivott szivar
                  füstje, ugy menekül ki emléke a nyitott ablakon át.</p>
					<p>Ez elhatározó pillanatban a herczeg ismét oly páratlan udvaroncz lett, mint
                  pályája virágkorában, emberi szem nem volt képes áthatolni derült, nyugodt
                  arczának fátyolán, mely mögé gondolatait és érzelmeit rejté. Szomszédjával
                  közönyös dolgokról beszélgetett, s köszönettel utasitotta vissza meghivását egy
                  fényes irodalmi estélyre, melyen olasz verseket is fognak szavalni.</p>
					<p>Ebéd után az urak szivarra gyujtottak, s elragadtatással beszéltek a hires
                  felköszöntőről. A miniszter cerclet tartott. Mindenkihez volt nyájas szava,
                  mindenkinek szép és kedves dolgot mondott. Mikor a herczeghez ért, oly hangosan
                  beszélt, hogy az egész teremben meghallották.</p>
					<p>- Nagyon öregszik ön, herczegem, valami távoli fürdő jót tenne önnek.</p>
					<p>Az éles, gúnyos hang kinos feltünést keltett. A közönséges udvariasság elemi
                  követelményén hogy valakinek életkora nem tartozik reánk bizonyára nagy okból
                  tette magát tul a miniszter.</p>
					<p>- Öregszem, válaszolt Ferrari herczeg, s derült mosoly jelent meg ajkán és
                  szemében, s bizony nyugalomra vágyom.</p>
					<p>Halványan, de kifogástalan kellemmel hajolt meg, s mikor felemelte fejét,
                  megváltozott körülötte minden.</p>
					<p>A fényes társaság tagjai lehetőleg elhuzódtak mellőle. Minden arcz megváltozott,
                  minden szem hidegen nézett reá, minden sziv elfordult tőle.</p>
					<p>Erényei összezsugorodtak és hibái szertelenül megnőttek e napon. A tömeg, mely
                  annyiszor irigyelte lángeszét, befolyását, kincseit és szerencséjét: most
                  egyszerre fölébe kerekedett és alig rejthető örömujjongással nézte végig
                  megaláztatását. Ezek az égő, falánk szemgolyók, csufondáros mosolyok, gonosz
                  megjegyzések tulajdonosai: ez a fényes társaság egy szóval, mely Ferrari herczeg
                  bukásának tanuja volt, korántsem müvelt, eszes, jóizlésü világfiak előkelő
                  csoportja volt e pillanatban, hanem egy csapat kiéhezett kánya és holló, a mely
                  hullára száll...</p>
					<p>A herczeget még azon éjjel erős szélütés érte; nem halt bele, de élet-halál közt
                  lebegett sokáig és lemondását legmagasabb helyen elfogadták.</p>
					<p>(Vége az I. kötetnek.)</p>
				</div>
			</div>
			<div type="group">
				<head>MÁSODIK KÖTET.</head>
				<div type="chapter">
					<head>XXV.</head>
					<p>Az alezredesnek csinos legényszállása volt, melynek egyik világos, barátságos
                  szobájában teafőzéssel foglalkozott. Fiatal legénye, a Szentegyedy család szineibe
                  öltöztetve, abban a pillanatban dugta be az ajtónyiláson fejét, mikor az illatos,
                  párolgó folyadékot kinai csészébe szürte le s fénylő szőkeségét sok rummal
                  sötétitette meg.</p>
					<p>A legény nyomában borotvált, kövér képü ur jött sebesen, kopaszodni kezdő fején
                  fekete selyemsipkát viselt, mig magas kürtőkalapját a kezében tartá.</p>
					<p>- Jó reggelt, kedves barátom, kiáltá s a legényt szeliden félrenyomva, a szabaddá
                  lett ajtón belépett. Ruhája finom angol szövetből készült, fehérnemüje,
                  nyakkendője kifogástalan volt s aranymonogrammos melltüje, gyürüi, óraláncza,
                  ezüstfejü sétabotja: tiszteletet ébresztő bizonyságot tettek ez ur
                  vagyonosságáról.</p>
					<p>- Milyen rossz ember ön, Weidenbach ur, mondá az alezredes, miközben elszedte
                  vendégétől a kürtőkalapot és az ezüstfejü sétabotot s ezen kétségkivül kedves
                  holmikat egy kerek asztalkára gondosan letette. Ezer esztendeje nem láttam, már
                  azt hittem, kinevezték Mexikóba külügyminiszternek, a minek a mexikóiak ugyan
                  szivükből örvendhetnének és boldogaknak mondhatnák magukat, de engem és a bécsi
                  szépeket ez az esemény biztosan halálra megszomoritott volna.</p>
					<p>Weidenbach urnak hunyorgó, kék szempárja volt, mely, mint két harmatos ibolya,
                  mindannyiszor könyben uszott, valahányszor az érdemes férfiut a bécsi
                  szépségekre, illetőleg a tőlük való kinos elszakadás lehetőségére
                  figyelmeztették.</p>
					<p>Kis selyemsapkáját megigazitva, mutatóujját tanácskozólag az orrára téve, minden
                  szavának bizonyos, a nemes fémek természetével járó sulyt kölcsönözve, beszélni
                  kezdett.</p>
					<p>Mindenekelőtt teljes megvetését fejezte ki minden idegen világrész fölött, mely az
                  aranyos császári város körfalain kivül esik. Azután komolyan kijelenté, hogy mai
                  állását semmi szin alatt nem cserélné el külügyminiszterséggel. Egyáltalán a
                  miniszterekről olyan hangon nyilatkozott, mely a világgal sejteté, hogy ő magasan
                  fölöttük áll. Végül - s ez volt beszédében a legérdekesebb - a bécsi szépekre tért
                  át, miközben szemeit, a harmatos ibolyapárt, selyemzsebkendővel törülgeté.</p>
					<p>Az alezredes ezalatt két teritéket parancsolt, engedelmet kért kedves barátjától,
                  hogy neki egy pohárka kitünő abszinthtal szolgálhasson, mely ital, biztositja
                  róla, egy indiai szigeten készült, valami keleti herczeg számára, kivel az
                  alezredes egy tigrisvadászat alkalmával ismerkedett meg.</p>
					<p>A két ur kellemes csevegés közt tömérdek hideg sültet, teát, osztrigát és
                  abszinthtot pusztitott el. Weidenbach ur, már a hatodik ismert bécsi énekesnő
                  egészségeért ivott s csak ugy odavetve, előkelő közönynyel adta tudtára kedves
                  barátjának, hogy Ferrari herczeg kegyvesztetté lőn. Az ő testi-lelki barátja, az
                  öreg Francz, a külügyminiszter tulajdon olimpusi ajkáról hallotta, mikor reggel az
                  öltözésnél segitségére volt, hogy a herczeg „vén ló”. Szerény tapasztalatai
                  szerint oly kifejezés, a minővel a miniszter csak azokat tiszteli meg, a kik
                  mindenható kegyében valamikor magasan álltak s most annál mélyebbre buktak
                  alá.</p>
					<p>Az alezredes meg volt lepve e nagy ujságtól s a hirtelen kegyvesztés okáról
                  kérdezősködött.</p>
					<p>- Valami okának csak kell lenni, mondá, kedves barátjának szivarral szolgálva. A
                  herczeg az udvar kegyencze volt, tekintélyes államférfi, kivel befolyásra csak
                  kevesen mérkőzhettek, a császárnak hü szolgálatokat tett. Hogy a külügyminiszter
                  vén lónak nevezte, az csak életkorára vonatkozik s abban én valami nagy
                  szerencsétlenséget nem látok, hisz a herczeg, magunk közt legyen mondva, közel jár
                  a hatvanadik életévéhez.</p>
					<p>Weidenbach ur kétértelmü, kétségbeejtőleg titkos jelentőségü mosolylyal
                  válaszolt.</p>
					<p>- Valami okának kell lenni: elhiszem azt. Nálunk, az udvar szolgálatában álló
                  uraknál, a herczeg bukása nem kelt csodálatot. Ferrari herczeg elég ügyes ur volt,
                  az udvar kegyét is birta valamennyire, a nők körül nem egyszer voltunk
                  versenytársak (arról hallgatok, hogy kettőnk közül nem én huztam a rövidebbet)...
                  de uramisten hány ilyen ügyes, jónevelésü és szerencsés herczeget láttam én már
                  hirtelen eltünni magas állásokról, mintha valami szinpadi sülyesztő nyelte volna
                  el őket. Mi udvari szolgálatban álló urak, nem keresünk nagy okokat. Lehet, hogy a
                  Francz roszszul nyilatkozott róla, mikor a minisztert öltöztette. Lehet, hogy
                  valamely udvari lakáj urra nem elég gyöngéden és illedelmesen nézett s ez
                  megboszulta magát. Talán én hagytam keményre valamit, a mit a külügyminiszter
                  nagyon szeret, s ami romladozó fogait a szokottnál keményebb próbára tette. Ki
                  tudja, a boldogtalan herczeg talán éppen azon a napon volt ebédre hiva s az én
                  keményen maradt sültemnek áldozata lőn.</p>
					<p>Az sincs kizárva, hogy valamelyik udvari lovász ur nagy összegeket rakott a
                  herczeg lovaira a tavaszi futtatásokon és sokat vesztett rajtuk. Vagy valami
                  ellensége megnyerte valamelyik ajtónálló ur jóindulatát s ez levette a herczegről
                  kezét... Mit tudom én, mi történt? A magunkféle befolyásos urak, a kik főherczegek
                  és császárok környezetében élünk, valami vigyázatlan szóval, vagy akaratlan
                  mozdulattal megbuktathatjuk a hatalmas minisztereket. De önt, kedves barátom,
                  szeretem, s a kedvéért hajlandó vagyok öcscséért valamit tenni. Talán valami
                  kitünő uj puddingot találok fel a napokban, a mi ő nagyméltóságának pompásan fog
                  izleni. Megvan! az ön öcscse jó kezekben van, alezredes ur! Kitünő
                  találmányomat... hogy is hivják... valami hosszu, selypitő neve van... ahán!
                  Szentegyedy-puddingnak fogom keresztelni. Divatba hozom öcscsét, kedves barátom,
                  rákényszeritem ő magasságát, hogy a, hogy is hivják, Szentegyedy-nevet soha sem
                  lesz képes inycsiklandozás s igy kellemes gondolatok nélkül kiejteni.</p>
					<p>Ezután a hosszu beszéd után, mely fényes alkalmat adott Weidenbach ur személyének
                  fontosságát s jó szivét kellő világitásban tüntetni fel, harmatos ibolyához
                  hasonló szemeit ez az ur nagy aranyórájára szegezte és értésére adta az
                  alezredesnek, hogy legnagyobb sajnálatára nem részesitheti őt többé
                  társalgásának vonzó és tanulságos örömeiben. Hivatalos elfoglaltsága elszólitja
                  őt, bár nem volna kedve ellen még kimeritőbben ismertetni meg azon sulyos
                  következményeket, melyekkel közpályán élő hatalmas államférfiakra, az udvari
                  cseléd urak jóindulatának elvesztése járhat.</p>
					<p>Miután még nehány pohár édes pálinkával leöblitette torkát, sietett kijelenteni,
                  hogy a miniszteri konyhától való távolléte alatt valami ételt esetleg elhibáznak s
                  ő nem veszi lelkére, hogy az ő keményen maradt sültje vagy elrontott puddingja
                  miatt megint valami hires állami méltóság essék áldozatul a miniszter felgerjedt
                  haragjának.</p>
					<p>Ezután számtalan szives kézszoritás között bucsuzott el és tiszteletét kérte
                  átadni a, hogy is hivják... Szentegyedy urnak, kinek ő utját fogja egyengetni a
                  hatalomhoz.</p>
					<p>Fényes kürtőkalapjában, borotvált, sima arczával gondolatokba merülve sietett
                  haza.</p>
					<p>Fejében egy könnyü, finomansült, illatos, édes puddingnak terve motoszkált, mely a
                  miniszternek ízleni fog, s melylyel ő divatba hozza egy fiatal nagyratörő
                  államférfi nevét, megszerzi neki az emelkedést, a dicsőséget, a gazdagságot, a
                  halhatatlanságot.</p>
					<p>Ez alatt az alezredes a Ferrari herczeg bukásáról elmélkedett. Ő, aki öcscse
                  emelkedését oly tervszerüen és oly fáradhatatlanul készitette elő, aki még a
                  külügyminiszter szakácsával is ismeretséget kötött emiatt: elérkezettnek látta az
                  időt, hogy gyors, merész bevatkozással diadalra juttassa ügyüket.</p>
					<p>- Meg kell tudnom, mormogta, fel s alá járkálva szobájában, s néha az ablaküvegen
                  dühös indulókat dobolva, meg kell tudnom.</p>
					<p>E „meg kell tudnom” a herczeg bukásának okára vonatkozott. Ezzel kezében volna a
                  helyzet kulcsa. Ezt ismerve, könnyü volna fellépni Gábor érdekében. Csak annak
                  ellenkezőjét kell cselekedni, a mit a herczeg tett.</p>
					<p>Az öreg ur jártas volt a politikai élet szövevényeiben, jól tudta, hogy a herczeg
                  bukását valami hatalmas irány, hatalmas akarat okozta, melynek a herczeg utjában
                  állott. Mi volt ez az irány? Ez az erőszakos hullám, mely ledöntötte a herczeget
                  negyven éves pályája talapzatáról? A ki ily erős hullámra rábizza magát, az
                  előrejut feltarthatatlanul. Ha öcscse okos és nagyravágyó: akkor szolgálni fogja
                  azt a hatalmas, hullámzó akaratot, mely Ferrari herczeget ellökte utjából.
                  Megbizható részleteket kivánt tudni: magához a herczeghez sietett. Ott tudtára
                  adták, hogy a herczeg sulyos betegen fekszik, nem fogadhat senkit.</p>
					<p>Innét Gábor apósához ment. A bankároknak jó orra van, Silbermann bizonyára többet
                  tud mint mások. A bankár maga is meg volt lepve, közelebbi részletet nem tudott és
                  izgatottan erősitette, hogy ez nagy csapás és nagy pénzbeli veszteség reá
                  nézve.</p>
					<p>Innen az alezredes a katonai kaszinóba indúlt. Itt már többet tudtak. A miniszter
                  harczias felköszöntőjének hire kiszivárgott s kiszivárgott az is, hogy Ferrari
                  herczeget távoli fürdőkbe küldték.</p>
					<p>Micsoda összefüggés van e két esemény között, melyről nehány óra mulva egész Bécs
                  beszélni fog, s mely óriásilag fel fogja izgatni a közvéleményt?</p>
					<p>Sok gondolkozás és kinzó tépelődés, még több lótás-futás után az alezredesnek jó
                  ötlete támadt.</p>
					<p>Azon félhivatalos ujság szerkesztőségébe indult, melyről ország-világ tudta, hogy
                  a külügyminiszter összeköttetésben van vele. Az alezredes már rég ismeretséget
                  kötött a szerkesztővel és most ez eszélyes előrelátásnak hasznát vette.</p>
					<p>A szerkesztő otthon volt s a nyugalmazott katonát a külügyminisztérium egyik
                  befolyásos fiatal hivatalnokának nagybátyját, szivesen fogadta. Felvilágositotta a
                  dolgok állásáról s bizalmasan bevallotta, hogy a harczias felköszöntőt szabad
                  közzétenni, de a Ferrari herczeg lemondását hajlott korával és betegségével kell
                  megokolni, s a hadseregről, a háboruról, meg a magyar kérdésről nyilvánitott
                  véleményét agyon kell hallgatni, felsőbb parancs folytán.</p>
					<p>- A magyar kérdés kényes dolog. Szeretnék erről egy nagyszerü czikket irni. Az
                  uraságod öcscse jó szolgálatot tehetne nekem. Elmondhatná, micsoda véleménye van
                  honfitársairól.</p>
					<p>Az alezredesnek eszébe jutott valami. Szentegyedy Gábor lelkéből Bécs eltörülte a
                  falusi politika emlékeit. Előkelő körökben forgott és ott ült az események
                  szövőszéke mellett: a külügyminisztériumban, hol a magyar kérdést csak a
                  monarchia, (mint mondani szokták) „cselekvési szabadsága” szempontjából szokták
                  figyelembe venni. Egész gondolkozása átalakult apránkint. A szive fájt, ha népe
                  nyomorára gondolt, de más kibontakozást nem látott, mint sorsunkba belétörődni, a
                  hatalommal kibékülni, beérni anyagi érdekeink gondozásával jogok és szabadság
                  helyett. Hazája elmaradását és szegénységét látva, nagyon búsult a százados
                  mulasztás felett és a magyar politika czélját igy határozta meg: mivelődni,
                  meggazdagodni.</p>
					<p>A külügyminisztériumi palota ablakából, s nagy urak előszobáiból nem olyannak
                  látta már a világot, mint otthon, a szentegyedi méhes hársfái alól. Rég nem volt
                  otthon, nem látta szinről-szinre a nemzet sebeit, s fogékonyságát elvesztette a
                  passziv ellenállás azon tana iránt, melyet Magyarország követett. Nem tudta
                  felfogni a hősiességet, mely az adómegtagadásban, s több efélében nyilvánult. Ő
                  azt a költségek esztelen szaporitásának tartotta, melyet, a rossz gazdálkodás
                  miatt eladósodott földbirtok sokáig nem birhat meg.</p>
					<p>Gábor ur ezen véleményét jól ismerte az alezredes, s azért nagyon megörült az
                  ujságiró azon szándékának, hogy öcscsét kikérdezi Magyarország felől.</p>
					<p>Biztositja a szerkesztőt, hogy öcscse szivesen fogadja látogatását és egész
                  nyiltan fog nyilatkozni a helyzetről, mely az ő szerény véleménye szerint is
                  sokkal jobb, mint minőnek Ferrari herczeg látja. Aztán számtalan bizalmas
                  szemhunyoritgatás és gonosz nevetgélés között elmondta tisztelt barátjának, hogy a
                  miniszter a herczeget „vén ló”-nak nevezte. Neki - az alezredesnek - jó
                  összeköttetései vannak az udvarral, ő hát megtudta. Reméli, tisztelt barátja nem
                  él vissza bizalmával s óvakodni fog e kitünő megjegyzés közzétételétől.</p>
					<p>Még hozzátette, hogy a sajtót nagyrabecsüli, mert a politikában ugyanaz a feladata
                  van, a mi a lovasságnak a háboruban, tudniillik a földerités, a roham és a futók
                  legázolása. A futók legázolása teszi teljessé a győzelmet. Tisztelt barátja
                  lapjára is az a feladat vár a herczeggel szemben; hadd kerüljön patkók alá.
                  Különben, egészen négyszem közt mondva, a herczegről neki mindig meg volt a maga
                  véleménye. Sohasem tartotta igazi nagyembernek.</p>
					<p>Egészen megfeledkezett róla, hogy néhány nappal azelőtt a herczeg legbuzgóbb
                  tisztelői közé tartozott s még nemrég lépett közbe, hogy Gábor valami
                  meggondolatlanságot ne kövessen el a hatalmas ur ellen, a kinek szava, akkori
                  mondása szerint, többet ér, mint akármelyik miniszteré.</p>
					<p>- Igen, igen, le kell gázolni a herczeget, mondá, kezeit megelégedetten dörzsölve,
                  nehogy holnapra feltámadjon ujra, mint letaposott füvek a mezőn. Azután a hirlapok
                  nagy befolyásáról beszélt a ravasz öreg. A sajtó a közvélemény koronázatlan
                  királya, mondá és ügyesen játszott elragadtatással nézett körül a barátságtalan,
                  kopott, sötét szerkesztői szobában. Ő öreg katona, a ki mint honfoglaló ősei,
                  nyeregben töltötte el élete javát; ahhoz van szokva, hogy nyiltan kimondja a mit
                  érez. Nos, ő a hirlapokat, az ő szakadatlanul ömlő fekete betüikkel, termékenyitő,
                  langyos tavaszi esőnek tartja, melytől emberek szivében és agyában kinő az eszmék
                  vetése s kibimbóznak a nemes érzések virágai.</p>
					<p>A szerkesztő, a ki katonák részéről nem volt ily gyöngéd kényeztetéshez szokva,
                  nem utasitotta vissza a hizelgő hasonlatot, sőt sajnálkozását fejezte ki, hogy
                  tisztelt barátja, a ki oly tehetséges és kellemes ember, már alezredes korában
                  otthagyta a hadsereget, melynek azóta egyik legképzettebb és legvitézebb
                  tábornokát tisztelhetné benne.</p>
					<p>Az alezredes elárulta, hogy családjában nincsenek nagyravágyó emberek. Az ő
                  személyétől eltekintve, bár a tábornoksághoz oly könnyüséggel hozzájuthatott
                  volna, a mennyivel tisztelt barátja egy pompás vezérczikket megir, itt van az
                  öcscse! A nagyemberek minden képessége megvan benne. Lehetne otthon független ur,
                  népszerü pártvezér, a ki nemzete sorsára jelentékeny befolyást gyakorol. A
                  helyett szerény hivatalnok a külügyminiszteriumban, emelkedésre nem gondol,
                  hatalomra nem vágyik. A magyarországi viszonyokat senkisem ismeri jobban nálánál s
                  ő biztositja tisztelt barátját, hogy az interwiew hallatlan feltünést fog kelteni
                  s becses lapjának előfizetőit nehány százzal meggyarapitja.</p>
					<p>Ilyen és hasonló beszélgetések között hamar eltelt másfél óra. Délfelé járt az
                  idő, az alezredes karonfogta tisztelt barátját és bérkocsin öcscséhez
                  hajtatott...</p>
				</div>
				<div type="chapter">
					<head>XXVI.</head>
					<p>Ezen a napon Szentegyedy Gábor kitünő kedvében volt.</p>
					<p>A herczeg bukása, melyről a külügyminisztériumban értesült, örömmel töltötte el.
                  Ferrari herczeg hiába használja ezentul festékdobozát, pirositóit, ragyogó, fehér
                  álfogait, mesterséges fiatalságának valamennyi kétségbeesett eszközét: ő öreg
                  ember immár. Öregségét oly magas helyről adták a világ tudtára, hogy abba bele
                  kell nyugodnia. Hasztalan fog ezentul szép asszonyok körül lebzselni, a gonosz
                  világ azt mondja róla, hogy szemük tüzénél, égető, vidám mosolyuknál csak
                  melegedni kiván; melegedni, mint fehér márványkandallója lángjánál, hol a
                  sziporkázó, aranyos tüzbe nézve, a hidegségre, hamura, sötétségre gondol, mely
                  minden égésnek s igy a fiatalság boldog égésének is elmaradhatatlan következménye.
                  Nem kerülhette ki ő se, a gyászos öregség már itt van, az életnek nemsokára vége
                  lesz; Melaniera s annyi másra... soha sem gondolhat többé.</p>
					<p>Igazán ideje volt, hogy ennek a kiélt, öreg bolondnak oly kiméletlenül felnyissák
                  a szemeit, igy füzte a megkönnyebbült férj gondolatait. No lám, nem akart Berlinbe
                  menni, mintha neki itt Bécsben még keresni valója volna s mintha valami makacs
                  reménység még visszatartaná.</p>
					<p>Szentegyedy legalább szentül meg volt győződve, hogy a herczeg Melanie miatt akart
                  maradni, a mi őt végtelenül elkeserité és hiuságát érzékenyen sértette.</p>
					<p>A hivatalos órák kellemes pletykázás közt hamar elmultak, Gábor hazafelé
                  indult.</p>
					<p>A tavaszi égen felhők borongtak, csak itt-ott látszott az égboltnak egy-egy
                  világos, tiszta foltja. Valami enyhe, bágyadt, homályos világitás volt az
                  utczákon, mely hasonló volt a folyamok belsejében levő nyugodt, fénytelen
                  világossághoz. A felhők, mint ott a hullámok, mérséklik a nap erejét és
                  kisugárzását.</p>
					<p>Hősünk elnézte a felhők futását, mintha nem is népes, izgatott, forrongó
                  nagyvárosi utczákon menne. Nehány boltba betért és Melanienak apró tárgyakat,
                  nyalánkságot és virágot vásárolt.</p>
					<p>- Kárpótolni akarom őt a herczegéért, gondolta mosolyogva és kitörő örömet érzett
                  a dévaj tréfák fölött, melyekkel nejét a herczeggel boszantani fogja.</p>
					<p>Egyik kirakatban apró főkötőket és kicsi kékszalagos mellénykéket látott,
                  bizonyos, alig nehány arasznyi világpolgárkák számára, kiknek világrajöveteléről
                  fiatal anyák oly boldogan álmodoznak. A nevetségesen parányi főkötő nem menne rá
                  egy jókora piros almára, és fogadást merne ajánlani, egy ellen tizet merne tenni,
                  hogy a kékszalagos mellénykét nem tudná ráhuzni a hüvelykujjára... nem bizony.</p>
					<p>Mégis, elejtette e gondolatot. Hogy menjen ő be, ilyen kaczagtató semmiségeket,
                  ily feltünő holmikat vásárolni? Mit mondana hozzá a külügyminiszter, ki azt
                  akarná, hogy hivatalnokai lendületes jegyzékeken, a felidézendő véres háboru
                  diplomácziai előkészitésén törjék fejüket s ne tegyék ki magukat a boltoslegények
                  gunyjának s bizalmaskodó szemhunyoritásainak? A családi titkot e vásárlás által
                  dobra ütni, biz ez nem mutatna nagy diplomácziai hivatottságra s az elfoglalt
                  hivatalos állás méltóságán veszedelmes csorbát ejtene.</p>
					<p>Aztán mit mondana hozzá Melanie? Nem venné-e rossz néven az illetlen beavatkozást
                  az ő édesanyai jogaiba: bizonyos apró legényke, vagy kisasszonyka toalettjéről
                  gondoskodni?</p>
					<p>Micsoda oktalanság volna elárulni a fiatal asszony előtt, hogy nincs tulságos erős
                  hitünk az ugynevezett gólyaelméletben. Mert ha a gólya kiszámithatatlan és ellen
                  nem őrizhető repülésétől várnók atyai örömeink teljesülését, hogy vehetnők
                  bizonyosra azt, mikor a gólyával a világ fennállása óta még senki sem beszélt s
                  igy határozott igéretet egyetlen gólya sem tehetett nekünk? Honnan tudjuk mégis,
                  hogy biztosan jönni fog s hogy ekkor meg ekkor körülbelül itt lesz?</p>
					<p>Nejét a palota erkélyén találta. Ugy tetszett neki, hogy a fiatal asszony hirtelen
                  eldugott valamit, a min az előbb buzgón dolgozott; valami kis rózsaszin foltot,
                  nem nagyobbat egyik pirba borult arczocskájánál.</p>
					<p>A jókedvü férj abban a megrögzött gyanuban élt, hogy az elrejtett rózsaszin valami
                  nagyon hasonlit azon világos szinü selyemszövetekhez, melyeket a kirakatban kitett
                  liliputi mellénykék hófehér csipkés hálózata alul kifényleni látott. Azt azonban
                  egész bizonyosan megállapitotta, hogy neje nem báliruhán dolgozik, mert soha,
                  egyetlen szalagot sem varrt a maga ruhájára, a maga kedvéért.</p>
					<p>Gyöngéden tudakozódott neje egészségi állapota felől, s átadta ajándékát.</p>
					<p>- Sajnálom, hogy meg kell önt szomoritani egy kissé, mondá enyelegve és leült neje
                  mellé, Ferrari herczeg öregsége hivatalosan konstatálva van.</p>
					<p>Röviden elmondta a nap nagy eseményét és ragyogó tekintetükből, a mit váltottak,
                  egymásra nevető arczukból megláthatta volna a herczeg, hogy sorsa nem ébresztett
                  sajnálkozást a nő szivében, a kinek virágzó fiatalságát le akarta győzni
                  öregségével.</p>
					<p>Bizalmas, boldog beszélgetésen kapta őket az alezredes. Engedelmet kért, hogy
                  bemutathassa Melanienak kedves barátját, egy tekintélyes félhivatalos lap
                  szerkesztőjét, a ki férjének nagy tisztelője, s a ki nagy sulyt fektet arra, hogy
                  a birodalom helyzetéről megismerje Gábor véleményét.</p>
					<p>A szerkesztő a világ legkedvesebb erkélyén mutattatott be Melanienak, virágok és
                  déli cserjék között, a mint hintaszékén hátradőlve, szeretettel férjére
                  függesztette fénylő szemeit, s megnyerő nyájassággal fogadta a szerkesztőt, a
                  kinek az ő szerelmetes uráról oly hizelgő véleménye van. A beszéd napihirek körül
                  forgott. A szerkesztő ugy tele volt ily hirekkel, mint a mellette zöldülő leánder
                  apró rózsaszin bimbóval. Azután áttért Ferrari herczeg balesetére - igy nevezte
                  bukását - és a nagy változásokról beszélt, melyek ily hatalmas és öreg fenyő
                  kidőlését okvetlenül követik.</p>
					<p>- A fiatalabb fenyőknek több világosság és meleg jut, és szabad tér, hogy kedvükre
                  felnőhessenek.</p>
					<p>Az alezredes ezt talpraesett és igen okos gondolatnak nyilvánitotta és szomoruan
                  jegyezte meg, hogy öcscse nem becsvágyó, helyzetével meg van elégedve, nincs meg
                  benne a nagyemberek türelmetlen, mohó szomjusága a hatalom forrásai után.
                  Röviden: az ő Gábor öcscse szerény, bátortalan, mondhatná lusta ember; pedig nagy
                  dolgokra volna hivatva születésénél, vagyoni állásánál és kiváló tehetségeinél
                  fogva.</p>
					<p>Ezalatt a „szerény” ember ujra feléledni érezte lelkében azt a diadalmas akaratot,
                  melylyel a császári városban néhány év előtt annyi sikert ért el. A kicsinyes
                  féltékenység, a családi életből eredő izgalmak, szeszélyek és indulatok
                  elnyugodtak immár. Az egyensuly lelkében ujra helyreállt. Melanie anya lesz.
                  Életükbe visszaköltözött ujra a bizalom s a zavartalan boldogság hüvös
                  nyugodtsága. Elméjét nem gyötörték már sötét tünődések, a békés otthon ujra
                  biztositva van.</p>
					<p>Legalkalmasabb idő a férfi életében, hogy a közpályán nagyot merjen és nagyot
                  nyerjen; hogy merész czélokat tüzzön ki, s azokat elérje. Jól ismerte ő a császári
                  város intéző köreinek hangulatát, s a Ferrari herczeg bukása, mint egy éjszakai
                  villámlás, egy pillanatra megmutatta neki azokat az életveszélyes szakadékokat,
                  melyeket óvatosan kerülnie kellett. Az utolsó hetek izgalmai közt is figyelemmel
                  kisérte az eseményeket, a szinfalak mögött lefolyó titkos cselszövényeket. Oly
                  hatalmas embernek leszoritása, a minő a herczeg volt, a háboru-párt erejéről és
                  határozottságáról tanuskodott. Neki ehhez a párthoz kellett csatlakoznia, de
                  okosan, bizonyos kibuvó ajtócskákról gondoskodva.</p>
					<p>Most, a mint szivéből nevetett nagybátyja buzgalmán és ártatlan cselszövényén,
                  hirtelen elhatározta, hogy szint fog vallani. Nehány oda vetett, ruganyos
                  mondatban akart véleményt mondani az eseményekről; jól tudta, hogy a hirlapiró
                  fantáziája ugyis kiszinezi azt, s nyilatkozata, ebben a meghamisitott alakjában,
                  mindenfelé feltünést fog kelteni.</p>
					<p>Neje kezét megfogva, gyöngéd mosolylyal hajolt le hozzá, aztán hirtelen
                  fölegyenesedve, vendégéhez lépett.</p>
					<p>- Nemde, uram, szép innét a császári város? Mondhatom, nagyon megszoktam Bécset és
                  szivemből szeretem. A mi Pestünk lassan fejlődik, szegény. Hisz olyan nemzet
                  fővárosa, mely fegyverben töltött sok századot, mig más, boldogabb népek
                  mivelődtek. A magyar jó katona most is és teljesiteni fogja kötelességét, ha a
                  harczok órája üt.</p>
					<p>A magyar kérdés néhol aggodalmakat kelt de a mennyire én népemet ismerem, a háboru
                  nagy olvasztókemenczéjében minden széthuzó érdek és törekvés egyetlen nagy
                  elhatározásban olvad össze: megmenteni a trónt és birodalmat. Azt pedig fölösleges
                  volna hosszasan bizonyitani, kedves szerkesztőm, hogy hadseregünkben vannak
                  Európa legvitézebb és legképzettebb ezredei... Hanem nézze, a nők nem szeretik, ha
                  politikával untatják őket. Legyünk tekintettel a feleségemre: mondja el ön, kedves
                  szerkesztő ur, legujabb regényének tárgyát, mert mi nagyon szeretjük az ön müveit.
                  Bámulatosan ir. Van egy jelenet például a „Rokonok” czimű regényében, mely egészen
                  Jókaira emlékeztet; Jókai a mi legjobb regényirónk.</p>
					<p>Könnyedén, mosolyogva, odavetve beszélt, mint a ki nem fontolgatja szavait s
                  szavai szivéből jönnek. De a hirlapiróra nagy benyomást tett. Ő szakértő volt:
                  kiérezte, hogy a hanyagul összefüzött néhány szóban egész politikai programm van.
                  Állásfoglalás volt ez a bukott herczeg nézetei ellen; azon nézetek ellen,
                  melyekért a herczeg állásával fizetett.</p>
					<p>A Szentegyedy óvatos, szintelen, csaknem fukar beszédének igénytelensége nem
                  tévesztette meg a hirlapiró itéletét. A rövid beszédben volt valami száraz
                  világosság, mely nem kerülte ki figyelmét s a látszólagos szürkeség mögött a
                  nagyratörő férfi becsvágya lüktetett.</p>
					<p>Jól megjegyezte magának ezt az embert, a ki nyugodtan nevetgélve utasitja vissza
                  nagybátyja azon kétségbeesett kisérleteit, hogy öcscsét ünnepiesebb, érdekesebb s
                  a mi fő, hosszabb nyilatkozatra kényszeritse.</p>
					<p>- Elszalasztja a jó alkalmat, mormogta kedvetlenül az alezredes, és másnap reggel
                  ragyogó arczczal olvasta a félhivatalos ujság öthasábos czikkét, melyben
                  Szentegyedy Gábor „fellépése” volt méltatva. A jó öreg sok olyant talált ugyan a
                  czikkben, a mit öcscse másképp mondott, vagy sohasem mondott, de a czikk maga
                  eseményszámba ment, mohón olvasták mindenfelé.</p>
					<p>Hanem beavatottak között a legnagyobb meglepetést az keltette, hogy Szentegyedyt a
                  miniszter ebédre hivta s hosszas megszólitással tüntette ki.</p>
					<p>Évek óta ő volt az első magyar, a ki ebben a szerencsében részesült.</p>
				</div>
				<div type="chapter">
					<head>XXVII.</head>
					<p>Silbermanné sohasem volt képes leányát megérteni, nem is fejlődött köztük soha
                  benső viszony. Most kétszeres gyöngédséggel vette körül, még gondolatát is leste,
                  de Melanie tartózkodó és türelmetlen volt vele szemben.</p>
					<p>A bankár ragyogó arczczal járt-kelt a világban, Ferrari herczeg bukása felett
                  hamar napirendre tért s tevékeny, nyugtalan esze uj tervekkel, a jövővel
                  foglalkozott. Veje emelkedése felizgatta képzeletét; erősen meg volt győződve
                  róla, hogy nemsokára széditő magasra emelkedik.</p>
					<p>Leánya állapota annyiban érdekelte, mert nagyon szeretett volna egy szőke
                  fiucskát. Elhatározta, hogy unokájának nevére nagy összeget tesz be valamelyik
                  bankba. Szilárdan föltette magában, hogy a nagyapai tisztet kellő méltósággal
                  fogja viselni s ugy rémlett előtte, hogy szélsőségig menő engedékenységével
                  unokáját magához szoktatja.</p>
					<p>Gábor urat ritkán lehetett most otthon találni. A dicsvágy fejébe szállt, mint a
                  könnyü burgundi bor, melyet ebéd közben bőségesen iszogatott. Államügyek és udvari
                  pletykák; titkos jegyü sürgönyök és egy sikerült élcz; komoly tanácskozások és
                  feszes külügyminiszteri ebédek nagyon igénybe vették szegényt.</p>
					<p>A készülődő nagy esemény már előre vetette árnyékát: az egész ház örökös
                  izgatottságban élt.</p>
					<p>A fiatal asszony minden szeszélye teljesült, az egész háznép az ő kizárólagos
                  rendelkezésére állott. Kedvében igyekezett járni minden ember és minden szemből
                  több gyöngédség sugárzott feléje, mint máskor. A kertész legszebb virágait
                  szakitotta le neki s a szakács napjában négyszer-ötször alázatosan megkérdezte,
                  nem kiván-e valamit, mert ilyenkor - itt elpirult és zavarba jött - ...ilyenkor
                  nem jó elfojtani egyetlenegy kivánságot se. Jobb, ha kiüt rajtunk minden vágyunk,
                  mint a himlő; ha bennünk marad, jobban belébetegszünk.</p>
					<p>Szebb hasonlat nem jutott hirtelen eszébe. Melanie e napokban nem igen tudta
                  méltányolni az ő hasznos müvészetét: sültjét, édes tésztáit, mindenféle
                  szakácsremekeit.</p>
					<p>Egy este, mikor már az alkony fénye eltünt a felhők arczáról, Gábor egyedül lelte
                  feleségét.</p>
					<p>A szobában sötétedett, a butorok mély árnyékot vetettek köröskörül; alakjuk
                  összefolyt s a nappal oly kedves és barátságos zongora, mint valami idomtalan
                  szörnyeteg, egészen beleolvadt a homályba.</p>
					<p>Kint egészen sötét volt; a nyitott ablakon nem fútt be a szél; a függönyök
                  mozdulatlanul függtek aranyozott tartójukon.</p>
					<p>Az óra valahogy elállt s a nagy szoba csendjét most nem zavarta meg semmi
                  hang.</p>
					<p>Gábor egy lépést sem látott előre; csengetett, hogy a gyertyákat gyujtsák meg, de
                  a fiatal nő, a ki a diván egyik szegletében összehuzódva ült, sötétben akart
                  maradni továbbra is.</p>
					<p>- A világosság bánt, szólt halk, panaszos hangon, rosszul érzem magamat. Nem
                  tudod, Gábor, mennyit szenvedek.</p>
					<p>Szentegyedy leült neje mellé s forró, száraz, kis kezét ajkaihoz emelte.</p>
					<p>- Beteg vagy, lelkecském? kérdezte és a kedves, kis arczot közelebb vonta magához.
                  Miért nem hivtatok orvost?</p>
					<p>A nő ingerülten szakitotta félbe beszédét.</p>
					<p>- Miattad szenvedek és ő miatta; meg fogok halni.</p>
					<p>Gábor ijedten védekezett.</p>
					<p>- Látod a sötétség milyen komor gondolatokat ébreszt benned. Miért beszélsz a
                  halálról, mikor az élet benned oly erővel kering, mint a baraczkfa gallyában,
                  mikor a rügyek először bujnak ki a gyönge háncs alól?</p>
					<p>A fiatal asszony idegesen rázta fejét.</p>
					<p>- Nem gondolok semmire, csak arra, hogy könnyen meghalhatok. Mily könnyelmüen
                  kiteszitek ti férfiak a nőt a halálos veszedelemnek s ha szenved, nem törődtök
                  vele. Ti csak kevély örömet éreztek a felett, hogy fiatok fog születni.</p>
					<p>A férj zavartan csittitotta.</p>
					<p>- A fájdalom a ti osztályrészetek, igaz, de örömötök is kétszeres. Légy béketürő,
                  drágám, az orvost azonnal elhivatom.</p>
					<p>Melanie siró hangon válaszolt.</p>
					<p>- Tud is rajtam az orvos segiteni!</p>
					<p>- Mégis, mi bajod van? Fájdalmat érzesz? Hol fáj, szivecském, majd én
                  meggyógyitom.</p>
					<p>- Sokat állok ki, Gábor, nagyon félek attól, a mi következni fog. Ugy érzem
                  magamat, mint a kit valami mély, nagy vizbe dobtak s uszni nem tud. Egész valóm
                  összeborzong azoktól a hideg, szürke, utálatos hullámoktól, melyek fejem felett
                  összecsapnak, s melyek el fognak nyelni. Meghalok Gábor s nem fogom ismerni őt, a
                  kit a szivem alatt hordok.</p>
					<p>Könyei megeredtek és sokáig, keservesen sirt.</p>
					<p>A férfi szivén rémület vett erőt. Ha ez előérzet volna, csalhatatlan sejtelme
                  annak, a mi következni fog! Ha Melanie meghalna és sohasem ismerné kis fiát, a
                  kiért oly sokat szenvedett! Most ez a szomoru lehetőség megvillant benne, s jobban
                  áthült tőle, mintha kint a fagyos földön órákon keresztül feküdt volna. Vádolta
                  magát, hogy e nehéz napokban fogalma se volt neje testi és lelki szenvedéseiről,
                  hogy gyermeke anyját tizedrangu államügyek és léha szórakozások miatt
                  elhanyagolta.</p>
					<p>A nyitott ablakon szintelen, csillagtalan tavaszi égbolt látszott. A park fái, a
                  gyepágyak s az utak elvesztek a szürkülő homályban; az ujhold vékony ezüstvonala
                  nem árasztott világosságot, csak a kertészház vérvörös lámpája csillogott
                  keresztül a tavaszi párákkal telt, langyos szürkületen.</p>
					<p>Szentegyedy elvonta nejét a diványról s az ablakhoz lépett vele. Látta, hogy a
                  könnyes arczocska meg volt nyulva s halantéka beesett.</p>
					<p>A nő összeborzadt, a mint szemébe tüntek a mozdulatlan fák, az egyhangu szürkeség,
                  a bágyadt fényü csillagok s a vérvörös lámpa.</p>
					<p>Hevesen becsapta az ablakot.</p>
					<p>- Fázom, mondá magyarázólag s hozzátette még, az az irtózatos piros lámpa olyan,
                  mintha sirboltban égne; nem tudom nézni.</p>
					<p>Gyertyát parancsolt. Férje nyugtalanul aludt ezen az éjszakán és nem tudta levenni
                  szemét neje nyugtalan arczáról, a mint mély, erős álomba merülve kibontott,
                  kuszált hajjal feküdt párnáin.</p>
					<p>- Ha belehalna, gondolta a férfi, és rémületében szinte felkiáltott.</p>
				</div>
				<div type="chapter">
					<head>XXVIII.</head>
					<p>Ismét két hónap telt el, nyár közepe volt.</p>
					<p>Silbermannék falura vitték leányukat, nehogy a rekkenő hőség, a forró éjszakák, az
                  átizzott, rossz levegő megártson neki.</p>
					<p>Bécshez közel volt nyaralójuk, sötétzöld tetejü, apró tornyocskákkal megrakott,
                  világos, derült urilak, melynek platánfái alatt a fiatal asszony nyugalmat, friss
                  levegőt, életkedvet remélt.</p>
					<p>Férje a városban ebédelt s csak az estét töltötték el együtt.</p>
					<p>Bizalmas, kedves esték voltak azok. A verandán esteliztek, körülöttük mindenütt
                  sötétség borult a fákra, csak az ő lámpájuk fénye szürődött át a lombokon. A
                  bankár vidám történetkéket beszélt, s hangos, érczes nevetése messzi hangzott az
                  éjszakában.</p>
					<p>Néha karcsu pezsgőpalaczkok durrogtak mintha megannyi pisztolylövés volna - s a
                  család tagjai egymás egészségére üritették poharukat.</p>
					<p>A hüvös, átlátszó, holdfényes éjszakában karonfogva járt fel s alá a nyárilak fái
                  alatt Gábor és Melanie s beszélgetésük örökös tárgya a gyermek volt, a kit
                  sóvárogva vártak mindaketten.</p>
					<p>Ha szentjánosbogár világitott a bokrok alján; ha az elült madarak álmukban
                  egyet-egyet csipogtak; ha, bár szél se volt, megrázkódtak a fák, mintha élő, érző,
                  töprenkedő lények volnának: akkor a fiatalok képtelen ábrándokat szőttek s
                  képzeletük rózsás angyalfejekkel népesült be.</p>
					<p>Egy reggel Melanie igen rosszul érezte magát. Vére mind a fejébe rohant, aztán
                  halotti sápadtság boritotta el arczát. Arczocskája, nyaka, kezei oly sárgák
                  lettek, mintha cseppentett viaszból volnának.</p>
					<p>Silbermanné félrevonta vejét és nehány halk szót váltott vele.</p>
					<p>- Menj el itthonról, Gábor, órája eljött. Aztán siess haza, könnyebb lesz neki, ha
                  tudja, hogy a mellékszobában vagy, mig ő szenved.</p>
					<p>Melanie nyugtalanul figyelt rájuk.</p>
					<p>- Ne hagyj itt magamra, félek.</p>
					<p>Tágra nyilt szemében az eddiginél is nagyobb rémület tükrözött.</p>
					<p>Kint sütött nap, az éjjeli harmat már felszáradt, a Bécs felé vezető országut
                  ebben a pillanatban üresen fehérlett a szikrázó verőfényben, egyetlen kocsi,
                  egyetlen járókelő se volt rajta.</p>
					<p>Gábor maga hajtott; az országut fái, a bokrok, az utjelzők sebesen iramodtak el
                  mellette, mintha mindannyian a magányosan álló nyárilak felé futnának, melyet ő
                  elhagyott.</p>
					<p>A válság tehát itt van. Neje most éli át fiatal életének legnehezebb óráit. De hát
                  átéli-e?</p>
					<p>Haragosan megcsapkodta a lovakat s a könnyü szekér elveszett a szürke
                  porfelhőben.</p>
					<p>Egyszer csak vele szemben az orvos fogata bukkant fel. Ugy tetszett neki, hogy az
                  orvos kocsisa igen lassan hajt s az orvos ur igen kényelmesen veszi a dolgát.</p>
					<p>Megállitotta lovait s a hintóhoz lépett. Az orvos nyugodtan és barátságosan nézett
                  rá aranykeretü szemüvege mögül s néhány kérdést intézett hozzá.</p>
					<p>- Ne csináljon olyan kétségbeesett arczot, mondá hidegen, minden nap millió meg
                  millió asszony esik tul rajta.</p>
					<p>- Nem késik el, orvos? felelte Gábor, óráját nézegetve.</p>
					<p>Az orvos mosolygott.</p>
					<p>- Dehogy. Még legalább hat óránk van addig.</p>
					<p>Kezével üdvözölte és tovább hajtatott.</p>
					<p>Gábor összeborzadt. Még hat óráig fog tartani! Képzeletében látta nejét kinok közt
                  vergődni, melyeket nem lehet megröviditeni, sem enyhiteni.</p>
					<p>Feje fölött a nap magasra emelkedett; fehér falú, derült nyaralók, jól ápolt
                  gyümölcsösök és virágos kertek mellett hajtott el, jókedvü emberekkel találkozott,
                  messziről Bécs templomtornyai s középületei ragyogtak.</p>
					<p>A napsütött mezőkön munkások mozogtak s szemközt jövő meszesszekér tetején lomhán
                  nyujtózkodva, egy fiatal ficzkó tele torokkal énekelt.</p>
					<p>A külügyminisztérium kapusa mosolygva mondott neki jóreggelt, de a komor,
                  nyugtalan arcz látása megijesztette. Azt hitte szegény öreg, hogy valami nagy baja
                  történt a birodalomnak. Ha nem lett volna jó nevelése, szinte megkérdezte volna a
                  tétován járó magas alaktól, a ki vállai közé huzott fővel ment fel a lépcsőkön:
                  „Kegyelmes ur, talán háboru lesz?”</p>
					<p>Odafent a miniszterhez hivták, a ki fontos jegyzéket mondott tollába. Ő
                  nagyméltósága nagyon jókedvü volt s a porosz kérdésről beszélgetett vele.</p>
					<p>- Mához egy évre visszavesszük vasmarkából Sziléziát, mondá s kövér, hófehér
                  ujjait nézegette. Addig megkötjük a szövetségeket s diplomácziailag előkészitjük
                  a háborut.</p>
					<p>Azután szellemes, de kissé hosszadalmas fejtegetésekbe bocsátkozott Poroszország
                  pénzügyi erejéről és hadseregéről. Futólag megérintette a lehetőséget, hogy
                  Napoleon szövetséget ajánl a porosz ellen.</p>
					<p>- Természetesen nem fogadjuk el, tette hozzá s finom mosoly játszadozott ajkai
                  körül, mert nem akarjuk megosztani vele sem a dicsőséget, sem a győzelem
                  eredményét. Ausztria elég erős arra, hogy a parvenü Poroszországgal egymaga
                  végezzen.</p>
					<p>Aztán elmondta, hogy a berlini osztrák katonai attasé egy uj puskáról ad hirt,
                  melylyel a porosz hadsereget tavaszra felfegyverzik.</p>
					<p>- Mintha puskák, s nem a katonák vitézsége döntené el a háborut, szólt és egy
                  csipet burnótot vett egy aranyszelenczéből, melyet az orosz czártól kapott
                  ajándékba.</p>
					<p>Szentegyedy feltünő szórakozottsággal hallgatta ő nagyméltóságát, a kinek végre
                  feltünt a fiatal osztálytanácsos halvány, feldult arcza.</p>
					<p>- Talán valami jó hire van számomra, kezdte, s kimért, elegáns nevetésre fakadt,
                  miközben száját csak egy kissé nyitotta ki.</p>
					<p>Szentegyedy megütődve pillantott reá. Mi van arczában, a mi arra mutat, hogy
                  örvendetes hireket rejteget?</p>
					<p>- Nos, tette hozzá a miniszter, Szentegyedy kérdő és csodálkozó tekintetére
                  válaszolva, azt hittem, ön mint született diplomata temetési arcz alá rejti kitörő
                  örömét. Vagy valami rossz hirt kapott hazájából, mondá aggodalmasan, melyről még
                  nincs tudomásom? Pesten kiütött a forradalom?... Vagy mi lelte?</p>
					<p>- A feleségem beteg, mondá Szentegyedy, a tartózkodás és illem korlátain tulcsapó
                  keserü türelmetlenséggel, s a nő élete ilyenkor hajszálon függ.</p>
					<p>Ő nagyméltósága, mint nagy diplomata, egyetlen mozdulattal sem árulta el, hogy ő
                  nagyobb dolgokat várt. A háboru előkészitésén fáradozó osztrák diplomácziai
                  gépezet fejét mit érdekli egy asszonyka betegsége? Mit törődik egy csecsemő
                  világrajövetelével ő, a ki véres háboru felidézésén töri fejét, melyben ezer meg
                  ezer emberélet fog elpusztulni?</p>
					<p>Mégis eleget tett a társadalmi követelményeknek, nehány közönyös vigasztaló szót
                  mondott s Szentegyedyt haza küldte.</p>
					<p>- Aztán üdvözölje nevemben a kis osztrák állampolgárt, mondá derülten s bucsuzásra
                  hanyagul odatartotta az ujjahegyét. A kis kölyök bizonyára ellenségem lesz, hogy a
                  porosz háboruval nem várok még vagy husz esztendeig. Milyen ragyogó kilátása
                  nyilna megszerezni a Mária-Terézia-rendet! De husz év mulva hozzon szinre valami
                  dicsőséges háborut az apja, ha ő lesz külügyminiszter. Én már akkor a föld alatt
                  leszek, nem csinálom Ausztria történelmét... A felesége beteg, mormogta ő
                  nagyméltósága, a mint Szentegyedy mögött az ajtó bezárult, s már elvesztette
                  fejét. A birodalom nagy érdekével semmit se gondol, mihelyt személye van érintve.
                  Ez a század helytelen iránya. Az emberek önzők.</p>
					<p>Ezen kétségtelenül bölcs és mélyértelmü megjegyzések után a miniszter munkához
                  fogott. Az ismeretes mosoly, melyet a világban járva álarcz gyanánt viselt, eltünt
                  arczáról s fáradt, unott kifejezés váltotta fel.</p>
					<p>Ezalatt Szentegyedy őrült sebességgel hajtott haza. A lovak patkója szikrát csalt
                  ki a kerámit kövezetből; a kik látták, megdöbbentek sötét, haragos nézésétől.
                  Mikorra haza ért, lovairól szakadt a tajték. Fel akart menni a lépcsőn, de mást
                  gondolt s egy kerti székre ült le. Szemét a földre függesztette, minden lépésre,
                  mely a nyári lakból hangzott, felemelte fejét.</p>
					<p>A kertben csend és béke volt, Szentegyedy pedig háborgó gondolatokkal
                  foglalkozott.</p>
					<p>A gyermekről gondolkozott, a ki annyi fájdalmat, aggodalmat és szenvedést okoz,
                  bár még világra se jött. Még meg se született, már is megindulást, rémületet,
                  kétségbeesést tud ébreszteni a szülők szivében. A mig meg nincs, vágynak utána, és
                  nélküle üres az egész világ. A mint megvan, nyomor, lehangoltság, bánat jut
                  osztályrészül azoknak, a kik utána áhitoztak.</p>
					<p>Eszébe jutott, mily örömet érzett a hir hallatára, hogy neje reményteljes
                  állapotban van. Mindig csak a fiut várta, nevének örökösét, a ki életének
                  büszkesége lesz. Arra egy pillanatig se gondolt, hogy Melanie életével fizetheti
                  meg reményük teljesülését.</p>
					<p>Most, a bizonytalanság és magábaszállás e rettentő pillanatában keserüen vádolta
                  magát.</p>
					<p>A nőt, a ki fiatal, erényes szépségét neki adta, a kivel a szerelem s a boldogság
                  annyi édes emléke köti össze, ezt a jól ismert, szeretett, drága lényt feláldozta
                  egy ismeretlennek, egy megfoghatatlannak, egy siró-rívó kicsi jószágnak, a kiről
                  még semmit sem tud, a ki, meglehet, szeretetét sohasem fogja szeretettel
                  viszonozni s a ki talán eddig nyugalmas és derült életét folytonos csalódásra s
                  emésztő gondokra forditja.</p>
					<p>Csodálatosan tisztán emlékezett egy beszélgetésre, melyet a családról s a
                  gyermekekről valamelyik jó családatyával folytatott.</p>
					<p>Az a boldog, mondá az illető ur, a kinek gyermeke nincsen. Nekem jó gyermekeim
                  vannak, egy ellen sincs kifogásom s én élek-halok értük, azért beszélek igy. Minél
                  jobb, kedvesebb a gyermek, annál több bánatot és nyugtalanságot okoz. Életünk
                  egyik fele abban telik el, hogy gyermekek után sóvárgunk; s a másik fele aggodalom
                  és szomoruságból áll, melyet miattuk érzünk. Az az ember, a kinek gyermekei
                  vannak, ha igazán szereti őket, nem független, erős férfi többé: gyermekeinek
                  nyomoruságos rabja. Se gondolata, se érzéseit se meggyőződése, se tette nem oly
                  szabad és igaz többé, mint azelőtt. Mint a nap képe a legkisebb harmatcseppben -
                  minden legkisebb cselekedetében szülői szeretetének fénye ragyog; óvatosabb,
                  félénkebb, megalkuvóbb lesz; megremeg a legkisebb széltől, melyben kisfia
                  meghülhet s érdeklődik a világ legelhagyottabb pontja iránt, ha ott
                  difteritisz-járvány lép fel. Hogy követhetne az ilyen ember nagy czélokat, mikor
                  elméjét és képességeit ezer meg ezer apró, jelentéktelen dolog veszi igénybe? Sőt
                  még azt is mondhatom, hogy a gyermek bennünket rosszabbá tesz s összezavarja
                  erkölcsi fogalmainkat a jóról és rosszról. Hány dolgot itélünk meg enyhén, mert
                  gyermekünk követte el! Mennyi apró bünt követünk el, az önzés, hiuság, kapzsiság
                  büneit, hogy gyermekünk előtt az élet nehéz utját egyengessük s jólétet szerezzünk
                  számára!</p>
					<p>A mi rendszerünk, a gyermeknek családi körben való nevelése, elhibázott dolog. A
                  spártaiak gyermekeit az állam nevelte, hogy a spártai férfiak jobban a hazának s a
                  közügyeknek élhessenek...</p>
					<p>Ezek a gondolatok most megrohanták szivét s nagy fájdalmat okoztak neki.</p>
					<p>Egyszerre lépteket hallott, egyenesen feléje tartó, nehéz lépteket.</p>
					<p>Az inas volt, örömtől kipirult arczczal, sapkáját a levegőben lóbálva. Alig tudott
                  szólni, ugy elfulladt a nagy sietés miatt.</p>
					<p>- Nagyságos uram, megtörtént.</p>
					<p>Szentegyedy nem is hallotta mit beszélt, rohant fel a lépcsőkön, két-három fokot
                  keresztül ugrálva, neje hálószobája felé tartott.</p>
					<p>Szive hevesen dobogott, mikor belépett.</p>
					<p>Melanie az ágyban feküdt; kék selyem vánkosok és ágytakaró enyhe fénye esett
                  kimerült, halálsápadt arczára; keskeny, bájos homlokán még rajta volt a kiállott
                  szenvedések veritéke. Tekintetét belépő férjére emelte, de nézése szomoru volt,
                  szeméből nem sugárzott a boldog anya szenvedélyes elragadtatása.</p>
					<p>Az orvos a bábával beszélt, mindketten zavartak voltak s Szentegyedy hiába várta,
                  hogy elébe hoznak egy pólyás kis holmit s gratulálnak, hogy fia született.
                  Figyelt, nem hall-e gyönge, csilingelő sirást s nem mozdul-e meg valami az
                  asztalon?</p>
					<p>Neje ágyához lépett s kezet csókolt neki, aztán zavartan s várakozással nézett
                  körül. Melanie megragadta férje kezét és zokogott. Az orvos közelebb jött és
                  hideg, nyugodt hangja kissé remegett.</p>
					<p>- Nem szabad felizgatni magát, nagyságos asszonyom; minden izgatottság
                  életveszélylyel járhat. Ön nem oka, nem tehet róla.</p>
					<p>Aztán Szentegyedyhez fordult.</p>
					<p>- A gyermek halva született. Ő nagysága a veszélyen tul van. Mi mindent
                  megtettünk, édes uram.</p>
					<p>Szentegyedy érezte, hogy torka összeszorul s hogy keblét hangtalan, görcsös sírás
                  emelgeti, mely kitörni nem tud.</p>
					<p>Egy perczczel előbb még az anyát féltette, s mikor az anya megmaradt, majd
                  megszakadt szive a gyermekért.</p>
					<p>Melanie, haragos, sötét pillantást vetett maga körül. Sokkal jobban ki volt
                  merülve, hogysem mozdulni, vagy szólni tudott volna, de arczán oly kétségbeesés
                  látszott, mely a jelenlevőket mélyen meghatotta.</p>
					<p>Szentegyedy letérdelt a nő ágyánál s szép, büszke, fekete fejét neje hideg
                  kezecskéjére hajtotta.</p>
					<p>Félig eszméletlen állapotban, mintegy ködön vagy vékony falon keresztül hallotta
                  az orvos szavait.</p>
					<p>- Kifejlett erős fiucska volt, szakasztott az apja. Nem nézi meg?</p>
					<p>Kezével elutasitó, heves mozdulatot tett. Sirt...</p>
					<p>Mikor este a harmadik szobában a kicsi testet ezüstös koporsóba tették, az anya,
                  bár semmit sem hallott, ösztönszerüleg felsikoltott.</p>
					<p>- Most szegezik be a koporsóba. Hallom, ahogy a szögeket beverik. Gábor, ne engedd
                  szegény kis fiamat! hideg lesz odakint a lelkecskémnek... Ne vigyék el, ne vigyék
                  el!</p>
					<p>Füleit befogta s fejét zokogva a párnák közé rejtette; aztán elájult.</p>
				</div>
				<div type="chapter">
					<head>XXIX.</head>
					<p>A fájdalom első rohama elmult. Szentegyedy nehány levelet irt, miközben könye a
                  papirra folyt.</p>
					<p>Nehány nap előtt az államgondoknál sokkal inkább azon törte fejét, mit fog
                  anyjának táviratozni, ha fia születik? Különböző távirati szövegeket készitett
                  erre az alkalomra s egygyel sem volt megelégedve. Az egyik tulkomolynak, másik
                  nagyon is tréfásnak, a harmadik kissé homályosnak tetszett előtte. A legjobbnak
                  mégis ezt találta s leirva készen is tartotta: „Nagymama vagy. Unokád fiu-e vagy
                  lány, nézd meg magad. Melanie teljesen jól érzi magát”...</p>
					<p>És most vidám hangu távirat helyett levélben irta meg, mi történt. „Gyönyörü,
                  kifejlett, nagy fiacskám született, irta a többek közt, de holtan. Isten adta,
                  Isten elvette”...</p>
					<p>Sok idő telt belé, mig zokogástól többször félbeszakitott levelét befejezte.</p>
					<p>Anyjának ezen a hangon irt, de egyik barátja másforma levelet kapott tőle. Ebben
                  nem használt bibliai mondásokat, hanem kiöntötte lelke egész keserüségét. „Nem
                  tudok megnyugodni a gondolatban, irá, hogy Isten ujját lássam kis fiacskám
                  halálában. De hisz ő nem halt meg, mert suhasem élt, csak néhány hónapig mozgást
                  vitt végbe.</p>
					<p>A hogy nem látom a gondviselés nagyszerü bölcseségét abban, hogy egyetlen hideg
                  májusi éjszakán mind lefagy a fák virága, a nélkül, hogy valaha gyümölcs fejlődnék
                  belőlük: épp ugy nem látom be, mért kellett elpusztulni a parányi teremtésnek, a
                  ki életre rendeltetett, mielőtt élt volna?.. De hagyjuk a töprenkedést: mire való
                  az? S egyáltalán mire való az egész élet? Mi értelme van az életnek s mindazon
                  érzésnek, melyet az bennünk ébreszt? Tulajdonképpen az élet: mi? Egy nagy sötét
                  farkasverem, melybe, ha belehulltunk, nem látunk, nem hallunk semmit abból, a mi
                  közelünkben történik. Csak egy tenyérnyi szürke foltot látunk fejünk felett: azt
                  égnek nevezzük...”</p>
					<p>Feje égett s rettentően fájt, mire leveleit elvégezte. Ez alatt elhozták a kis
                  ezüst koporsót s az orvos a kis testet egy kendőbe burkolva beletette. Nemsokára
                  le volt szögezve s oda tették a Melanie szalonasztalára, selyemkaszettek s
                  csecsebecsék közé. Alig volt nagyobb a szép asszony egy keztyüs dobozánál.</p>
					<p>A nyitott ablakon akadálytalanul beözönlött a napsugár; a sok csipke- és
                  selyemszövet enyhén fénylett s egy régóta nyitvafeledett illatszeres üveg
                  telelehelte a szobát frissen szakitott gyöngyvirág szagával. Minden ugy volt itt,
                  a mint Melanie hagyta. Ugy tetszett Gábornak, mintha ebben a pillanatban lépett
                  volna ki a fiatal asszony az ajtón; mosolyából, fénylő tekintetéből még maradt itt
                  valami...</p>
					<p>Délután a külvárosban egy zárdát keresett fel, hol magyarországi ferenczrendiek
                  laktak.</p>
					<p>Azt mondták neki, hogy engedélyt kell kérni, másképp a kis halottat nem temetik
                  el.</p>
					<p>Belépett a nehéz, tömör ajtón s alacsony homályos folyosóba jutott. A piszkos,
                  fekete falra roppant nagy fafeszület volt fölszegezve. Alatta a kőkoczka egészen
                  ki volt kopva a sok térdeléstől. Az épület négyszögletü volt s a középen szük,
                  nedves udvart zárt körül. A magas falaktól ez udvarba sohasem juthatott be a
                  napfény, a nedves talajon zöld moha s penészvirág nőtt, mint a sirokon. A falakra
                  beteges vadszőllő kuszott fel, néhol erőtlenül hulltak le száraz, ölelő karjai. Az
                  udvar egyik szögletében kerekes kut állott, tetejéről leesett a bádogvitorla, a
                  kerék fogai a vénségtől kitördeltek, a rozsdás lánczon félig elrothadt veder
                  himbálózott s bent a kutban a feketés, egészségtelen, rossz szagu viznek nem volt
                  sem tükrözése, sem fénye, mintha halott embernek szeme volna.</p>
					<p>A folyosón alacsony ajtók nyiltak egymás mellett, hasadásukon szabad utja volt az
                  őszi szélnek. Egy öreg, pergamenbőrü szentatya jött elő valamelyik sötét fülkéből
                  s olvasója csörgött, a mint egyet-egyet lépett.</p>
					<p>- Beszélhetek a rendfőnökkel? kérdezte Szentegyedy s a rozzant lépcsőkön a barát
                  után indult.</p>
					<p>Kisérője nem felelt, hanem kinyitott egy üveges ajtót s a látogatót előre
                  bocsátotta.</p>
					<p>A rendfőnök kövér, gömbölyü ur volt, szürke haját a halántékán előre simitotta és
                  fogatlan, húsos száját különös módon félrehuzta, mikor beszélt.</p>
					<p>Szentegyedy előadta kérelmét s a pap egykedvü arczczal nyult toll és papir után,
                  hogy a temetési engedélyt megirja. A főtisztelendő atya éppen uzsonnája mellől
                  kelt fel s az ott hagyott asztalon kivánatos sonkaszeletek pirultak s gránátszinü
                  sashegyi csillogott egy termetes palaczkban.</p>
					<p>- Ez engedélyre a gyermeket el fogják temetni. Az egyház nem temetheti el, édes
                  fiam, mert még nem volt megkeresztelve s igy mint pogány halt meg. A rendes sirok
                  közt nincs is neki helye; temetőn kivül földelhetik el; különben a sirásó tudja,
                  mi a kötelessége.</p>
					<p>Szentegyedyből kitört a rég fojtogatott indulat.</p>
					<p>- Hát nem temetik el rendesen? Az egyházi törvények szerint szegény kis fiacskám
                  pogány?</p>
					<p>Aztán a világfi kerekedett benne felül s kivette tárczáját.</p>
					<p>- Nem lehet ezen segiteni, főtisztelendő ur? Én nem bánom, akárhová temetik, de a
                  nők sokat adnak az ilyesmire.</p>
					<p>- Világnak fia, válaszolt a pap kenetteljesen s alázatos fejtartással, nem
                  segithetek rajta. Én az Isten szerény szolgája vagyok és az egyházi törvények
                  Istentől vannak.</p>
					<p>Kényelmes karosszékben ülve szeliden és nyugodtan figyelte a pap a fiatal apa
                  mozdulatait, s még mindig igen kevélynek és makacsnak találta a csapás után,
                  melylyel az ég meglátogatta.</p>
					<p>Két kövér hüvelykujját egymás körül forgatta; aztán mikor látta, hogy vendége nem
                  mozdul és megnémulva, megkövülve ül helyén, egy türelmetlen és sóvárgó
                  oldalpillantást vetett a piruló sonkaszeletekre és húsos ajkait s két szemét
                  összehuzta, mintha sashegyit szürcsölne.</p>
					<p>Szentegyedy végre feleszmélt, a temetési engedélyt magához vette, s köszönés
                  nélkül ment le a lépcsőn.</p>
					<p>Este a sirásó eljött a kis koporsóért. Szentegyedy befogatott s beültette maga
                  mellé; aztán a temetőhöz hajtatott. A nagyvárosi temető rettenetes utvesztőjében,
                  a holdfényben kisértetiesen fehérlő sirkeresztek között ráakadtak az elkülönitett
                  térre, hová a még meg nem keresztelt gyermekeket temetik.</p>
					<p>A sirásó másfél lábnyira ásott le a földbe, a kis ezüst koporsót, mely egyszerü
                  fekete fakoporsóba volt zárva, beleeresztette s a nyirkos földet ráhányta. Aztán
                  letérdepelt, elmormogott egy miatyánkot, megelégedett mosolylyal rakta zsebre a
                  gazdag borravalót s kapáját vállára vetve nyugodalmas jó éjszakát kivánt.</p>
					<p>Mikor léptei elhangzottak s csak a szél bujkált a temető bokrai között.
                  Szentegyedy száraz, könytelen szemmel nézett fel a nyugodt csillagokra, melyek a
                  halottak birodalma felett épp ugy fénylettek, mint tegnap, mikor még az ő szive
                  tele volt kedves reménynyel s életkedvvel. Ma már halottja van....</p>
					<p>Szentegyediné betegsége négy hétig tartott, az első napokban azt hitték, hogy
                  eszét veszti fájdalmában.</p>
					<p>Férje nem merte neki megmondani, hogy elvesztett drága kincsüket a temető árkához
                  közel ásták el mint egy hullott verebet, és sohasem mondta el beszélgetését a
                  pappal, a ki szivük magzatát pogánynak nevezte.</p>
					<p>A nő idegesen és gyakran kérdezősködött: hová temették el kis fiát?
                  körülültették-e már sirját virággal és örökzölddel? Körülkeritették-e aranyozott
                  vasrácscsal, s fehér márvány-sirkövére rávésették-e a nevét? A nevét! eszébe
                  jutott, hogy annak, a kit keservesen sirat, neve nincsen. Még nem is élt, már is
                  bánatot hagyott maga után. Egyetlenegyszer sem nyitotta ki szemecskéjét, hogy
                  velük a lámpába nézzen; egyszer sem hallották sirása hangját; virágsziromhoz
                  hasonló kezecskéinek mozdulatát nem látták soha.</p>
					<p>Néhány napig eső esett s ettől Szentegyedynét még komorabb gondolatok lepték meg.
                  Az iszapos, szennyes, jéghideg viz lehat a földbe, oda, a hol drágája eltemetve
                  fekszik.</p>
					<p>Alig várta, hogy férje hazajöjjön. Zokogás közt kérdezte ki, milyen volt a kicsije
                  koporsója? tettek-e valami puhát a fejecskéje alá? a fedele jól záródik-e? Közölte
                  vele aggodalmát: attól félt, hogy a viz rohamosan leszivárog kis fiához,
                  hozzáférkőzik parányi testéhez és siettetni fogja feloszlását.</p>
					<p>A folytonos sirás és önkinzás miatt gyógyulása lassan haladt, álmatlanságban
                  szenvedett s oly sovány volt, hogy ismerősei alig ismerték meg.</p>
					<p>Aztán jöttek a részvétlátogatások. A hölgyek komoly, ünnepélyes arczczal jöttek,
                  érzékeny szavakban fejezték ki mélyen érzett részvétüket, pedig szivükben üresség
                  és közöny volt. Mindeniknek ujból el kellett beszélni a szerencsétlenséget s ők, a
                  kedves kiváncsiak nem elégedtek meg azzal, a mit ez esetről Melanie és anyja
                  tudott, hanem részleteket kivántak. Találgatták az okot, mely a kis fiut megölte.
                  Nem mondták a szemébe, hogy talán a fiatal anya erősen füzte magát; hanem egész
                  sereg fekete és nem fekete föltevés, gyanitás, fürkészés, mendemonda, sőt babona
                  került megvitatás alá.</p>
					<p>A látogató asszonyok mindenike tudott hasonló esetet, mely vagy vele, vagy
                  anyjával, vagy nagyanyjával, esetleg valamelyik barátnőjével történt. E pontnál
                  különben az orvos, s a községi orvos is más-más nézeten voltak.</p>
					<p>Ezek a beszélgetések, örökös kérdezgetések, a szomoru eset kiváncsi feszegetése
                  mindannyiszor felujitotta a fiatal anya fájdalmát, a hányszor ez a tárgy
                  előkerült. Sokat sirt és szeretetreméltó barátnői vele sirtak; de lassankint
                  annyira megszokta ezt a dolgot, hogy nagyobb bánat nélkül tudott vele foglalkozni
                  s fájdalma végre megenyhült.</p>
					<p>Gábor anyjától nagyon kedves levél érkezett. Az öreg urasszony nem titkolta, hogy
                  nagy veszteség érte, de vigasztalta, hogy máskor nem kell hasonló
                  szerencsétlenségtől tartaniok. Egyuttal megirta, hogy Máriával együtt fel fog
                  jönni s nehány hónapig gyermekeinél marad.</p>
					<p>Melanie türelmetlenül várta, hogy anyósát lássa s hogy Máriával megismerkedjék.
                  Ezek a gondolatok elfoglalták, már ritkábban sirt, szemlátomást tért vissza viruló
                  egészsége és életkedve.</p>
					<p>Egyszer megtalálta a gyermekruhákat, melyeket anyja gondosan elrejtett. A piczi
                  kis főkötőket, apró kis ujjasokat, a diszes keresztelő dunnát, az egész szalagos,
                  csipkés, selymes készletet, melynek nem egy darabját maga csinálta, belevarrva
                  rózsaszinü gondolatait, boldog ábrándjait. Most már nincs, a kire rá adja, nincs,
                  a kit öltöztessen. A mint egyenkint visszarakosgatta őket, könye patakzott, de
                  ugy érezte, hogy ezek a könyek nem szoritják össze a szivét, nem fenyegetik
                  megfojtással; könnyen fakadnak fel. Ez már enyhe, édes sirás volt, szinte
                  megkönnyebbült utána és nyugodtabb lett tőle.</p>
					<p>Szerencséje volt Melanienak a nyár is. Ha bánata télen éri, mikor szüntelenül
                  szakad a hó az ólomszürke felhőkből, mikor a nap későn kel fel, s korán lebukik
                  vérpiros tányérja; ha nem tud kijárni és szobáiba zárkózva tölti az unalmas,
                  egyforma napokat: talán fájdalma későbben és nehezebben enyhült volna meg.</p>
					<p>De nyár volt, vidám aratók vágták az aranybuzavetéseket; hegyek s völgyek zöld
                  pompájukban álltak; madarak lepték el a bokrokat; fecskék keringtek az eresz
                  körül; a levegő tiszta, száraz, páranélküli volt; könnyü bárányfelhők uszkáltak az
                  örökké derült égbolton, s Melanie, a vadgesztenyefák hüvös homályában megvonulva
                  jól érezte magát; vagy kitette magát a napsütés édes csiklandozásának, erősödött,
                  fejlett, tele szivta magát életerővel a napsugarakban, mint akármelyik
                  vadvirág.</p>
					<p>Gábor örvendezve vette észre, hogy neje kedve felderül. Szabad idejét mellette
                  töltötte s egy szép nyári alkonyatkor, mikor kis fiuk emléke előttük felmerült, a
                  nő halkan igy szólt:</p>
					<p>- Nem nézted meg, milyen volt?</p>
					<p>Gábor tagadólag rázta fejét. Melanie könnyedén sóhajtott.</p>
					<p>- Anyám azt mondja, hogy fekete haja volt, mint neked s az orra olyan volt, mint
                  az enyém. Szép kis fiu volt. Talán ha megnéztem volna, ugy bevésődött volna
                  emlékezetembe, hogy mindig előttem állana. Sohasem tudtam volna elfelejteni,
                  Gábor. Igy, ha behunyom szememet, semmit sem látok belőle. Szemeim előtt szürke
                  foltok usznak, de kis fiam arczát nem látom sehol.</p>
					<p>Könyben uszó szép szemeit férje arczáról a kéklő hegyek felé forditotta s a
                  messzeségbe nézett.</p>
					<p>A nap még egyszer fellángolt, aztán eltünt a hegyek megett, de utána még nem
                  következett teljes sötétség. Az a fénytelen, bizonytalan világosság jött utána,
                  mely tuléli a napsugarakat s megelőzi az éjszakát. Az az átmeneti állapot, félig
                  világosság, félig homály, mely a fiatal asszony szivében is uralkodott.</p>
					<p>El fog jönni a feledés éjszakája szivére is s kis fia képe örökre eltünik onnét,
                  hogy más érzelmeknek s más bánatnak adjon helyet.</p>
				</div>
				<div type="chapter">
					<head>XXX.</head>
					<p>Az urasszony beváltotta igéretét s szeptember hónap elején Máriával együtt
                  megérkezett.</p>
					<p>Gábor a hivatalban volt s éppen jó hireket kapott: az államtitkár megsugta neki,
                  hogy első osztályfőnökké nevezte ki a császár. Az államtitkár arról is tudott,
                  hogy ő felsége jókedvvel irta alá a legmagasabb kéziratot s mosolyogva tette
                  hozzá:</p>
					<p>- Ebben az emberben nem csalódtam. Meg vagyok vele elégedve.</p>
					<p>Mondanunk sem kell, hogy Gábor ur aranyos kedvében volt s lekötelező nyájassággal
                  fogadta hivataltársainak szerencsekivánatát.</p>
					<p>Az államtitkár ivet köröztetett, melyen a külügyminisztérium hivatalnokait
                  felhivta: este gyüljenek össze egyik előkelő szálloda külön éttermében s
                  ünnepeljék meg az első osztályfőnök ur kinevezését.</p>
					<p>A külügyminiszter melegen szorongatta kezét s abban a ritka kitüntetésben
                  részesitette, hogy őszintén és természetesen beszélt vele, a mi egy nagy
                  diplomatától mindenesetre hallatlan önmegtagadás volt.</p>
					<p>Mikor hazafelé iparkodott, fogatában hanyagul hátradőlve, a köszönéseket
                  mosolyogva viszonozva s jobbra-balra köszöngetve - diadalmas, büszke érzés vett
                  erőt rajta. Azt hitte, minden ember csodálkozva nézi őt, a ki a császári városban
                  rövid idő alatt oly fényes pályát futott meg. Szép női arczok sugárzó
                  pillantásait, megelégedett emberek mosolyát mind a maga számára foglalta le. A
                  mult hetek megpróbáltatásait egészen elfeledte s a jövő ragyogónak, kedvesnek
                  tünt fel előtte.</p>
					<p>- Előttem van még az egész élet, suttogta halkan, a mint fogatja egy fordulónál
                  csak lépésben mehetett előre. Holnap az egész Bécs tudni fogja kinevezésemet.
                  Vajjon mit szólnak hozzá az emberek? Mit szól hozzá Ferrari herczeg, a ki nagyuri
                  kicsinyléssel tekintett rám s kinek örökébe léptem?</p>
					<p>Emelkedését maga is váratlannak találta.</p>
					<p>- Mi okozta azt, füzte tovább gondolatait, hogy ily gyorsan emelkedtem? Mit
                  tettem, hogy az intéző körök figyelme felém fordult? Nem emlékszem, hogy valami
                  nagyon hasznos, vagy nagyon kitünő dolgot cselekedtem volna. Sem okosabb, sem
                  ügyesebb nem vagyok másoknál, miért választottak ki éppen engem? Bizonyosan igy
                  jutnak magas állásba mások is, maguk se tudják hogyan. Az élet nagy folyamában
                  egyik hullám éppen olyan, mint a másik; de az egyiknek szikla van utjában, ez
                  irányából kitér; a másik beleugrik valami mély, feneketlen hasadásba s oda vesz; a
                  harmadik sulyos gabonaszállitó hajó alá jut, s keservesen hordozza tovább; végre
                  van olyan, melyet felsziv a nap, odafent felhő lesz belőle s mint jótékony tavaszi
                  eső száll le a földre, megöntözni a viruló vetéseket. Erről azt mondják, hogy a
                  csillagok közt, a magasban született. De mért jutott neki ez a feladat; mikor
                  egyik hullám annyit ér, mint a másik?</p>
					<p>Kiértek a főutra. A házsorok közt mint szétöntött hangyaboly nyüzsgött az
                  ember.</p>
					<p>Uri fogatok, bérkocsik, omnibuszok rohantak el egymás mellett; lovasok iramodtak a
                  fasorok között; divatos és nem divatos női kalapkák villantak meg a roppant
                  emberáradatban; égő, gunyos, kihivó, nyugtalan, bágyadt, szóval mindenféle szemek
                  tekintettek egymásra; rokonszenv, barátság, gyülölet, szerelem érzelmei
                  keletkeztek az egymásra vetett pillantások hatása alatt.</p>
					<p>És emberek, lovak, házak, fák felett őszi napfény tüze, nyugodt fénye terült el, s
                  mindent megszépitett, a mi utjába került.</p>
					<p>A forrongó élet e hatalmas jelenetei másfelé terelték Szentegyedy figyelmét;
                  gondolatai más irányba tértek.</p>
					<p>A nagyváros minden toronyórája tizenkettőt ütött s minden toronyban delet
                  harangoztak. Az utczai élet, a forrongás, lótás-futás s zürzavar tetőpontját érte.
                  Mint óriási nagy üstökben forralt viz zubogása, olyan zsongás hallatszott
                  mindenfelé a levegőben.</p>
					<p>Szentegyedy végigtekintett a folyton változó, izgalmas képen s elégedetlenül
                  sóhajtott.</p>
					<p>- Szép az élet, szép a hatalom gyakorlata s a hirnév, mondá, de e változó tömeg
                  minden egyes tagjának szivében érdekeltséget kelteni, gondolataikra befolyást
                  gyakorolni, szeretetüket birni: elérem-e én azt valaha? A vagyonhoz, magas
                  álláshoz és családi boldogsághoz hozzá jön-e valamikor a népszerüség, mely után a
                  legjelesebb elmék s legjobb szivek áhitoznak? Leszek-e én a nép kedvencze
                  egykor?... Vagy nem leszek soha?...</p>
					<p>Aztán övéi jutottak eszébe, a kik kápráztató emelkedésének örülni fognak. Ősz
                  anyja, a ki egy alföldi uriházban irogat neki gyöngéd leveleket; unokahuga, ez a
                  szép, kicsit tartózkodó, de mély érzésü leány, a ki őt valamikor szerette, s a ki
                  ma se ment férjhez senkihez!</p>
					<p>Bizony hősünknek nagy kő esett le a szivéről, s lelke mélyéig meghatotta, mikor a
                  Silbermann palota lépcsőházában anyja, s Mária siettek elébe.</p>
					<p>Felesége és anyósa kissé hátramaradtak, hogy ne zavarják a váratlan viszontlátás
                  édes elragadtatását.</p>
					<p>Az urasszony könyek között ölelgette fiát, s nem tudott betelni nézésével.</p>
					<p>- Be megváltoztál, szerelmes fiam, mennyire megöregitett ez a csunya nagyváros,
                  mondogatta, könyei közül rámosolyogva.</p>
					<p>Máriával kicsit feszes volt az első találkozás. Tiszta, átható szemeiből nyájas
                  üdvözlet sugárzott a férfi felé, de mozdulatlanul, leeresztett karokkal állt
                  helyén.</p>
					<p>Aztán észrevéve, hogy az anya őszinte szavai nem lehetnek jó hatással a fiatal
                  asszonyra, a ki mellett Gábor öregebbé lett, halk, kedves hangján igy szólt:</p>
					<p>- Ha három év alatt valamit változtál Gábor, az csak előnyödre történt. Nekem ugy
                  tetszik, hogy megférfiasodtál.</p>
					<p>Vidám beszélgetés közt mult az idő. Az urasszony nem fáradt bele a kérdezgetésbe
                  és fia nézésébe. A társalgás németül folyt, csak Mária és Gábor váltottak egy-egy
                  szót magyarul.</p>
					<p>Az urasszony elmondta, hogy az idén kitünő volt a termés.</p>
					<p>- Ránk is fért, tette hozzá elkomolyodva, mert a német világ alatt elpusztul a
                  magyar gazda jóléte. Minden nap más-más birtok kerül dobra; az adó sulyos, az
                  életmód megdrágult; az emberek nem vállalnak hivatalt; az adófizetést rendszeresen
                  megtagadjuk s aztán a nyakunkra szállásolnak egy század katonát. A ficzkók
                  olyanok, mint egy kiéhezett sáskacsapat: megeszik mindenünket.</p>
					<p>- Te is megtagadod az adófizetést, anyukám? kérdezte a külügyminiszteri
                  osztályfőnök ur s tréfásan megfenyegette ujjával Máriát, a ki mindenféle jellel
                  intette az urasszonyt, hogy nem jó beszédtárgyat választott, hagyja abba.</p>
					<p>- Meg biz én, fiam. Nálunk most legnagyobb ur a zsandár s mindenféle jött-ment
                  cseh fuvolás képviseli a törvényt. Az uri osztály visszahuzódik mindentől, a
                  vármegyeházak be vannak csukva, az egész ország egy nagy siralomház. De ti idefent
                  jobban tudjátok, mit csináltok. Együgyü, öreg asszony vagyok, nem értek
                  hozzá...</p>
					<p>Aztán mintha be akarná bizonyitani, hogy ez nem neki való beszédtárgy s a
                  politizálásnál van neki sokkal kedvesebb foglalatossága: gyöngéden simogatta
                  Melanie arczát és simára fésült fényes haját.</p>
					<p>Lelkecském, nagyon foglak szeretni; az arczocskád ugy a szivemhez szól, hogy nem
                  tudok betelni veled. Sohase kivánkoztál hozzánk? Ne gondold, hogy Egyed a világ
                  másik végén fekszik, s csak a ti Bécsetek ér valamit. Ugyancsak megkötözted egy
                  szines selyemszállal a vad oroszlánt: a fiamat, mert a szülőföldjének feléje se
                  nézett.</p>
					<p>A szülőföld! Bizony ebben a pillanatban felmerült az a Gábor lelkében. Csodálatos
                  világosan látta a nádast, a kanyargó Tiszát, a széles utczáju falvakat s az egyedi
                  uriház csillogó ablakait, széles tornáczát, meg a méhest, melyet Mária oly
                  feledhetetlenné tett előtte.</p>
					<p>Hosszasan nézte a szép, komoly arczot, melyen hiába kereste a rejtett bánat vagy
                  hideg közöny nyomát.</p>
					<p>Szemei nyájasan s szeretettel néztek most is reá, mintha szivét nem érte volna
                  csalódás és mintha nem volna oka megváltozott érzelmekkel tekinteni a férfira, a
                  ki őt minden magyarázat nélkül cserben hagyta.</p>
					<p>Elfogulatlansága s nyugodtsága apránkint eloszlatta Gábor mélységes zavarát;
                  felülkerekedett benne a világfi, a ki kényes helyzetekben feltalálja magát.</p>
					<p>Nemsokára Silbermann fogata állt meg a lépcsőházban. A bankár sietett fel a
                  lépcsőkön s az urasszonyt megölelte, mintha régi ismerősök volnának.</p>
					<p>- Ez aztán kedves meglepetés, mondá mosolyogva. Legközelebb valami csinos birtokot
                  veszünk a fiatalok számára. Jó közel Egyedhez, egy ugrásra az ősi birtoktól. A
                  magyar Alföldről csodás dolgokat hall az ember, szeretnék már alaposan
                  megismerkedni vele. Azt mondják, az egy igen nagy sikság, melyen a Tisza (ugy-e
                  Melanie, a Tisza?) hömpölyög keresztül. Azután hires a gulyása is. Bécsben minden
                  vendéglőben majmolják ezt a nevezetes nemzeti ételt, melybe oly sok paprikát
                  tesznek, hogy majd kieszi az ember szemét. A csikósok a húst a nyereg alatt
                  puhitják és nyersen eszik meg. Azért van a magyarok közt oly sok gyomorbeteg, hogy
                  Karlsbad tele van velük.</p>
					<p>Silbermann ur mindezt aggodalmat keltő komolysággal mondta s valószinüleg nagyon
                  meg lett volna lepve, ha kétségbevonják, hogy legfölebb száz esztendeje lehet
                  annak, hogy Szent István király a keresztény hitre téritette a pogány magyar
                  népet.</p>
					<p>Egyszer csak abbahagyta a magyar Alföldről szóló mély értelmü fejtegetéseit s
                  vejéhez fordult.</p>
					<p>- Fogadd szerencsekivánatomat, fiam, mondá egészen elérzékenyülve, az államtitkár
                  már mondta nekem.</p>
					<p>Észrevette hallgatóinak arczán a meglepetést.</p>
					<p>- Talán még nem is dicsekedtél el vele?</p>
					<p>Felállt s apró tánczlépésekben közeledett veje felé.</p>
					<p>- Ezennel bemutatom önöknek az uj első osztályfőnököt, a Ferrari herczeg utódját.
                  A magyar Alföldnek ezt a legnagyobb nevezetességét elfeledtem.</p>
					<p>Melanie arcza elpirult az örömtől és Silbermanné sirt örömében, csak az urasszony
                  maradt közönyös.</p>
					<p>- Osztályfőnök... mi az? Valami magas állás? Van-e olyan mint nálunk az alispán,
                  hisz apád is az volt három esztendeig.</p>
					<p>Silbermann hangosan nevetett. Az osztályfőnök ur azonban zavarba jött s nagyon
                  elpirult.</p>
					<p>- A császár nevezett ki, itt nem választanak.</p>
					<p>Ez az egyetlen ürömcsepp vegyült előléptetése napján örömeinek szinborába.</p>
					<p>A nép bizalma és szeretete, - erről már ő egészen megfeledkezett. Őt már csak az
                  udvar kegye viszi előre...</p>
					<p>Este, a tiszteletére rendezett lakomán fényes társaság gyült össze egyik előkelő
                  vendéglő külön éttermében.</p>
					<p>A negyedik fogás után felállott az államtitkár és éltette a császárt.</p>
					<p>- Éltetem ő felségét, mondá a többek között, mint a mi államrendszerünk mindenható
                  napját. Tőle jő minden fény, mindenünket neki köszönjük. Az állam minden
                  erőforrásával, főnemeseivel, papságával, hadseregével és szürke polgári
                  osztályával érte van. Pénzeinkre az ő nemes képe és neve van verve.
                  Törvénykönyvünk: az ő fenkölt akarata; alkotmányunk: az ő drága szive;
                  kiváltságunk az, hogy érte meghalhatunk. Add meg a császárnak, a mi a császáré - a
                  szentirás e krisztusi intésében benne van az abszolut monarchia egyedüli
                  jogosultsága. Benne van az is és az Istennek add meg, a mi az Istenné, de a
                  népről, a nép jogairól, a nép uralmáról nincs benne semmi. A nép az állam
                  berendezéséhez, erőforrásához tartozik; kihasználása, értékesitése, müvelése épp
                  oly kizárólag ő felségét illeti, mint az aranybányák fölött gyakorolt felségjog.
                  Isten óvja, Isten áldja ő felségét.</p>
					<p>A felköszöntőt állva hallgatták végig s a szomszéd teremben elhelyezett zenekar a
                  Gotterhaltéba kezdett.</p>
					<p>Szentegyedy fejében különös gondolatok forrongtak, melyekről nem tudott magának
                  számot adni.</p>
					<p>Homályosan érezte, hogy ő, a ki kiváló helyet foglal el azon emberek között, a kik
                  a népről ekként gondolkoznak: valami nagy és végzetes változáson ment keresztül
                  azóta, mióta az egyedi parkban az egész országot temetőhöz hasonlitotta s
                  nagybátyjának nemzete sorsáról oly kétségbeesetten panaszkodott.</p>
					<p>Mi okozta e változást? Hogy lett a bús magyarból a bécsi ballplatz első
                  osztályfőnöke? Mivel érdemelte ki olyan emberek jóindulatát, a kiknek nevén,
                  vitézi tettein, nemzetének vére tapad s a kiket népe halálosan gyülöl?</p>
					<p>Hogy idáig érhetett, nagy utat kellett megtenni. De jobb lett-e ezáltal? Tisztább
                  lett-e szive, nemesebb lett-e gondolkozása, egész valója?</p>
					<p>Többet ér-e atyjánál, a ki kényelemszerető, lusta birtokos volt, a ki helyett
                  felesége dolgozott, de a kit mégis egy magyar vármegye bizalma emelt az alispáni
                  székbe?</p>
					<p>Ezek a gondolatok még erősebben rohanták meg otthon, mikor ágyában feküdt s a
                  fényes, holdvilágos őszi éjszaka ablakához csalta.</p>
					<p>Kinyitotta az ablakot s kikönyökölve a palota udvarára nézett.</p>
					<p>Az ablakok már mind elsötétedtek; az udvar koczkakövei gyöngén fénylettek; a fák s
                  az épület éles, fekete, árnyékot vetettek; egy-egy elkésett járókelőnek lépése
                  hangzott be az utczáról, aztán elcsendesült minden.</p>
					<p>Szentegyedy azon gondolkozott, - s maga is megdöbbent e gondolattól - hogy mindaz
                  a fény, gazdagság, hatalom, magas állás, melyért Máriát s faluját feláldozta;
                  édes, szép felesége, a ki iránt oly változó és érthetetlen érzelmekkel viseltetik;
                  kis fia, a ki szivüket egy pillanatra közelebb hozta egymáshoz s a ki azóta már
                  bizonyára elporladt, mint egy korán leszakadt virág: - mindez megéri-e az értük
                  hozott áldozatot?</p>
					<p>Boldogabb lett-e azóta, mióta otthonról eljött?</p>
					<p>Csodálatos, hogy a boldogság kérdését mindeddig nem vetette föl s a boldogság
                  fogalma akkor merült fel lelkében, mikor Mária nyugodt arcza, aranyos fejecskéje,
                  hosszu idő mulva ujra egy födél alatt volt vele.</p>
				</div>
				<div type="chapter">
					<head>XXXI.</head>
					<p>Melanie nem titkolhatta, hogy Mária szép, nagyon szép leány s oly csodálatos,
                  öntudatos nyugodtság van egész valójában, mely nagyon elüt az ő idegességétől,
                  változékonyságától, pillanatnyi hangulatoknak alávetett érzékeny természetétől.
                  Azt is észrevette, hogy férje nagyon jól érzi magát szép unokahuga társaságában s
                  néha a legkomolyabb államügyekről is elbeszélget vele. Mintha kicserélték volna:
                  Gábor ur vidám, derült volt mindig. Szokott férfitársaságát, a klubokat
                  elhanyagolta; a hölgyeket elkisérte mindenüvé; résztvett apró bevásárlásaikban s
                  a hivatalos órákat nem egyszer megröviditette a kedvükért. A szellemes, jókedvü,
                  szeretetreméltó gavallér volt ujra, a ki - egyszer, nagyon régen - Melanie szivét
                  rohamosan meghóditotta s néhány rövid, de édes hónapig boldogsággal elárasztotta.
                  Maga Silbermann is figyelmével halmozta el a fiatal leányt, Silbermanné pedig
                  valósággal bálványozta, mert oly egyszerü, nyugodt és önfeláldozó volt, mint ő.
                  Csak az özvegy urasszony hordozta tenyerén menyét s Melanie most nem unta, hogy
                  mindig a fiáról beszélt neki. Elmondta egész élettörténetét; gyermekkora
                  pajkosságait, ifjukora szilajságát; megmutatta a himzett ingecskét, melyben járni
                  tanult és siró kaczagással számolt be eleséseiről, mikor megenni való ingadozás
                  közt billent fel az „európai egyensuly.”</p>
					<p>Ezek az együgyü, elfogult és végtelenül ismétlődő történetek most nagyon
                  érdekelték Melaniet, nem tudott betelni velük.</p>
					<p>E történetekből egy - szerető anyasziven átszürt történetekből - lassankint
                  eszményi alak bontakozott ki, a kibe Melanie napról-napra jobban belészeretett.
                  Örült neki, hogy férje oly kedves gyermek volt; diákcsinyjeit megtapsolta;
                  érdeklődéssel követte első fellépését az életben és veszedelmes kiváncsiságot
                  érzett, behatolni jogászkorának szerelmeibe, ebbe a büvös, örökre elszállt tavaszi
                  homályba, melyben nincs még bántó, éles világosság, csak sejtés, bizonytalanság,
                  elmosódó alakok.</p>
					<p>Hanem ennél a pontnál az urasszony mélyen hallgatott. Azokról ő nem tud semmit,
                  talán nem is voltak soha; és ha voltak, ki emlékeznék rájuk? Ki tartaná számon a
                  szivnek ama könnyen lehulló, rövidéletü virágait, melyekből nem lesz gyümölcs?
                  Különben Gábor mindig zárkózott volt nőkkel szemben. Talán sohasem tetszett neki
                  leány Melanien kivül. Mert Mária unokahuga.</p>
					<p>Hanem ez a fiatalasszonyt nem elégitette ki. Sohasem hitte volna el magáról, hogy
                  oly szenvedélyes kiváncsisággal fog valaha kutatni elmult érzelmek után, melyek
                  nyomtalanul tünnek el s melyekhez különben sincs joga.</p>
					<p>Féléjszakákon eltöprengett rajta, kinozta magát vele: tetszett-e férjének valaki
                  Márián kivül és Mária előtt? Mert azt bizonyosra vette, hogy Mária nagyon
                  tetszett.</p>
					<p>A változás, melyet férje életmódjában és lelkiállapotában észrevett,
                  nyugtalanitotta. Attól tartott, hogy a régi varázs feléled s a két sziv lángja
                  ujra összecsap. Aggódva ügyelte magaviseletüket, beszédjükben kereste a rejtett
                  értelmet, ellenőrizte mosolyukat és Mária halk, szivigható nevetése
                  balsejtelmekkel töltötte el.</p>
					<p>Talán keletkező féltékenysége okozta, vagy vetélytársnőjét akarta kinozni vele:
                  egy idő óta feltünően gyöngéd volt férjéhez, s magát a szigoru illemszabályokon
                  tultéve, nem egyszer csókolta meg férjét Mária előtt. Gábor nem sejtette, mi megy
                  végbe neje lelkében, s boldogan viszonozta szerelmeskedéseit. Mária himzése fölé
                  hajolt, vagy az ablakon nézett ki. Gábor egy izben azt mondta neki:</p>
					<p>- Mióta itt vagy, még a feleségem is jobban szeret. Olyan vagy, Mária, mint a
                  tavasz: körülted megenyhül a levegő, és lombfakadásra és virágnyitásra ingerled
                  szivünket.</p>
					<p>Melanie kissé erőltetve nevetett és férjét bolondos poétának nevezte. Mária
                  elpirult, csak az urasszony akart hosszasabban válaszolni.</p>
					<p>- Mária tavasz, kezdé, de Melanie gyümölcshozó nyár...</p>
					<p>Ezzel menten el is rontotta a társaság kedvét. Melanienak eszébe jutott kis fia,
                  szerelmük drága gyümölcse és keservesen sirt. Az urasszony abbahagyta mondókáját
                  és minden módon jóvá akarta tenni hibáját. Két tenyerébe vette a menye édes kis
                  arczát és hizelgő szavakat suttogott neki. Elnevezte galambjának, lelkemadtának,
                  gyönyörü szentjének s mindennek, a mi szép és kedves dolog eszébe jutott.
                  Biztatta, hogy lesz még gyümölcs a fán. Ezt oly komolyan mondta, hogy fia
                  szemében mosoly jelent meg, Melanie könyei meg felszáradtak. Csak Mária nézett ki
                  az ablakon s a tüvel megszurta a kisujját. Egy csepp piros vér bugygyant ki
                  utána.</p>
					<p>Melanie nem szerette, ha Gábor és Mária a szentegyedi ősi házról beszéltek; a
                  kanadai nyárfákról, a méhesről s a holt Tiszáról, mely a parkot beszegte. Azt
                  hitte, ott minden virágzásba borult bokor szerelmi emlékükkel van tele.
                  Képzeletében szinte látta, a hogy a verőfényes utakon járkálnak s a leány karcsu
                  árnyéka a gyepszőnyegre vetődik. Vagy belenéznek a kutba s a hüvös, nyugodt
                  mélység egymás mellett tükrözi vissza nevető arczukat.</p>
					<p>Gyötrő bánat fogta el, ha arra gondolt, hogy férje és Mária éveken keresztül egy
                  házban laktak; egy fedél alatt álmodoztak egymásról, egy asztalnál ültek, együtt
                  járták be a mezőket és a kakukfü illatát elhozták magukkal a fiatal nyirfaerdő
                  tisztásaiból. Vasárnap egy templomba jártak, egy padba ültek s az ifju, szive
                  mélyéig megrendülve a büvös szoknyácska véletlen érintésétől, félszemmel megleste
                  a leány imakönyvét, melyből férjhezmenetelért imádkozott...</p>
					<p>Egyszer már nem állhatta többé s az urasszonyhoz fordult.</p>
					<p>- Kedves anyám, mondja csak, nem kérte még meg Máriát senki?</p>
					<p>- Senki.</p>
					<p>Az urasszony tovább kötött, nagyon ügyelve, nehogy egy szemet eltéveszszen.</p>
					<p>- Mária nagyon szép és jó, mért nem kérték meg a kezét?</p>
					<p>- Nem volt kedve férjhez menni. De hisz ráér.</p>
					<p>- Szép pár lett volna belőlük.</p>
					<p>- Kiből? (Mégis eltévesztettem egy sort, milliomadta!)</p>
					<p>- Hát Gáborból, meg Máriából.</p>
					<p>Az urasszony felnézett kötéséről, még a pápaszemét is feljebb tolta az orrán.</p>
					<p>- Micsoda bogár motoszkál a fejecskédben, leányom?</p>
					<p>Aztán ismét kötése fölé hajolt és szorgalmasan dolgozott tovább.</p>
					<p>A nagy, fojtó csendben Melanie mély sóhajtása hallatszott.</p>
					<p>Az urasszony összehajtogatta kötését, egy kötőtüvel átszurta s letette. Azután
                  felállott és a fiatal asszonyhoz lépett.</p>
					<p>- Baba, mivel szeliditetted meg az oroszlánt, az én fiamat? Boldogság tölti el
                  anyai szivemet, mert nagyon szeretitek egymást. Az is igaz, hogy Gáborból nagy ur
                  lett, s még többre viheti. Esze van hozzá, a kollégiumban mindig első diák volt.
                  Mégis én jobban szeretném, ha lejönnétek az áldott magyar földre, a hol Gábor
                  atyái éltek s gazdálkodtak. Öregszem, édes szivem, a szentegyedi birtok fiatal
                  gazdáját várva-várja. Én nem akarom akadályozni fényes pályátokat, de tartsd
                  eszedben, hogy az ősi házban rátok vár egy öreg asszony és számlálja a perczeket,
                  a mig gyermekei érte jönnek.</p>
					<p>Melanie félrehuzta a szájacskáját.</p>
					<p>- Tudom, galambom, te a nagyvároshoz vagy szokva. Nem szántó-vető ember
                  feleségének születtél; nehezedre esnék a palotátok erkélye helyett a szentegyedi
                  falusi ház ablakából nézni a világ folyását; untatnának a nádasok, az egyhangu
                  sikság, a béka-hangversenyek, s a hajnalban tülkölő kanász. Hanem ha a férjed
                  szivét meg akarod tartani, ha egészséges gyermekeket akarsz nevelni és késő
                  öregségedig vidáman élni, akkor hagyjátok itt ezt a nagy kőtömlöczöt s jöjjetek a
                  szentegyedi hársfák alá.</p>
					<p>Az urasszony gyöngéden, hizelegve beszélt, s Melanie haját simogatta.</p>
					<p>- Én boldogságommal, férjem szerelmével, gyermekeimmel ragyogni akarok, válaszolta
                  a fiatal asszony, s nem rejtőzném el velök az Isten háta mögé, valami kis faluba.
                  De ha férjem nem szeret többé, ha megcsal, ha boldogtalan leszek, akkor lemegyek
                  Szentegyedre, hogy kisirjam magamat s elrejtőzzem a világ szeme elől...</p>
					<p>Igy beszélt. Bensőleg azonban erős elhatározás támadt benne, hogy Máriának férjet
                  keres, hogy igy a szép leányt, akinek a Gábor szive felett titkos hatalma van,
                  elteszi láb alól.</p>
					<p>Ezen az éjszakán képzeletben végig futott minden férfiismerősén, aki házasulandó
                  legényember.</p>
					<p>Egyet sem talált köztük olyant, aki Máriát örökre meghóditaná. Csupa üres,
                  képzelgő, unalmas szalonbutorok voltak az ő férfiismerősei, akikért ő Gábornak még
                  a kisujját sem adná oda. Hát Mária miért adná?</p>
				</div>
				<div type="chapter">
					<head>XXXII.</head>
					<p>Egy délelőtt Brentán Henriket jelentették be Melanienak. Megörült neki. Fiatal,
                  gyermekképü, szőke ur állt vele szemközt, Egyiptus forró napjától bronzszinüvé
                  égetve, kifogástalanul öltözve, monoklival szemeszögletében és szegfüvel
                  gomblyukában.</p>
					<p>Barátságosan rázták meg egymás kezét és egymásra mosolyogtak.</p>
					<p>- Hát magát micsoda szél hozta Bécsbe? Hol járt, rossz ember, két álló
                  esztendeig?</p>
					<p>A fiatal ur szelesen levágta magát az egyik fotelre és hófehér, ragyogó fogait
                  mutatta.</p>
					<p>- Képzelje, a papa Egyptomba küldött, valami énekesnő miatt. Én a szerelem
                  számüzöttje voltam. Az az átkozott forró éghajlat ugy elsütötte a rózsás arczomat,
                  hogy beállhatnék a maga szalonjába bronz-státuának.</p>
					<p>- Nekem bizony nem kellene. Hanem tudja mit, beállitom én magát a Mária szobájába
                  eleven udvarlónak.</p>
					<p>- Ki az a Mária?</p>
					<p>- Látszik, hogy Egyptomban járt, nagyon elmaradt a világtól. Mária a Gábor
                  unokahuga.</p>
					<p>- Hát az a Gábor kicsoda?</p>
					<p>- A férjem. Azt se tudja, hogy férjnél vagyok?</p>
					<p>A fiatal ur sóhajtott.</p>
					<p>- Ez a gyászjelentéssel jutott Kairóba. Éppen az alkirály estélyén ujságolta az
                  osztrák konzul, a ki magának titkos imádója. Az egész mulatságomat elrontotta
                  vele. Azóta mindig az ön kedves arcza kisért mindenüvé s a gulák alatt, a Napoleon
                  mondását utánozva, igy szóltam az utitársaimhoz: e gulák csucsáról a Silbermann
                  Melanie szép arcza néz le reánk.</p>
					<p>Melanie jókedvüen elkaczagta magát.</p>
					<p>- Maga bolondos, nincs nekem kétezer éves arczom, se nem vagyok bebalzsamozott
                  egyiptusi király-kisasszony.</p>
					<p>- Na a bókjaimmal mindig szerencsétlenül járok. De szó a mi, szó, én nem veszek
                  észre kegyeden semmi változást. Arcza, járása, nevetése, hangja, - mindene a régi;
                  még a termete is olyan leányos! A férjéről sokat beszélnek az emberek.</p>
					<p>- De talán nem rosszat?</p>
					<p>- A hogy veszszük. Azt mondják, hogy jó hivatalnok, jó szónok, jó családpapa...
                  csupa unalmas tulajdonságok. S a mi unalmas, az rossz.</p>
					<p>A szép asszony ellenállhatatlan vágyat érzett megveregetni annak a szőke tacskónak
                  a pelyhes arczát, mely olyan volt, mint egy hamvas, üde őszi baraczk.</p>
					<p>- Hát magának milyen tulajdonságai vannak? Milyen férj válnék önből? Mert tudja
                  meg, én kivetettem önre a hálómat s meg akarom fogni a Mária részére.</p>
					<p>Brentán Henrik felugrott s egész közel állt meg a szép asszony széke mellett.</p>
					<p>- Itt vagyok, fogjon meg, a papa ugyis azt mondta, hogy megbüntet, a mért
                  Egyptomban annyi pénzét elvertem. Meg akar házasitani ő is. Br!... ha már meg kell
                  lenni, behunyt szemmel és habozás nélkül beleugrom, mint a hogy a jéghideg tengeri
                  fürdőbe szokás.</p>
					<p>- Igen, de Mária nagyon szép, nagyon okos és nagyon válogatós.</p>
					<p>- Hát hiszen akkor nincs baj. Szépnek elég szép vagyok én is. Okos nem vagyok, de
                  két okos sok volna egy háznál. Ami a válogatást illeti, hát az az ő dolga. Annál
                  jobban fog esni hiuságomnak, ha ő nagysága mégis engem választ.</p>
					<p>Melanie kezét nyujtotta.</p>
					<p>- Tehát szövetségesek vagyunk. A jelszó: Mária. Jőjjön, bemutatom mindjárt. Ön
                  igen érdekes ezzel a kölcsönvett bronzarczával.</p>
					<p>Megindult vele, hogy Máriát valahol felkeressék...</p>
					<p>E naptól fogva Melanie mindenáron azon volt, hogy Máriát s a szőke kamaszt
                  összehozza. Annyit elért, hogy Brentán ur kezdte megszokni azt a kellemes
                  gondolatot, hogy őt azok a magasabb hatalmak, a kik a halandó emberek sorsát
                  intézik, Mária boldogitására hivták vissza Egyiptomból. A szép asszony táplálta
                  ebbeli hitét és cseppenkint öntötte szivébe a szerelem édes mérgét. Homályos
                  czélzásokat ejtett; kedvező kommentárokkal kisérte a kedves leány minden
                  mozdulatát s elejtett szavát; ha a fiatal ur csüggedni kezdett, nagy
                  leleményességgel s szeretetreméltó furfanggal vigasztalta. A férfinak elszántnak
                  kelt lenni, mondogatta, s nem szabad megijednie a maga árnyékától. Ha ő Henriknek
                  volna, megtermett, vállas, sugár, kékszemü, rózsásarczu, szőke Brentán Henriknek -
                  akkor Mária szivét rohammal venné be.</p>
					<p>- Én is bevenném dünnyögte a szerencsétlen udvarló, de ha nem tetszem neki.</p>
					<p>- Az lehetetlen.</p>
					<p>- Én is abban a hitben voltam eddig, de mit tegyek, ha egyszer nem ismeri fel az
                  értékemet? Egész kincsesbánya vagyok, ugy-e Melanie? De ha nem kellek neki!</p>
					<p>- Menjen, válaszolta a nő bosszusan, magát hiába küldte a papája Egyptomba: olyan
                  hideg a szive, mint a jégverem. A lángoló keleti napsugár csak az arczát és nyakát
                  aranyozta meg, de nem járta át a szivét.</p>
					<p>- De hisz csupa láng vagyok, nem látja? Ugy égek, mint egy felgyujtott
                  csipkefüggöny!</p>
					<p>- Ej! ugy ég maga, mint a rózsaszinlámpa Mária hálószobájában; ha egyet fujnak rá,
                  elalszik. Ha igazi tüz volna, belekapna a Mária lenge öltönyébe s megégetné a
                  kevély hideg szivét.</p>
					<p>A rózsaszin lámpáról való hasonlat jó volt arra, hogy Brentán úrban egy egész
                  sereg epedő, bolondos, képtelen gondolatot ébreszszen. Megesküdött, hogy az
                  ostromot elszántan fogja folytatni.</p>
					<p>- Mondja csak őszintén, kérdezte szövetségesétől, ha maga után sóhajtoztam volna
                  annyit, mint a szép Mária után, belém szeretett volna?</p>
					<p>- Bizonyára.</p>
					<p>- Akkor hát...</p>
					<p>- Semmi „akkor hát”. Ez nincs benne a szövetséglevelünkben. Hanem tudja mit, ön a
                  dolgát nem rendszeresen csinálja. Vezessen naplót a napi eseményekről: jegyezze
                  fel imádottja minden legkisebb szavát.</p>
					<p>- Nagyon gyönge az emlékező tehetségem.</p>
					<p>- Szellemes emberek közös sorsa.</p>
					<p>- Attól tartok, hogy szavait nem hiven jegyzem meg magamnak.</p>
					<p>Ettől a naptól kezdve Brentán ur naplóforma jegyzeteket vetett papirra a Máriával
                  folytatott beszélgetésekről. Mikor már két-három hétig szorgalmasan irta naplóját,
                  elhozta Melanienak, hogy olvassa el s mondjon őszinte véleményt róluk.</p>
					<p>- Ha elég biztatót talál benne, akkor holnapután szerelmet vallok neki, igy szólt
                  és izgatottan szivta papirszivarját.</p>
					<p>Melanie az elegáns kötésü füzetkéből ezeket olvasta.</p>
					<p>„Jelek.
               </p>
					<p>Sohasem vettem észre rajta az izgatottság s érdeklődés legkisebb nyomát, ha
                  egyptomi utamról beszéltem. Pedig nagyon is élénken kiszineztem a
                  tigrisvadászatokat, a hol életem veszélyben forgott, de a melyekben sohasem vettem
                  részt személyesen... A multkor krokodilushoz hasonlitottam s mikor ő megütődve
                  pillantott rám, szellemesen mondám: igen, mert sem azt, sem önt nem fogja a golyó.
                  Persze én a szerelem lövegeire gondoltam, melyeket ragyogó két szememben
                  hordok...</p>
					<p>...Elmondtam a gulákról szóló hasonlatomat, csakhogy a Melanie arcza helyett az ő
                  arczát helyeztem a piramisok csucsára, nem tiltakozott a mumiák társasága ellen,
                  mert vannak fiatal élőhalottak is - mondá....</p>
					<p>....Arról beszélgettünk, hogy a nő meg tudja különböztetni a valódi szenvedélyt az
                  álvonzalomtól.</p>
					<p>- Önben csak egy igazi szenvedély van, mondá, szenvedélyesen szereti magamagát. No
                  meg Egyptomot, tette hozzá s a könnyezésig kaczagott rajta. Ugyan mit
                  nevethetett?</p>
					<p>....Felhoztam, hogy az életnek egy titkos értelme van: lemondani. Igen, válaszolt
                  ábrándosan, ön is lemondott az énekesnőjéről Egyptomért.</p>
					<p>Fel nem foghatom, mért emlegeti mindig ezt a boldogtalan országot? Hát azt honnan
                  tudja, hogy énekesnő miatt küldött utazni a papa?</p>
					<p>...Egyptom nagyon érdekli, mindig arra tér vissza; sohasem engedi, hogy egyébről
                  ennél érdekesebb dologról, pl. szerelmünkről beszéljek vele. Az igaz, hogy
                  hasonlataimat mindig ez elátkozott országból veszem. A multkor Memmon szobrához
                  hasonlitottam magamat, a ki zöngésével üdvözli a fölkelő napot. Azóta
                  zengő-lézengő szobornak hiv, de szivéből a napsugaras szerelem előtörni nem
                  akar.</p>
					<p>...Sokat beszéltem neki a Kleopátra függő kertjeiről, a hol a hires királynő Cézár
                  hódolatát fogadta. E büvös, szép asszony, a ki a szeretőit a karpereczeivel
                  változtatta, nagyon imponál nekem. Ő azzal szakitotta félbe áradozó beszédeimet,
                  hogy ezekre a történelmi dolgokra ő már nem emlékszik, de nekem még friss
                  emlékezetemben lehetnek, hiszen az iskola küszöbét nemrég léptem át.</p>
					<p>Az ő nézete szerint Kleopátra egy szörnyeteg, a ki a királyok szerelmére méltatlan
                  volt. Az pedig, hogy ruganyos, fehér mellére kigyókat bocsátott: szemérmetlen és
                  nőietlen halál.... Ujból Kleopátra jött elő. Mária azt mondta, hogy a cézárok a
                  szerelemben rendszerint rosszul választanak. S ezt a cézárok szivük vérével
                  fizetik meg. Ugy emlékszem, hogy Mária a nagyeszü embereket hivja cézároknak. Az
                  én vadászkutyámat is ugy hivják...</p>
					<p>...Ma szerencsés napom volt, nem kivánta, hogy Egyptomról beszéljek. Elmondtam,
                  hogy Szentegyedy Gábort, az udvarnál megbecsülik. Azt állitják, hogy még nagy
                  szerep vár rá, s ő a jövő embere. A császár sokat tart felőle. Bizonyára pompás
                  hangejtéssel mondhattam el mindezt, s a hangomban volt valami megható csengés,
                  mert a jégkisasszony szemei ragyogtak és álmodozva nézett reám.</p>
					<p>...Egész délután Magyarországról mondott el jellemző dolgokat. Biztositott, hogy a
                  magyarok már nem puhitják a nyers hust nyereg alatt, s a keresztény vallást régen
                  felvették.</p>
					<p>A Melanie férje régi magyar családból való, s jobban tenné, ha, mint valamennyi
                  őse, hazáját szolgálná. Én azalatt arról gondolkoztam: ne valljak-e valahára
                  szerelmet neki? Valószinüleg arra akart előkésziteni, hogy az év egy részét ebben
                  a vad országban töltöm el vele - ha tudniillik férje leszek.</p>
					<p>...Leginkább két dologról társalgok vele: vagy Egyptomról, hogy oldalát fogja a
                  nagy nevetéstől; vagy Szentegyedyről s akkor mélységes komolyság vesz rajta erőt.
                  A Melanie férjének folytonos emlegetésében ravasz számitás rejlik: halálra akarom
                  untatni vele. Azt akarom, hogy égő szomjuság fogja el kellemesebb és mulatságosabb
                  dolgokért: értem. Hanem sokáig tartja magát. Ugy tesz, mintha ez az örökösen
                  egyhangu téma érdekelné; de csak úgy tesz. Alig várom, hogy megereszthessem az
                  aranyesőt: a bennem felgyült, fénylő, csábitó szerelmi szavakat....”</p>
					<p>Mikor Melanie eddig jutott a Brentán Henrik naplójának olvasásában, meg volt
                  ijedve nagyon. Hiszen ez a boldogtalan udvarló azon fáradozik, hogy Mária még
                  jobban beleszeressen Gáborba. Egy udvarló, a ki mindig vetélytársáról beszél, a
                  kivel ugyis tele van az imádott nő szive, lelke!</p>
					<p>Haragudott magára, hogy ilyen ügyefogyott szövetségessel akarta elforgatni Mária
                  szőke, aranyos fejecskéjét! Ilyen szánalomraméltó gavallérral, a ki imádottját
                  krokodilushoz hasonlitja s a ki tele van egyptomi sötétséggel. Boszusan dobta el
                  a bársonyba kötött könyvet s a megütődött fiatalemberhez igy szólt:</p>
					<p>- Meggondoltam a dolgot. Tulajdonképpen az én rokonom egyszerü falusi nő, a ki nem
                  méltó arra, hogy oly szellemes és hires világfi, mint ön, vele foglalkozzék.</p>
					<p>- Oh! kérem, az nem tesz semmit. Ha feleségem lesz, őt is magammal viszem
                  Egyptomba, világlátott lesz, ő is.</p>
					<p>- Nem, nem, édes Henrik, az öntől tulságos nagy áldozat volna. Különben is rokonom
                  kijelentette, hogy ön egy kitanult csábitó és szivében, mint a kutba dobott kövek,
                  sok szép asszony emléke fekszik eltemetve. Egyptomba is a rossz lelkiismeret
                  üldözte önt s a szegény kis énekesnő majd meghalt szerelmi bánatában.</p>
					<p>A szőke, széles vállu, kamasz önhitten mosolygott. Nehézkesen, kihivóan ringatta
                  felső testét a kutból felhuzott, vizzel telt veder lassu mozgásával.</p>
					<p>- Nem vagyok Isten, a megtörtént dolgokat nem tudom meg nem történtté tenni.
                  Szivemben sok szép nő arcza van, igaz, de az nem az én hibám.</p>
					<p>- Kigyó, mondá a fiatal asszony tréfásan s megfenyegette rózsás ujjával a férfit,
                  keressen magának más áldozatot; az én kis szürke, falusi verebem nem önnek
                  való.</p>
					<p>Brentán Henrik sóhajtott és szemeit kaczéron forgatta. Azután szerényen, halkan
                  igy szólt:</p>
					<p>- A felelősség önt terheli; hogy a szegény szép kis leány szive nyugalmát
                  felzavartam, annak kegyed az oka. Én holnap Egyptomba utazom s minden
                  életveszélyes tigrisvadászatban részt veszek. De engedje meg, hogy őszintén
                  kimondjam: egy tigris távolról sem oly kegyetlen, mint ön, Melanie, a ki elnézte,
                  hogy egy ártatlan, kedves hajadon szivében be nem teljesülhető reményeket
                  ébreszszek...</p>
					<p>Meghajtotta magát és magasan feltartott, leányos szőke fejével eltünt a sárga
                  selyem ajtófüggönyök között.</p>
				</div>
				<div type="chapter">
					<head>XXXIII.</head>
					<p>Ebben az évben hosszu, meleg ősz volt. A Silbermann-család egész napokat töltött
                  kint a nyaralóban, mert az urasszony nem szerette Bécset.</p>
					<p>- Csak az utolsó verőfényes napon hagyjuk itt a falut. A fiam itt jobban ráér
                  velem foglalkozni és én nem vagyok a bécsi lármához szokva. A mi százéves
                  nyárfáink árnyéka hivesebb ugyan s a Duna itt nincs oly széles, mint a mi Tiszánk
                  az egyedi kertek alatt, de azért itt is jól elvagyok. Azután meg Mária arcza
                  megsoványodott és meghalványodott kissé: ez a szabadon járó szél javára
                  szolgál.</p>
					<p>Igy hát maradtak. Brentán Henrik az utazás előkészületeivel volt elfoglalva,
                  emiatt a hölgyeket nagyon elhanyagolta; a szinét se látták napokon keresztül. Más
                  udvarlójuk nem akadt, a napok egyhanguan és csendesen folytak le, egyik sem hozott
                  változást, egyik sem vitte előre történetünket.</p>
					<p>Egyik délután, mikor az urasszony lepihent és az egész ház csendes volt, Melanie
                  csolnakázni hivta Máriát. Nagyszélü szalmakalapot tettek fel, könnyü, világos
                  ruhába öltöztek. A nyárilaktól egy kőhajtásnyira folyt a Duna; a meder árnyékban
                  volt, csak itt-ott látszottak világos foltok, a hol az égbolt tükrözött. A távoli
                  hegyek nyugodt, sötét kékségéből egyes nagyobb foltok váltak ki: tisztások, a hol
                  a fiatal, szüz erdő le van tarolva. A fákról már hullanak a levelek, s e fák mégis
                  oly kedvesek, oly kerekdedek, oly szép az idomuk, nem látszik meg az őszi
                  pusztulás rajtuk. Néhol lehántott fatörzsek fehérlenek. Az erdőszélben fekvő házak
                  felett könnyen, szinte vidáman száll fel a füst. Az anyaföld hajlásai, az
                  ösvények, keritések, bokrok - mind oly tisztán látszanak! Egy sor karcsu nyárfa
                  sima héjja fénylik a napsütésben. Nem hallatszik más hang a habok locscsanásánál,
                  a melyek a kikötött csolnak oldalához ütődnek.</p>
					<p>Beültek a csolnakba, eloldozták a partról és evezni kezdtek.</p>
					<p>Melanie a vidéket nézte.</p>
					<p>Fekete vonalak huzódnak lefelé a hegyoldalban. A hegycsucson felhők függenek; a
                  balkéz felől elterülő lapályon, a nagy messzeségben, néhol csak füstfoltok árulják
                  el a falut.</p>
					<p>A halmok élein, az utakon és keritéseken vörhenyes világitás; az égen kékesszürke
                  és narancsszin felhők váltakoznak; alattuk fénylő utat tör magának a napsugár,
                  ráesik egy-egy házra, halomra, vagy friss őszi szántásra, megszépül tőle
                  minden.</p>
					<p>Melanie az utolsó két hét alatt szerelmi cselszövénybe ártotta magát, kitartó
                  udvarlásra csábitott egy fiatal embert, részese volt titkának, osztozott
                  reményeiben és az izgató, bübájos játék nyomot hagyott hátra lelkében. A hős azóta
                  utban van Egyptom felé, de a helyzet egy hajszállal sem változott. Mária és Gábor
                  szerelmének veszedelme még mindig feje fölött függött. Szivében az érzések és
                  aggodalmak oly zavarosan kóvályogtak, mint a föléje boruló őszi égbolton a felhők
                  és szinek, és egész valója ugy remegett valami közelgő, nagy veszedelem
                  előérzetétől, mint alattuk a folyó, melyet erős hullámzásba hozott a csónak
                  nyomása s az evezők gyors mozgása.</p>
					<p>Szó nélkül haladtak vagy ötven ölnyire, mikor Melanie beszüntette az evezést s a
                  csolnak megállott.</p>
					<p>- Kössünk ki annál a keskeny homokzátonynál. Nincs rajta más, mint nehány füzfa s
                  egy elhagyott csőszkunyhó.</p>
					<p>- Menjünk!</p>
					<p>Ujra meginditották csolnakukat s partra szálltak. Akkor látták, hogy füzfán és
                  omlatag kunyhón kivül volt ott még egyéb is, egy rajzolgató fiatal
                  huszártiszt.</p>
					<p>Melanie boszusan huzta félre szájacskáját.</p>
					<p>- Azt hittem, hogy magunkban leszünk, s jól kibeszélhetjük magunkat. Ugy szerettem
                  volna egyedül lenni veled.</p>
					<p>A tiszt felpillantott rajzáról, s kezét hanyagul sapkájához emelte. Halványarczu
                  barna férfi volt, fekete szemeiből, fáradt vonásaiból jéghideg egykedvüség
                  látszott. Rövid pillantást vetett a hölgyekre, aztán ujra belemerült munkájába.
                  Fel se nézett többé.</p>
					<p>Melanie rosszkedvüen pillantott körül. Végre meglátott egy széltől ledöntött
                  füzfa-törzset, melyen kényelmes ülés esett. Megfogta Mária kezét s komoly arczczal
                  a ledöntött füzfához vezette.</p>
					<p>- Jőjj, édes szivem, kérdezek tőled valamit.</p>
					<p>Hirtelen feléje fordult és erősen, sokáig farkasszemet nézett vele. Mária
                  nyugtalanul várta, hogy beszéljen.</p>
					<p>- A tacskó Kairóba utazott. Nem tetszett neked? S egyáltalán volna oly férfi,
                  Gáboron kivül, a kit méltónak találnál magadhoz?</p>
					<p>A támadás oly váratlanul jött, hogy nehány másodpercz kellett hozzá, mig Mária
                  felocsudott kinos meglepetéséből. Arcza fehér lett, mint a fal és fogait
                  összeszoritotta, hogy el ne sikoltsa magát, mint a sziven lőtt madár. Mégis
                  látszólag nyugodtan válaszolt.</p>
					<p>- Mit is akartál avval a... Meglátszott, hogy alkalmas szót keres, avval a fiatal
                  emberrel? Esztelen beszédekkel alkalmatlankodott nekem. Azt mondta, hogy te
                  bátoritottad; homályosan czélozgatott rá, hogy hiu reményeket ébresztettél benne,
                  az én nevemben. Erre nem hatalmaztalak fel s mint vendégedet, megkimélhettél
                  volna annak a folytonosan Egyptommal bajlódó urnak a tolakodásától.</p>
					<p>Mindezt hidegen, harag és szenvedély nélkül mondta, de a Melanieban hetek óta
                  forrongó keserüség ellenállhatatlanul kitört szivéből.</p>
					<p>- A vendégjog nemcsak engem kötelez. Én sem hatalmaztalak fel, hogy álmatlan
                  éjszakákat, tépelődést, bánatot okozz nekem. Kiméletet vársz tőlem? hát te
                  kiméltél engem? Mióta egy fedél alatt alszom veled, a pokol minden égő kinját
                  érezem. Nincs egy nyugodt pillanatom; minden örömem meg van mérgezve; szemeitek
                  ragyogását kémlelem mindig, s az ajkatokon megszülető mosolyt; az egymásra
                  gyakorolt delejes hatás lealázó jeleit. Mindent tudok. Mikor Gábor elvett, - akkor
                  is szivében hordozta képedet. És te is szereted őt, hiába van olyan gőgös, fehér
                  márványarczod! Bizony büszke lehetsz a bünös szerelemre, melynek lángját nem tudod
                  eloltani!</p>
					<p>Mária megpróbálta, hogy a szenvedélyétől elvakult nőt félbeszakitsa; attól
                  tartott, hogy őrültségében olyan dolgokat fog mondani, a miket egy egész élet késő
                  megbánásával sem lehet majd helyrehozni; de Melanien szokatlan ingerültség vett
                  erőt. Arcza lázas pirban égett, tekintete elhomályosodott, ajka felcserepesedett,
                  és nagyon nehezen vett lélekzetet.</p>
					<p>- Te vagy az egyetlen nő, a kitől féltem őt. Szégyen nélkül bevallhatom neked,
                  mert nem tartom nagy dicsőségnek, ha egy asszony egy leánytól félti az urát. Annál
                  rosszabb a leányra nézve... Mióta itt vagy, Gábor olyan, mintha kicserélték volna.
                  Ő maga mondta, hogy tavasz vagy, a kitől virágzásba borul minden. Gyönyörüséges
                  virágzás, mondhatom, egy házas ember szivének másodvirágzása!</p>
					<p>Erőltetve nevetett, aztán még hozzátette:</p>
					<p>- Most már ujjonghatsz diadalodnak. Gábor téged szeret, s engem a féltékenység
                  őrülésbe hoz. Feltártam előtted szivem minden tátongó sebét. Engem csak a
                  pénzemért vett el. Az aranyaimat lépcsőnek használta: azon jutott fel oly magasra.
                  Még azt is megtette, hogy a hivatalbeli elődjével udvaroltatott nekem. Egy vén
                  emberrel, a kinek az udvarnál nagy befolyása volt. Mondd el ezt neki. Hadd tudja
                  meg, hogy szivébe láttam; hadd gyülöljön meg ezért a tisztánlátásomért!...</p>
					<p>Önkivületben beszélt már, mint a hagymázos beteg. Mária tiszta szivében undor és
                  szánalom küzködött. Ő se volt angyal, nem volt emberfeletti erényekkel felruházva:
                  az undor győzött a szánalom felett.</p>
					<p>- Gyáva! mondá hangosan és hátat forditott neki. Karcsu alakja csakhamar eltünt a
                  füzfák lehajló ágai között. A katonatiszt még akkor is nyugodtan rajzolgatott. Nem
                  is sejtette, mily szenvedélyes jelenet folyt le, nehány lépésnyire tőle a két nő
                  között. A Mária könnyed lépésére feltekintett s meg volt lepetve, mikor a szép
                  leány megszólitotta.</p>
					<p>- Kifáradtunk az evezésben uram, lekötelezne, ha beülne csolnakunkba s hazavinne
                  bennünket. Ott lakunk abban a nyári lakban, nincs messze innen.</p>
					<p>Napernyője hegyével a Silbermann-villára mutatott.</p>
					<p>A katonatiszt udvariasan meghajolt, sarkantyuját megpengette kissé és bemutatta
                  magát. Nemsokára mind a hárman a csolnakban ültek.</p>
					<p>Az idő nagyon megváltozott. A hegyek teteje tiszta volt, de a sikon, a
                  szakadásokban, a Dunán köd feküdt. Olyan volt e köd, mintha valami mozdulatlan,
                  szürke, mély vizekből emelkednék ki; alul sürübb volt, felfelé mindjobban
                  ritkult; aztán felszállt a völgyből, a hegyekre vette magát s az előbb tiszta
                  csúcsok egyenkint tüntek el az általános szürkeségben.</p>
					<p>Mária mozdulatlanul ült helyén, még csak a fejét sem forditotta Melanie felé. Ez
                  egészen kimerülve nézte a ködöt, szégyen, mardosó önvád kinozta; még maga sem volt
                  tisztában fellépése eredményével, csak érezte, hogy közte és Mária közt mindennek
                  vége van s hogy a mit tett, abban nem volt sem szivjóság, sem okosság, sem
                  becsületesség. Válságot idézett fel fejére; meggondolatlanul és készületlenül járt
                  el s ha Gábor megtudja a dolgot, beláthatatlan bonyodalmak állanak elő.</p>
					<p>Ferenczi Kálmán, a katonatiszt, nem csodálkozott a két hölgy magaviseletén, minden
                  figyelmét az evezés vette igénybe.</p>
					<p>Melanie szórakozottan nézte a katonatiszt egykedvü, merev arczát, ragyogó fekete
                  szemeit, hetyke sipkájának aranyzsinórzatát. A köd ugy leereszkedett körülöttük,
                  hogy három lépést alig láttak előre.</p>
					<p>A kiállott nagy izgatottság után a fiatal asszony didergett és fázott könnyü
                  ruhájában.</p>
					<p>- Valjon mi fog történni? Mi lesz velem és Máriával e rettenetes nyiltság után?
                  Nyugodtabb s boldogabb vagyok-e mint azelőtt? Egyáltalán mit nyertem vele?</p>
					<p>Ezek a gondolatok váltakoztak elméjében; szeretett volna sirni.</p>
					<p>- Hiába volt minden, suttogta, a viz folyását nézve, még csak el sem árulta magát.
                  Miért volt mindez?</p>
					<p>De a köd lassanként egészen felszállt. A lejtők felett könnyü párák függtek,
                  nehány rozsdás, vörhenyes folt mutatta, hol nyugodott le a nap.</p>
					<p>Mária szép arcza, kedves karcsu alakja olyan volt a növekvő homályban, mintha
                  márványból volna. Meg se mozdult.</p>
				</div>
				<div type="chapter">
					<head>XXXIV.</head>
					<p>- Nem tudom, Máriát mi lelte? igy szólt egy reggel az urasszony fiához. Bécsi
                  tartózkodásunk határozottan ártott neki. Elfogta a honvágy, s nehány nap óta
                  folyton hazatérésről beszél.</p>
					<p>- Nem szeret velünk lenni, válaszolta Szentegyedy, s türelmetlen mozdulattal tolt
                  félre egy politikai röpiratot, mely a magyarországi viszonyokat birálta s arra a
                  következtetésre jutott, hogy 1848-ban eljátszotta jogait a nemzet és azóta
                  meghóditott föld.</p>
					<p>- Ne légy oly igazságtalan Mária iránt. Ő nagyon boldog, hogy láthatott titeket;
                  de a fiatal leányok mindig hagynak otthon valakit, a ki a szivüket haza húzza.</p>
					<p>Szentegyedy összerezzent.</p>
					<p>- Tetszik valaki neki?</p>
					<p>- Tudja Isten, felelte az urasszony és türelmetlenül töltötte ki Mária és Melanie
                  teáját, ez az én kislányom nagyon tartózkodó. Otthon csak jégkisasszonynak hivják.
                  Pedig öregszem, fiatal gazda kellene a házhoz...</p>
					<p>Félénken mondta ezt és pápaszeme alul meleg ragyogással sugárzott szeme egyetlen
                  fiára. Az nem értette el. El volt vakulva pályája sikerétől s a dicsőség merev,
                  aranyos szeme ellenállhatatlanul vonzotta. Nem értette el a szemrehányást, a mi
                  az öregasszony beszédében rejtezett.</p>
					<p>- Hát jégkisasszonynak hivják? No, majd eljő az ő napsugara is és a kis
                  jégkisasszony felolvad. A kit férjéül választ, az boldog ember lesz.</p>
					<p>Álmodozva nézett anyjára. Azt hitte, hogy ez a vonzó fehér hajtól beszegett arcz
                  most mindjárt átmelegszik egy kedves gondolattól s azt fogja felelni: mért nem
                  vetted el? neked szántam, neked neveltem, neked fejlett oly széppé, mért nem
                  lettél hát te az a boldog ember?</p>
					<p>Ezt várta Gábor, de az urasszony egy szóval se mondott olyasmit, sőt nagyon
                  ügyesen Melaniera tért át.</p>
					<p>- Tavaszkor jöjjetek haza. Szeretnék a menyemből magyar asszonyt nevelni. A
                  halvány arczocskája majd kipirul ott és jobban megtelik a vékony termete. Ez a ti
                  nagyvárosi életmódotok nem tetszik nekem. Örökös izgatottságban és
                  nyugtalanságban éltek. Jobb falun élni, Gábor, az ősöktől örökölt földet
                  müvelve...</p>
					<p>Erre az egy tárgyra gyakran visszatért. Az ősi birtok sorsa szivén feküdt nagyon.
                  Mi lesz belőle, ha a fiatal örökös még sokáig Bécsben él? A fényes állás, melyet
                  fia a császári városban visel, elmulhat egy éjen át, mint a füst s mint a köd; de
                  az édes anyaföld nem szalad el még az unokák lába alól se s jólétet, tekintélyt,
                  polgárjogot ad. Az egyedi birtok szépen elszántott dülői felülmulták az urasszony
                  szemében mindazt a magas állást, hirnevet, hatalmat és dicsőséget, a mit emberek
                  adnak s emberek elvehetnek. Egy évi jó termés többet ér az udvar kegyénél.</p>
					<p>Fia figyelemmel hallgatta az urasszony fejtegetéseit s tiszteletből nem mondott
                  ellent neki.</p>
					<p>Azon törte az eszét, hogy ki lehet az, a ki után unokahuga haza vágyakozik? Ki
                  lehet az, a kinél, otthonhagyta a szivét?</p>
					<p>Hiába dobott ki Gábor ur három-négy évet az életéből: még most sem tudott
                  egykedvüen a szemébe nézni annak a természetes kérdésnek, hogy Máriát ki veszi
                  el?</p>
					<p>Mintha még mindig joga volna e drága lényhez s mintha volna beleszólása abba, hogy
                  sorsát ez az édes, tiszta, jó nő kinek a sorsához köti!</p>
					<p>Azzal nyugtatta meg magát, hogy neki kötelessége Mária élete felett őrködni; neki
                  kötelessége megakadályozni, hogy Mária ne növelje azon boldogtalan asszonyok
                  számát, a kik hitvány, rossz férfiak kezére jutnak.</p>
					<p>Ezalatt Melanie Ferenczi Kálmánnal kilovagolt. A fiatal, tehetséges huszártiszt, a
                  ki a vezérkarhoz volt beosztva, csaknem mindennapos vendége lett a
                  Silbermann-palotának. Kitünő lovas hirében állt s Melanie, mint az a hirtelen
                  meggazdagodott családok gyermekeivel gyakran megesik, nem tudott jól
                  lovagolni.</p>
					<p>Mióta a nyárilakban a végzetes összeütközés történt köztük, a fiatal nő
                  szenvedélyesen kereste a szórakozást, Mária sehova se ment vele: az őszi
                  futtatások, a szinházak premier előadásai nála nélkül folytak le. Melanie ellenben
                  mindenütt ott volt, látszólag mindenütt jól mulatott, de szivében tompa, elnyomott
                  harag forrongott; magaviselete mind szabadabb és merészebb lett; a közvélemény
                  itéletére nem sokat adott és férjét czélzatos, csipős, maró beszédekkel és
                  érthetetlen megjegyzésekkel ostromolta.</p>
					<p>Nagyon sértette hiuságát, hogy Mária előtt féltékenységet árult el. Szivesen
                  elengedett volna néhány évet életéből, ha ezt a dolgot meg nem történtté tehette
                  volna. Máriával szemben nem tudta, hogy viselje magát és égő türelmetlenséggel
                  várta, hogy ennek a nyomasztó, bizonytalan helyzetnek akármily áron vége
                  szakadjon.</p>
					<p>Most, a hogy az áttetsző őszi ködben a fiatal tiszt mellett lovagolt, jól érezte
                  magát. Egyenesen maga elé nézett, mig lova szélsebesen futott a nedves tarlón; az
                  épületeket és fákat mintegy fátyolon keresztül látta; néhol vadászokat pillantott
                  meg s kopók harsány csaholása ütötte meg fülét. Emberi és állati hangok tompán
                  hangzottak a ködben; ha olykor oldalvást nézett, a komoly, kissé unott arczu
                  huszártisztet látta, a ki csak a lovak mozdulatára ügyelt és a ki néha egész
                  nyersen figyelmeztette a lovaglásban elkövetett hibákra.</p>
					<p>Egyszer csak kikanyarodtak az országutra, s a deszkakemény töltésen iramodtak
                  tovább. A ködben emberi alakok mozogtak, s gyászos éneklés hallatszott egészen
                  közel. Temetéssel találkoztak. Elől két ministráns gyerek lépdelt, fekete
                  lobogóval; négy ember görnyedve hozta az egyszerü, festett koporsót; utána jött a
                  siránkozó család, a rokonok, az ismerősök, a kik megadták az elhunytnak a
                  végtisztességet és kikisérték testét a temetőbe. Végül a pap jött, ősz férfi,
                  elfásult, közönyös arczczal, mint a ki rég megszokta a halál s a szomoruság képét,
                  mint a hogy más ember megszokja a lovaglást, a tánczot, az örömeket.</p>
					<p>Melanie lova megugrott és a fiatal asszony elfödte szemét keztyüs kezével.</p>
					<p>- Forduljunk vissza. Hisz ez irtóztató!</p>
					<p>Ferenczi Kálmán nyugodtan forditotta meg lovát s csakhamar messzire elhagyták a
                  szomoru menetet. Csak a harang kondulása hangzott sokáig utánuk s Melanie még
                  akkor is hallotta, mikor már a mindjobban sürüsödő ködben néma csend volt
                  körülöttük a földön és a levegőben.</p>
					<p>A fiatal asszony méla és szótalan lett. A meghalás gondolata ugy hozzáillett a
                  ködhöz, mely szép, karcsu alakját körülfogta!</p>
					<p>- Szörnyü a halál, suttogta s mélyen elgondolkozott...</p>
					<p>A huszártiszt megsimogatta lova nyakát, azután rövid, éles tekintetet vetett a
                  nőre.</p>
					<p>- Kérem, fogja rövidebbre a zablát. A lónak csak az erős kéz imponál. A mi a
                  meghalást illeti, nincs abban semmi különös. Nekünk katonáknak minden pillanatban
                  el kell készülni rá. Elesni roham közben, mikor előttünk hullámzanak az ellenséges
                  lovasság sorai, mikor a ló nekivadulva, forgószél gyanánt visz előre bennünket,
                  mikor a kivont kardok elénkbe villámlanak s mi önkivületben, szilajul rávetjük
                  magunkat az ellenségre és letapossuk a mi élő elénkbe kerül: ilyenkor elesni
                  gyönyör. Nem is érezzük a halálos sebeket, melyeken keresztül elfolyik vérünk.</p>
					<p>Egykedvü, fekete szemében mámoros öröm fénylett, arcza megszépült, egész alakja
                  kiegyenesedett.</p>
					<p>Melanie csodálkozva nézett reá s azt gondolta, hogy szép lehet ez a férfi, ha
                  szivére rászáll a mindenható szerelem.</p>
					<p>Az ut hátralévő részén katonadolgokról beszélgettek.</p>
					<p>- Hivatásból vagyok katona, mondá a huszártiszt, máshoz én nem értek. Költők, nagy
                  emberek, a müvészet alkotásai nem érdekelnek. Én lovakat és embereket oktatok. A
                  kaszárnya négy fala: az én világom addig terjed. De a nagysád férjét
                  nagyrabecsülöm; ő diplomata és ezek az urak készitik elő a háborut; ők keverik a
                  boszorkányüstöt, melynek égő tartalmát aztán a kellő pillanatban végigöntik egész
                  Európán. Micsoda nagy égés támad utána; ezt az égést csak a mi vérünkkel lehet
                  oltani.</p>
					<p>Távol volt tőle az irónia, a katona a diplomatának őszinte tisztelője.</p>
					<p>Azután apró kaszárnya-történeteket beszélt el. Furfangos csinyeket, melyeket
                  katonái szürke polgárokkal követtek el. A polgárokról nem nagy szeretettel
                  beszélt. Nem tudnak élvezni s nem tudnak parancsolni. Életük folyása oly ostoba és
                  az unalomig egyszerü, hogy a legutolsó káplárja sem cserélne velük. Semmi
                  változatosság, semmi izgalom, semmi váratlan fordulatok. A költők, müvészek,
                  hires irók - azokról nem beszél. Az az egy bizonyos, hogy nem csatoltak
                  területeket az anyaországhoz. A világ állóviz, szükséges, hogy katonák és háboruk
                  felzavarják, megfrissitsék mozdulatlan, lusta hullámait.</p>
					<p>Melanie érdekkel hallgatta. A miket a huszártiszttől hallott, azok előtte uj,
                  ismeretlen dolgok voltak. Még senkitől sem hallotta, hogy egy „sneidig”
                  huszártisztecske a világ háztartásában többet ér a koszorus irónál s halhatatlan
                  költőnél. Fogalma se volt arról, hogy a farkasok és husevő állatok tudománya: az
                  élők elpusztitása, többet ér Galilei minden elméleténél.</p>
					<p>Az is sokat tett, hogy ezeket a különös dolgokat egy fiatal huszártiszt mondotta
                  neki, aki egyenesen üli meg ugrándozó lovát, s a kis sapka aranyzsinórja alól
                  ragyogó pillantásokat vetett reá.</p>
					<p>Mikor hazaértek, a lovaglástól felüdülve, kipirult arczczal, fénylő szemekkel
                  lépett be Melanie a szalonba, ahol az egész család összegyült.</p>
					<p>Szentegyedy neje elé sietett s a huszártisztet barátságosan üdvözölte.</p>
					<p>- Jó, hogy jöszsz, Melanie, Mária el akar menni, mondd meg neki, hogy nem
                  engedjük.</p>
					<p>Melanie nem értette, mi történt lelkében. A helyett, hogy örült volna
                  vetélytársnője elmenetelének, szivesen marasztalta.</p>
					<p>Mária meglepetve nézett rá. Azután tekintete Ferenczi Kálmánon akadt meg. Érdekes,
                  halvány arczával, szemének nyugodt, biztos pillantásával, karcsu termetével és
                  csinos, zsinóros egyenruhájával arra volt hivatva, hogy könnyelmü asszonyok szívét
                  sebesebb dobogásba hozza.</p>
					<p>Azután futólag rátévedt szeme unokafivérére. Ez a szép, komoly, mélabús arcz, mely
                  szivének első álma volt: fájdalmat okozott neki. Nem azért volt nő, hogy észre ne
                  vegye a mély hatást, melyet eljövetele Gábor lelkére gyakorolt. Nem azért volt nő,
                  hogy meg ne lássa: Melanie szeszélyessége és felületes lelke nem teheti tartósan
                  boldoggá a férfit, a kinek ő egész lelkét ismeri.</p>
					<p>Szomoruan mosolygott.</p>
					<p>- Haza kell mennünk. Már régen vagyunk itt. Nemsokára leesik az első hó s nálunk
                  vadászatok lesznek. A mi vendégszerető házunkra a vadászok biztosan számitanak;
                  nem volna illő csalódásba ejteni őket.</p>
					<p>Elfordult s az ablakhoz lépett. Gábor utána ment s megfogta kezét.</p>
					<p>- Nem mondod meg nekem, ki az a szerencsés fiatal vadász, a kinek bánatot okozna,
                  ha a szentegyedi házat üresen találná? Nem mondod meg?</p>
					<p>Halkan, elfogultan mondta ezt s hangja és keze - Máriának legalább ugy rémlett -
                  reszketett.</p>
					<p>A leány rá nézett s meg kellett fogódznia, hogy el ne essék. Minden ereje
                  elhagyta, arcza fehér lett, mint a hó, melyben Szentegyedy Gábor képzelete egy
                  fiatal, szép vadász kedves nyomait látta. Tekintete tele volt szemrehányással s
                  édes, kicsi szája vonaglott, mintha sirni akarna.</p>
					<p>Aztán lecsillapodott, de semmit sem felelt.</p>
					<p>Ezalatt Melanie a huszártiszthez fordult s rámosolygott.</p>
					<p>- Ugy-e, holnap ujra kilovagolunk? - kérdé és dallamos hangjából valami őszinte
                  öröm érzett ki...</p>
					<p>A huszártiszt meghajolt és sarkantyui gyöngén összeütődtek. Aztán egykedvü
                  arczával a társasághoz fordult s lováról beszélt.</p>
					<p>- Az apja Forever volt, most négy éves. Jól betanitottam; a lovakkal tudni kell
                  bánni. Nincs az a szilaj csikó, a melylyel ne birnék. Van valami bennem, a mi
                  imponál nekik.</p>
					<p>Kicsit kényesen ringatta felső testét s fekete bajuszát pödörgette.</p>
					<p>Gábor Máriával foglalkozott, se nem látta, se nem hallotta, mi történik körülötte.
                  Még mindig a fiatal vadászról beszélt, a Mária édes szivecskéjének titokteljes
                  lakójáról.</p>
					<p>Kint mind sürübb köd ereszkedett le a császári városra; a márványlépcsős,
                  márványoszlopos paloták eltüntek a novemberi ködben; a fogatok, lótó-futó emberek
                  olyanok voltak, mint a „büvös lámpa” képei, a falra vetett mozgó árnyékok.</p>
					<p>És ebben a sürü ködben Szentegyedy Gábor nem látta, hogy a Mária fiatal vadásza
                  most is csak ő. S valahányszor az egyedi rétekre az első, csillogó hó leesik,
                  Mária lelkében mindannyiszor feltünik egy régi kép. Az unokafivére emléke, a ki
                  térdig érő nagy csizmában meglábolja a havat, s kutyájának fütytyentgetve,
                  visszafordul az uri lak egyik ablaka felé, mely mögül Mária boldogan, szerelmesen,
                  szivrepesve, sokáig, nagyon sokáig utána néz.</p>
				</div>
				<div type="chapter">
					<head>XXXV.</head>
					<p>Bécsben mindenki a nagy jégünnepre készült. Mint a futótüz terjedt el, hogy a
                  császár is ott lesz, s vele az egész udvar. A rendezőség, melynek élén néhány
                  előkelő főur állott, mindent megtett, a mi tőle telt, hogy az ünnep minél
                  fényesebb legyen. Melanie, a ki ezen a télen sokat mulatott, ezüstös öltözetet
                  csináltatott ez alkalomra, melyben majd a görögtüzzel és szines lámpákkal
                  megvilágitott jégpályán olyan lesz, mint egy valóságos, élő jégcsap.</p>
					<p>A feldiszitett jégpálya el volt lepve korcsolyázókkal, a bejáratnál dideregtek a
                  rendezőség tagjai, mig kivül az utczákon ezernyi nép szorongott, hogy lássa és
                  szivéből megéljenezze az uralkodót.</p>
					<p>Két katonai zenekar fujta a „Gott erhalte”-t, mikor a kint felriadó ujongás
                  hirdette, hogy ő felsége fogata jő. Az aranyozott kerekü, elegáns zárt kocsi, mely
                  elé két hófehér ló volt fogva, szélsebesen közeledett. A bakon zöld tollbokrétás
                  vadász ült, a borotvált arczu, elhizott kocsis háromszegletü kalapjában annyi
                  önérzettel hajtotta a lovakat, mintha a meg-megujuló örömujongás neki szólt
                  volna.</p>
					<p>A császár kocsija után még hat udvari fogat jött, mindenik elé két-két hófehér
                  angol ló volt fogva. A menetet az udvari csendőrség egy szakasza zárta be, térden
                  felül érő lakkcsizmákban, hófehér nadrágban, rézzel kivert tollbokrétás
                  sisakban.</p>
					<p>A császárt hadsegédje kisegitette, egy pillanatra megállt az uralkodó s kedves,
                  kék szemeit körülhordozta a rivalgó néptömegen. A felséges nép szivből eredő,
                  zajos üdvözlete jól esett neki. Katonásan köszönt s nyájasan hajtotta meg a nép
                  felé fejét. A bejáratnál a rendezőség s a miniszterek várták. A felség mindenkit
                  megszólitott s mindenki számára volt egy kedves szava. A ki előtt megállt, az
                  fejét mélyen meghajtva és szemeit a földre függesztve válaszolt kérdésére. A
                  külügyminiszterrel kezet fogott, Szentegyedyvel hosszasabban társalgott.
                  Családjáról kérdezősködött és a magyarországi viszonyokról. A fiatal osztályfőnök
                  okos, szabatos feleleteivel meg volt elégedve, ruganyos lépésekkel ment tovább. A
                  hosszu beszélgetés nagy feltünést keltett és nem egy magasrangu katona és
                  udvaroncz sápadt el az irigységtől.</p>
					<p>Mindenkinek feltünt a császár jókedve. Az ismerős hölgyekkel az idei farsangról és
                  örömeiről szólt.</p>
					<p>- Reményünk van, mondá a franczia nagykövet nejének, hogy az önök tánczolását nem
                  zavarja meg a háboru.</p>
					<p>Egy másik főrangu hölgynek tréfásan mondá:</p>
					<p>- Ne féljenek, tisztjeimnek nem lesz a télen sürgősebb foglalkozása, mint önöket
                  tánczoltatni.</p>
					<p>Ő felsége megnézett mindent, megtekintette a diszitéseket, a pavillonok
                  berendezését, a táncztermet és legmagasabb megelégedésének adott kifejezést a
                  látottak felett.</p>
					<p>Aztán egész kiséretével ujra hintóba szállt, s a népsokaság örömujongása,
                  kendőlobogtatása és egetrázó rivalgása között, azon az uton, melyen jött, a Burgba
                  hajtatott.</p>
					<p>Szentegyedy Gábor ma borongós hangulatban volt, bár a felség kitüntető figyelme
                  jól esett neki.</p>
					<p>Szórakozottan hallgatta egy ujságiró megjegyzéseit, a kinek nézetein máskor
                  szivéből kaczagott.</p>
					<p>- Mi ez? mondá a tekintélyes ujságiró, a ki beszéd közben „csendes lázadó” volt,
                  de ujságczikkei tüskön-bokron követték a kormányt, mért volt ez a nagy mámor,
                  mely az embereken erőt vett? Győzelemhir jött a porosz csatatérről? Vagy egy üdvös
                  törvényt hirdettek ki talán? Megenyhült a gazdasági válság? Közel van a nemzeti
                  boldogulás? töröm rajta a fejemet erősen.</p>
					<p>Szavai ingerültek voltak, de egyetlen mozdulattal sem kisérte beszédét. Két kezét
                  a frakkja zsebébe dugta s oly sebesen hadart, mintha betanult szerepét mondaná
                  el.</p>
					<p>- Ez éljenek, ez indulatos mozdulatok, e mozgékony arczok, ez a hév... ez a sok
                  elpazarlott erő egyszóval, mely nagy nemzeti munkát végezne, ha most
                  esztergályozna, kovácsolna, sütne-főzne, bőrt gyártana, ültetne, gondolkoznék:
                  mért cserélte fel e hasznos munkát e haszontalan kiabálással? Mért hagyta oda
                  boltját a füszeres; s ott, az a vörös orru kis ember, nini, hisz az szegény
                  kézmüves és öt gyermeke van. Ez erőpazarlást valami nagyszerü czél, a birodalom
                  életbevágó érdeke kivánja és menti talán?... Mert otthon öt kis száj ma éhezni
                  fog...</p>
					<p>Bevégezte mondókáját s félénk mosolylyal odább állott.</p>
					<p>- Szajkó, mormogta hősünk halkan s unottan ásitott lezárt klakkja oltalmazó
                  árnyékában.</p>
					<p>Ebben a pillanatban a külügyminiszter intette magához.</p>
					<p>- Jöjjön, mon cher ami, járjunk egyet a jégpálya körül.</p>
					<p>Tiszteletteljesen nyitottak nekik utat. Nemsokára a park elhagyottabb részéhez
                  értek. Az inasok utánuk hozták prémes felöltőiket, dideregve bujtak belé. Leültek
                  egy fapadra, mely fölött egy nyomoruságos kőolajlámpa égett. Előttük nyujtózkodott
                  az egész jégpálya; vig zsibongás, töredékes párbeszédek, csengő leánynevetés
                  hallatszott, sőt hallották a jégen végigszántó aczélkorcsolya halk
                  pendülését.</p>
					<p>Fel-fellobbanó görögtüz, a piros, kék és sárga lámpák egymásba vegyült fénye
                  deritette fel az éjszakát; a hold felkelt s ezüstös, halvány sugarai elöntötték a
                  tájat.</p>
					<p>Hóval födött fák és hóval födött utak vakitó fehéren ragyogtak a holdfényes téli
                  éjszakában; a sötétkék égboltot, a beszélgetők feje fölött, tiszta fényü csillagok
                  százezre lepte el.</p>
					<p>A bejárat előtt, a távozó vagy megérkező fogatok lámpái ide-oda mozogtak.</p>
					<p>- A császár jókedvü, kezdte ő nagyméltósága, akit az elragadó téli tájkép nem
                  érdekelt, mit beszélt önnel?</p>
					<p>- A családomról kérdezősködött.</p>
					<p>- A háboru el van határozva, mon cher ami! A jövő tavaszkor kezdődik a táncz.</p>
					<p>- De hisz a felség a békéről szólott?</p>
					<p>- Igen, de csak az asszonyokkal. Ön birja a császár bizalmát. Régóta ismeri
                  önt?</p>
					<p>- Igen, felelte hősünk és mélységesen hallgatott az olaszországi találkozásról, a
                  hol életét mentette meg az uralkodó. Szive mindannyiszor csordultig megtelt
                  hálával, valahányszor ez a régi történet eszébe jutott.</p>
					<p>A miniszter felhajtotta télikabátja hódprémes gallérját és szivarra gyujtott,
                  aztán hosszu hallgatásba merült. Végre ujra megszólalt.</p>
					<p>- Közölni akartam önnel a nagy titkot. Ön is sokat dolgozott e nagy munkában - a
                  háboru előkészitésében. Én e háborutól várom Ausztria világhatalmi állásának
                  tavaszi megujulását. Katonailag készen vagyunk, a szövetségek nagy része meg van
                  kötve, Napoleon szabad kezet ad nekünk. Most már nincs egyéb hátra, mint tavaszig
                  huzni-halasztani a diplomácziai döntést. Poroszország ereje veszedelmesen megnőtt;
                  ugy kell vele tenni, mint a bibliabeli Sámsonnal: le kell vágni a haját.</p>
					<p>Azután ő nagyméltósága ujabb hallgatásba merült, fázósan huzódott hódprémes
                  télikabátjába, s fogatáért küldte titkárát, a ki harmincz lépésnyire fagyoskodott
                  tőlük.</p>
					<p>Szentegyedy lekisérte a minisztert, mélyen meghajolva bucsuzott el tőle. Lassu
                  léptekkel, elgondolkozva jött vissza a mulatság tüzpontja felé. Lépése alatt
                  könnyedén ropogott a friss hó, a holdfényben uszó jégtáblák, a hóval boritott fák,
                  a csillagos égbolt lecsillapitották nyugtalanságát. De nem sokáig tartott. A nagy
                  ujság, a mit vele a külügyminiszter közölt, égette lelkét. Hiusága, önzése,
                  dicsőségvágya ki lehetett elégitve: egy nagy háboru szálai az ő kezében futnak
                  össze.</p>
					<p>A miniszter maga mondta: neki is nagy része van e háboru előkészitésében. Csak
                  ujjával kell megérinteni a diplomáczia gépezetét, hogy a gondosan lerakott tüzakna
                  Poroszország alatt felrobbanjon. A mitsem sejtő világ feje fölött kinyitják a
                  Pandora-szelenczét, hogy kiáradjon belőle a földre minden nyomor és szenvedés...
                  Olyasmit érzett, hogy ő más embernél mégis csak több ember: egy birodalom
                  romlásának és megalázásának veszedelmes titkát rejtegeti lelkében.</p>
					<p>Belépett a bálterembe, hol már javában folyt a táncz.</p>
					<p>A hölgyek nehéz drága selyemruháit, ragyogó ékszerüket és ékszerüknél fénylőbb
                  szemüket, a mélyen kivágott ruhaderékből kiszolgáló fiatal, szüzies vállakat
                  elfásulva nézte. Hová lenne vidámságuk, széles jókedvük, kaczagásuk és
                  tánczolásuk, ha tudnák az ő rettentő titkát: a fejük fölött függő háborut?</p>
					<p>Tekintete nején akadt meg, a ki Ferenczi Kálmánra nevetett szétterjesztett
                  strucz-tollas legyezője mögül.</p>
					<p>A szép asszonynak állandó kisérője, hüséges árnyéka ez az egykedvü huszártiszt.
                  Mióta Mária hazament, kitartóan udvarol Melanienak, Gábor nem féltékeny rájuk.
                  Azok az idők elmultak, mikor még a vén, köszvényes Ferrari herczeg is gyötrő
                  nyugtalanságot tudott okozni neki. A szerelem régen elhagyta szivét, s felesége
                  becsületében nem kételkedik; hát hadd mulassanak, ha kedvük tartja.</p>
					<p>Egy idő óta azonban sok czélozgatást, sok kétértelmü beszédet, temérdek rejtett
                  gunyt kell elszenvednie. A társaságban zajt ütött a huszártiszt kitartása s a
                  Melanie kaczér magaviselete. Gábor már rég forgatta fejében, hogy a mulatságnak
                  végét szakitja, bár nem látott benne egyebet, egy fiatal nő s egy fiatal férfi
                  plátói természetü barátságánál.</p>
					<p>Igy azonban lemond tervéről. Engedi őket, hogy ifjuságuknak örüljenek. Hadd
                  tánczolják ki és hadd nevetgéljék ki magukat a - tavaszig.</p>
					<p>A nagy ember, az országok ügyeinek intézője, a mindenható külügyminiszteri
                  osztályfőnök, a ki egy rettenetes háboru végzetes titkát hordozza magával, ebben a
                  pillanatban arra gondol, hogy a felesége udvarlója huszártiszt, a ki a tavaszkor
                  kitörő nagy háboruban könnyen a csatatéren hagyhatja fiatal életét.</p>
					<p>Talán nem is sejtette, hogy hova sülyedt, mikor ily nagy háboru iszonyu
                  koczkázatai és eredményei közül a legkisebbre gondolt: egy fiatal élet
                  elpusztulására, mely neki utjában állott.</p>
					<p>Ezalatt Melanie fáradhatatlanul keringőzött tovább és szeme állhatatosan, mohón
                  kereste a huszártiszt fekete, nyugodt szemét.</p>
				</div>
				<div type="chapter">
					<head>XXXVI.</head>
					<p>Az 1866-ik év márcziusa elkövetkezett. Ausztria megkötötte a szövetségeket, Cseh-
                  és Morvaországban erős hadat vont össze. Poroszország hasonló katonai
                  intézkedésekkel felelt s a márczius végén tartott osztrák minisztertanács
                  elhatározta, hogy a dolgot diplomácziai jegyzékváltás tárgyává teszi; e
                  jegyzékváltás végén ott volt a háboru.</p>
					<p>Szentegyedy Gábor résztvett e minisztertanácsban s avval volt megbizva, hogy
                  puhatolja ki Magyarország hangulatát, mely Deák vezérlete alatt az 1848-iki
                  jogalapról lelépni nem akart.</p>
					<p>Az osztályfőnök ur meglepő hireket kapott: Magyarország óhajtja s alig várja a
                  háborut. A háborupárt jól felhasználta ez örvendetes tudósitásokat. A háboru
                  népszerü, mondák, még a magyarokban is feltámadt hajdani vitézségük és hüségük
                  emléke; az az érzés hatja át őket, a mi nagyapáikat csodálatos erőfeszitésre
                  lelkesité Mária Terézia idejében. A forradalom elvesztette talaját; a Rákóczyak
                  és Kossuthok kora örökre letünt.</p>
					<p>Magát Szentegyedyt is meglepte honfitársainak magaviselete. Rég nem járt otthon;
                  régóta nem tette már kezét a nemzet szivére; ifjukori emlékei meghalványodtak; a
                  hajdani lelkesedés lángja, a nemzeti ideálok szeretete rég kihült lelkében. Ugy
                  volt, mint a fa, melyet idegen talajba ültetnek át; gyökerei nem függenek többé
                  össze az édes anyafölddel.</p>
					<p>Mégis, mikor a háboru már el volt határozva, józansága és becsületessége
                  felülkerekedett. A vita hosszu volt, bár a vélemények meglehetősen megegyeztek; de
                  nem hallott egyetlen igaz érvet sem, mely lappangó kételyeit eloszlatta volna.</p>
					<p>A minisztertanács után a nyárilakba kocsizott, hol a lakás még zárva volt, a
                  függönyök le voltak eresztve, az ablaktáblák szorosan be voltak zárva. Kint a
                  parkot már gondozták, a fákat tisztogatták, hogy - mint az öreg kertész mondta -
                  olyanok legyenek, mint a kisasszonyok: tiszták és kedvesek. Az orgonabokrokat
                  egyenesre nyirták, itt-ott gyümölcsfákba nemes galyakat oltottak; az utakat
                  gereblyézték; a rózsatőket kibontogatták téli szalmagúnyájukból; a megmetszett
                  szőlőtőke ágaiból, mintha az ág könyeznék, kibuggyant a fanedv.</p>
					<p>Szentegyedy leült egy fapadra és mélázva nézte az ébredező tavasz munkáját ágak
                  növésében, rügyek képződésében; a megenyhült levegő édes csiklandozása forrásba
                  hozta vérét; a mély csendben csak verebek ütöttek zajt, a mint csapatonkint zugva
                  repültek el feje felett.</p>
					<p>Az égen apró felhők usztak, a távoli hegyek csúcsai elmosódtak a tavaszi párák
                  áttetsző, szürke fátyolában.</p>
					<p>Szentegyedy a háboruról gondolkozott. Latolgatta a minisztertanács összes érveit
                  és nyomoruságosaknak találta őket. Minő okokat hoztak fel? Az egyik Ausztria
                  nagyhatalmi állását emlegette. A másik területnagyobbodásra hivatkozott. A
                  harmadik a porosz hegemónia megtörésének szükségét hozta fel. A negyedik azt
                  mondta, hogy már régen nem volt háboru, a katonaság nagyon ellustul. Az ötödik a
                  belső viszonyok ziláltságát emlegette, melyen csak külső bonyodalommal lehet
                  segiteni.</p>
					<p>Azt senki sem hozta fel, vajjon boldogabbak lesznek-e ezáltal a birodalom népei?
                  Jobbra fordul-e sorsuk? Kevesebb közterheket fognak-e viselni?</p>
					<p>Az is feltünt neki, hogy mindenki csak biztos győzelemről beszélt. Az érem másik
                  oldalát nem nézte meg senki. Sejtelmük sem volt, mi lesz egy nagy vereség esetén?
                  Az osztrák tábornokok csak győzni tudnak; megverni nem lehet őket.</p>
					<p>Könnyedén, felületesen, minden fölösleges érzékenykedés és megindulás nélkül
                  döntöttek a nagy urak a birodalom jövője fölött. A nyomort, a patakokban omló
                  vért, a felgyujtott városokat, a földönfutóvá lett jólétet nem emlegette senki.
                  Nem érdemes vesződni ilyesmivel. Özvegyek és anyák megrepedt szivéről senki sem
                  beszélt. Az anyagi javaknak nagy pusztulását, a pénzpiacz s a kereskedelem
                  válságait, a megrendült közhitelt, a müvészetek és tudományok pangását, a
                  társadalom erkölcseinek általános elvadulását senki sem mérlegelte.
                  Megállapitották elméletben a katonai felvonulás részleteit, kiszemelték a
                  vezéreket, előterjesztették a vezérkar részletes haditervét, s meghatározták a
                  napot, melyen Berlinbe diadalmasan bevonulnak.</p>
					<p>A tanácskozást a császár éltetésével fejezték be. Az egész fontos tárgyalás simán
                  folyt le, ellentmondás, és kiméletlen birálat nélkül. Mintha csak egy udvari ebéd
                  részletei felett cselédek tanakodtak volna.</p>
					<p>Egy idő óta hősünk gyakran volt elégedetlen másokkal és önmagával. Ez az
                  elégedetlenség most fokozott mértékben vett rajta erőt. A küszöbön lévő háboru
                  felidézésében neki is része volt. Ő is egyik kereke, vagy csavarszöge volt a
                  gépnek, mely e vulkánikus kitörésre az elméket és sziveket előkészitette.
                  Odaadással szolgálta a külügyminiszter s a háborupárt czéljait, mert fényes
                  állása, anyagi haszna, röviden: személyes előnye volt belőle. És most, mikor a
                  háboru fellege már fejük felett függött: nem tud számot adni róla, mért lesz jó a
                  háboru s javára szolgál-e a birodalomnak? Sőt elő sem készitették annyira, hogy a
                  győzelem és a végső eredmény minden eshetősége részükön legyen...</p>
					<p>Körülötte a természet titkos erői már javában forrongtak. A fák még szürkén, sima
                  ágacskáikat mereven szertenyujtogatva álltak, de kérgük alatt már lüktetett a
                  bimbónyitó életerő. A föld még alig szikkadt meg a bőséges hóviztől, de fekete
                  rétege alatt már ezer meg ezer füszál törte ki magát. Messziről a Dunára látott,
                  mely duzzadva emelkedett a tavaszi olvadástól. Távoli faluk füstje vidoran,
                  könnyen szállt felfelé s a szántásokban apró fehér pontok mozogtak: a háborut nem
                  is sejtő szántóvető emberek.</p>
					<p>Vajjon ki fog itt aratni a gazdag sikon? Bizony a halál!</p>
					<p>A nyárilakot, melynek lezárt ablakai, fehér kőczifrázata s oszlopai márcziusi
                  verőfényben fénylenek, itt találja-e még a háboru után? Nem gyujtja-e fel az
                  ellenség, vagy a visszavonuló osztrák hadsereg tüzérsége? Ezeket a fiatal fákat,
                  melyeket a ház öreg kertésze annyi szerető gonddal oltogat: nem vágják-e ki gonosz
                  kezek? A tisztántartott, homokkal behintett utakat, melyeken Melanie és Mária
                  parányi lábacskája lépdelt: nem növi-e be bojtorján és vadfü? És ő, a kényeztetett
                  nagy ur, a ki a háboru egyik tervezője volt, látja-e még valaha mindezt? vagy ő is
                  életével fizeti meg a könnyelmüen felidézett vihart?</p>
					<p>Ilyen gondolatok fogták el és hazatértében Ferrari herczeg jutott eszébe. Rég nem
                  hallott róla semmit. Mióta kegyvesztett lett és szélütés érte, meghalt a világra
                  nézve. Különös dolog volna meglátogatni és bejelenteni neki a háborut, mely
                  bukását okozta. Olyan hangulatban volt, hogy csipős, gunyos, megsemmisitő
                  birálatot szeretett volna hallani s a herczeg az az ember, a ki szivesen megszerzi
                  neki ezt az örömet.</p>
					<p>Fogata nemsokára megállt a herczeg palotája előtt. Beküldte névjegyét, a herczeg
                  kiüzent, hogy elfogadja. Az ajtónálló kinyitotta előtte az ajtót s a függönyt
                  fölemelte. A bélelt ajtó zajtalanul becsukódott mögötte.</p>
					<p>A herczeg már csak árnyéka volt a hajdani gavallérnak. Mióta pipereszereit
                  elhanyagolta, nagyon meglátszott rajta az öregség. Haja és bajusza megszürkült,
                  máskor gondosan borotvált arczát tüskés szakáll lepte el, egész képe csupa ráncz
                  volt; ha beszélt, szemöldjei felszaladtak a homloka közepéig; máskor üde és
                  szépmetszésü ajkai mögül fekete, töredezett fogsor látszott. Botra támaszkodva
                  járt és délczeg, egyenes tartása örökre eltünt.</p>
					<p>Minden, a mi e főurban mesterkélt és erőltetett volt, most lefoszlott róla. Nem
                  volt semmi érdeke, hogy jobbnak lássák az emberek, mint a milyen valóban volt.</p>
					<p>- Nagyon örülök, kedves hivatalbeli utódom, hogy meglátogatott. Igazán szép öntől,
                  hogy nem feledkezett meg rólam. Hát a kedves neje ő nagysága? Még mindig hódit,
                  mint az én koromban?</p>
					<p>A szobában le voltak bocsátva a nehéz selyemfüggönyök: félhomály volt; nehéz
                  orvosságszag terjengett, elnyomva a rezeda parfüm illatát. A nagy, nyitott
                  fehérmárvány-kandallóban tüz égett; a tenyérnyi vastag perzsa szőnyegek
                  elfojtották a lépés zaját.</p>
					<p>- Üljön le, kedves hivatalbeli utódom, remélem, valami jó hirt hoz nekem. Mióta
                  független ember vagyok, nem törődöm az emberekkel és a világ folyásával. Ujság nem
                  jár házamhoz, könyveket nem olvasok. Ott akarom elhagyni a világtörténelmet, a hol
                  a miniszter ur ebédjén bevégeztem nyilvános életemet. Mit érdekel, a mi azóta
                  történt, s a mi nélkülem történt?</p>
					<p>- Pedig sok minden történt azóta herczeg. A tavaszkor háboru lesz, Berlinbe
                  megyünk.</p>
					<p>A herczeg arczán minden ráncz megmozdult és szemei szikráztak.</p>
					<p>- Tehát mégis! Ferrari herczegnek azért kellett menni, mert nem akarta ezt az
                  esztelen háborut. Igen, rikácsolta élesen, ez esztelen háboru. Ausztriát
                  megverik, s én mától fogva kiadom a rendeletet, hogy palotámban minden szobát
                  készen tartsanak a porosz uraságok elfogadására.</p>
					<p>- De herczeg? csak nem gondolja?</p>
					<p>- Mi jut eszébe Ausztriának? Korhadt vén teste hogy fogja kiállni azt az
                  aczéllökést, a mivel a német bika legázolja? Mert le fogja gázolni, abban bizonyos
                  lehet. A hadsereg nincs jól kiképezve; a népek el vannak nyomva; az elégületlenség
                  általános, és honpolgárok milliói imádkoznak azért, hogy Ausztria öngyilkos
                  legyen.</p>
					<p>- Mi az ellenkezőről vagyunk meggyőződve. S herczegséged palotája fényárban fog
                  uszni, ha győzelmeink hirére kivilágitják Bécset.</p>
					<p>A herczeg indulatosan biczegett iróasztalához, s egy füzetet vett elő, melynek
                  lapjai sürün be voltak irva.</p>
					<p>- Itt az emlékiratom. Halálom után elolvashatják, hogy megjósoltam a birodalom
                  vesztét. Kimondom benne, hogy soha a háborura nem volt oly rosszul elkészülve
                  ország, mint önök most. Nincsenek hadvezéreik, nincs népük, mely lelkesednék
                  önökért. Semmijük sincs, csak rövidlátásuk; s a háboru után nem lesz egyebük, csak
                  vereségeik.</p>
					<p>A heves beszéd megártott a bukott nagyságnak; felvett egy karcsu, vékony poharat,
                  melyben granátszinü spanyol bor csillogott. A bort kiitta, a poharat a földre
                  dobta, ugy, hogy összetört.</p>
					<p>- Igy fognak összetörni önök... Hanem hát megérdemlik. És ön, Szentegyedy, egy
                  magyar, ön is Ausztria megváltói közül való? Jól teszi, a háboru, a vesztett
                  háboru, Magyarország szerencséje. Ha ön Ausztria vesztére dolgozik: hálás nemzete
                  szobrot emeltet önnek érte. Ha bevégezte müvét, menjen vissza honfitársai közé.
                  Önnek hazája van; ön nemzethez tartozik, én csak osztrák voltam... Ön most azt
                  hiszi, hogy a sértett hiuság, a megaláztatás keserüsége beszél belőlem. Csalódik,
                  kedves uram. Én csak óvni akarom, nehogy az én sorsomra jusson. Az eldobott,
                  kihasznált, a megunt eszköz szomoru sorsára. Mindenki eszköz, a ki nem eszmét és
                  nemzetet szolgál. Öreg ember vagyok, nemsokára meg fogok halni. Adok önnek örökség
                  gyanánt egy jó tanácsot; vesse le az inasruhát, menjen haza. Legyen független
                  polgár, legyen szabad férfi, szolgálja derék kis népét, mely nemes és fogékony
                  nemzet.</p>
					<p>Gunyos, megvénült arcza jóindulatot fejezett ki e pillanatban, tekintetében szép
                  emlékek fénye villant fel.</p>
					<p>- Szeretett egyszer egy magyar nő, mondá s hangja reszketett a boldog
                  felindulásban. Szép és kedves volt, mint az ön ősi házának virágzó orgona-bokrai;
                  de a dicsőség, hirnév, pénz és hatalom reményéről nem tudtam a kedvéért lemondani.
                  Agglegény maradtam érte... Menjen ön haza, kedves barátom, ősei lakásába;
                  szántson, vessen, arasson. A föld eltartja önt és családját. Várja meg, mig
                  hazájára jobb napok jönnek. Hisz önöknél majd csak megvirrad!</p>
					<p>Szentegyedy Gábor csodálkozva hallgatta a herczeget. Mohón ügyelt minden kis
                  szavára, aztán, hosszu mélázás után, csak ennyit felelt:</p>
					<p>- Igen, de a császár; ő visszaadta életemet.</p>
					<p>E nehány szóban el volt mondva életének története. Cselekvéseinek rugóját,
                  lelkének indokait, törekvéseinek irányát hozta napfényre e nehány szóban.</p>
					<p>Ferrari herczeg köszvényes, dagadt lábait egy tábori székre helyezte el és
                  sziszegve fészkelődött helyén. Azután rosszkedvüen mondá:</p>
					<p>- Ön nagy ideálista, fiatal barátom. Átkozottul nagy ideálista!...</p>
				</div>
				<div type="chapter">
					<head>XXXVII.</head>
					<p>Melanie szivében másodvirágzás volt: szenvedélyesen szerette Ferenczi Kálmánt. Ő
                  maga sem tudta megmondani, hogy történt? csak érezte, hogy ez a halvány, egykedvü
                  férfi kedvesebb előtte az egész világnál, hogy érette az erkölcsi fogalmak
                  lelkében összezavarodnak, hogy sokkal jobban szereti, mint férjét bármikor, és
                  hogy ez emésztő szenvedélybe belehalna, ha szerelmét a férfi nem viszonozná.</p>
					<p>De arról szó sem lehet. Egy huszonhatéves huszártiszt szive nincs kőből. Olyan,
                  mint a seregély, ha megkivánja a cseresznyét, nem nézi, hogy a cseresznyefa a más
                  kertjében áll.</p>
					<p>Melanie a lovaglásokat okozta. Lóháton oly szép volt Ferenczi, - ki állhatott
                  volna ellent neki? Aztán e sebes nyargalás öröme; a füleik körül zugó tavaszi
                  szél, a letaposott kakukkfü átható szaga, a szemközt sütő nap, a sebesen
                  elmaradozó fák és bokrok széditő megfutamodása. Néha öreg este volt, mikor
                  hazatértek. A rétek fölött szürke pára lebegett, a fü harmatos volt, a sötétség
                  halkan ereszkedett le körülöttük, előttük fehéren kigyózott az országut s a
                  hámorok és gyárak kivilágitott ablakai - megannyi tüzszemek barátságosan
                  csillogtak feléjük. Néha Szentegyedy is kilovagolt velök, de szótlanul,
                  gondolataiba mélyedve ült lován, társalgásuk nem érdekelte, elragadtatásukban nem
                  osztozott.</p>
					<p>- A lovaglás jót tesz nekem, szokta mondani nejének, jobb étvágygyal eszem
                  utána...</p>
					<p>Melanie nem emlékezett, mikor változott ismeretségük bizalmas viszonynyá, és ez
                  mikor ment át szenvedélyes szerelembe.</p>
					<p>A huszártiszt is kétes hirü nők társaságában élve, nem volt járatos a szerelem
                  müvészetében s annak fogásait nem ismerte. Nem tudott szellemesen értekezni a
                  szerelemről, finom bókokat nem mondott, ábrándozni, sóhajtozni nem tudott.</p>
					<p>A költőket és müvészeket leplezetlenül lenézte, müveikből sohasem idézett
                  szivreható sorokat. A dolgokat a maguk nevén nevezte; sohasem folyamodott az apró
                  hazugságok azon szövevényes hálójához, melyben convenczionális szerelmesek a nők
                  szivét és érzékeit megfogják.</p>
					<p>Főleg nyugodt, biztos fellépése, egykedvü, komoly nézése volt hatással
                  Szentegyedynére, a ki e mögött valami titkos, mély szomoruságot sejtett.</p>
					<p>- Nincs nekem semmi bánatom, mondá egyszer Ferenczi maga, nagyon csalódik, ha
                  multamban rejtélyes dolgokat keres. Egyáltalában nincs is multam. A lovaim és
                  néhány csinos fiatal arcz, ez az egész; de mindebben nincs semmi szomorkodni
                  való.</p>
					<p>Mikor a fiatal asszony először adta oda ajkait tiltott csókra, szükségét érezte
                  annak, hogy magamagát megnyugtassa. Egész éjjel nem aludt, sirt, fájt a feje s
                  végre is a következő sorokat vetette papirra:</p>
					<p>„Szeretnélek-e, ha megtudnám tagadni sóvár ajkaidtól ajkamat? Ha megtagadnám ezen
                  kivánságodat, melyet szived követel s melyet megadni szivem sugall: nem volnék-e
                  kegyetlen és gőgös? Hogy ezt kérjed, nem volt tőled gyöngeség; s hogy ezt
                  megadjam, nem volt gyöngeség tőlem. Ti férfiak, annak a nőnek lesztek
                  legszivesebben rabszolgái, a ki teljesen rabja a maga szivének. Lelkem betelt a
                  mesterkélt és hazug dolgokkal. Csak az hat rám, a mi igaz s a mi természetes. És
                  mi volna igazabb és természetesebb annál, hogy a nő, a ki egy férfit nagyon szeret
                  s kinek egész világa e férfi: semmi világi tekintetek kedvéért nem teszi, hogy
                  megtagadja tőle azt, a mit teljes szivéből odaadna neki - édes, égő csókra
                  ajkait?...</p>
					<p>Én nem tudom, hogy vagyok veled, Kálmán? Olvastad azt a mesét, melyben a
                  vándorról, a szélről s a napról van szó? A nap fogadott a széllel, hogy a vándor
                  válláról ő tudja hamarabb levenni a köpenyeget. A szél süvöltve, haragosan rohant
                  neki: és a vándor még szorosabban összehuzta magán köpenyegét; aztán melegen,
                  ragyogón sütött rá a nap és ő önként leoldta azt magáról... Hanem te nem vagy
                  hizelgő, melegitő napsugár: te erőszakos, szilaj szél vagy, a ki kiméletlenül
                  téped le rólam női hirnevem és hitvesi hüségem köpenyegét. Én, a ki az égető
                  napsugárnak ellen tudtam állni, odaadom köpenyemet neked, te szilaj, vakmerő,
                  tavaszi szél...”</p>
					<p>Másnap felolvasta e néhány sort kedvesének. A fiatal huszártiszt nevetett. Érczes,
                  erős kaczagása olyan volt, mint a megütött harang hangja.</p>
					<p>- Egy csókja többet ér minden szép gondolatánál, mondá és a szerelmes, szép
                  asszony nem haragudott meg érte.</p>
					<p>Az első csók után azonban helyzetük megváltozott.</p>
					<p>A nő makacsul ragaszkodott ahhoz, hogy mig férjnél van, ennél tovább nem mehet. A
                  férfi szintoly makacson és szenvedélyesen kivánt, hogy legyen az övé. Az
                  ellenállás kihozta sodrából, s egykedvüsége eltünt; egész valóját vad sovárgás
                  fogta el.</p>
					<p>De Melanie nem engedett.</p>
					<p>- Nem becsülnél többé, ha ezt megtenném. Belém unnál hamar. Elégedjél meg a
                  reménynyel, hogy ha férjemtől elválok, tied leszek.</p>
					<p>A huszártiszt kért, fenyegetődzött, szakitást emlegetett, mindhiába.</p>
					<p>Megtette, hogy elmaradt néhány napig. Ilyenkor Melanie sokat szenvedett, arcza
                  megsoványodott, szemei beestek s hangja kissé rekedtté vált.</p>
					<p>Ferenczi könyörgésre fogta a dolgot.</p>
					<p>- Minek kinzod magad s mért kinzasz engemet? Oly szép vagy, hogy nem lehet
                  szépségednek ellentállni. Éjjelenkint nem tudok aludni: mintha csak izzó
                  zsarátnokon feküdném; elpusztulok, ha tovább is kegyetlen maradsz.</p>
					<p>- Nem vagyok kegyetlen, csak egy kicsit becsületes. Ha tudnád, mennyit sirok;
                  könytől ázott párnákon alszom el. Te kiméletlen vagy, Kálmán. Ha igazán szeretsz
                  és nemcsak érzekeid rabja vagy: hagyj békében. Hiszen te nem boldogitani akarsz
                  engem, csak megalázni.</p>
					<p>Máskor meg Melanie zokogva fogadta.</p>
					<p>- Ha férjem rájön! - mondá és összeborzongott a félelemtől.</p>
					<p>- Megölne biztosan. Pompásan tud lőni. Váljék el tőle, válaszolta a huszártiszt
                  komolyan.</p>
					<p>Mióta e szó ki volt mondva, Szentegyedyné sokszor törte rajta a fejét: mi volna,
                  ha elválnának? Ez volna a legjobb megoldás, hisz Gábor ugyis Máriát szereti.
                  Szemérmetlen gondolatok fogták el. Neki nem kellett volna elriasztani házukból
                  Máriát; engedni kellett volna, hogy a folytonos együttlét behálózza szivüket, hadd
                  buktak volna el, a hogy ő elbukott. Hivta is vissza levélben anyósát s a leányt,
                  de aztán megijedt a gondolattól, hogy az öreg urasszony tapasztalt szeme mindent
                  észrevesz.</p>
					<p>Mégis huzta halasztotta a döntést. Éjjelenkint feltette magában, hogy férjének
                  mindent bevall, de reggel mindig elhalasztotta a vallomást. A folytonos tépelődés
                  és aggodalom csaknem beteggé tették. Megsoványodott és szemei lázas tüzben égtek.
                  A keze oly hideg volt, mint a jég.</p>
					<p>A mozgósitás hire kétségbeejtette, mindenki arról beszélt már hetek óta, de ő nem
                  hitte. Férje is mondta, és Melanienak most jutott eszébe, mily kárörvendő arczczal
                  közölte ezt velük: vele és kedvesével.</p>
					<p>Május negyedikén Ferenczi ezredét is mozgósitották. Az nap Szentegyedyné korán
                  kelt és számozatlan bérkocsiért küldte szobaleányát. Ferenczi a lovaskaszárnya
                  közelében lakott, s a fiatal nőben az az esztelen gondolat támadt, hogy felkeresi
                  őt.</p>
					<p>Még alig volt hat óra, az utczák üresek voltak, a kávéházakat most nyitottak ki,
                  az utczaseprők mindenfelé fojtó, szürke porfelleget támasztottak
                  nyirfaseprüikkel. A házak ablakai zárva voltak az uri negyedekben mélyen aludták
                  még az emberek. Az épületek tetejét aranyos verőfény öntötte el, de lent még
                  árnyékban volt minden.</p>
					<p>A fiatal nő fázósan huzódott össze sarkig érő fekete bársony felöltőjében. Szomoru
                  gondolatok fogták el. A néptelen utczák, a hallgatag házak, s bezárt ablakok mind
                  arra valók voltak, hogy kedvét elvegyék.</p>
					<p>A huszártiszt már fent volt. Legénye a holmiját csomagolta, ő maga czigarettát
                  szítt, melyet meglepetten dobott el, mikor Melanie karcsu alakja az ajtóban
                  megjelent.</p>
					<p>A jól nevelt legény magukra hagyta őket.</p>
					<p>Szentegyedyné mozdulatlanul állt helyén és csendesen, szomoruan nézte kedvesét.
                  Azután kezet nyujtott neki, keze hideg és fagyos volt, mint a jég. A nyitott
                  ablakhoz ült. Az ablak kertre szolgált. Az almafák el voltak lepve virággal s a
                  baraczkfavirág szirma már hullongott. Ha egy kis szél megrázta a fákat, fehér és
                  rózsaszin virágeső hullott utána. Az éjjeli harmat még nem száradt fel, az egész
                  kert verőfényben szikrázott. Madarak szóltak a bokrok között. A fehér, derült
                  kőfalra bimbós ágak rezgő árnyéka vetődött. A kaszárnya toronyórája hatot ütött,
                  méla, tiszta hangja még sokáig rezgett a párákkal telt májusi levegőben.</p>
					<p>Szentegyedyné keztyüs kis kezére támasztotta égő fejét s izgatottan beszélt.</p>
					<p>- Mit gondolsz rólam, hogy ide jöttem? Nem birom el azt az irtózatos gondolatot,
                  hogy háboruba menj. Meg fognak ölni.</p>
					<p>A huszártiszt vigasztalta.</p>
					<p>- Nem hal meg az ember oly könnyen. Nem a halálért kivánjuk a háborut, meghalni
                  senki sem szeret, hanem a hirnév, előmenetel, a dicsőségért. A háboru a katona
                  szerencséje.</p>
					<p>Egykedvü fekete szeme csillogott, s a nő látta, hogy van valami, ami a férfiak
                  szivén jobban uralkodik a szerelemnél s az asszonyoknál: a nagyravágyás.</p>
					<p>Rosszul esett neki, hogy kedvese előmenetelre és dicsőségre gondol, mikor őt,
                  talán örökre, elhagyni készül. Kezével kimutatott a kertbe.</p>
					<p>- Nézd, odakint tavasz van. Olyan vagyok, mint azok a virágbaborult almafák.
                  Szeretlek és boldog vagyok Kálmán, ne hagyj itt magamra. Maradj velem.</p>
					<p>A férfi leplezetlen csodálkozással nézett rá és kezével egy piros nyomtatványra
                  mutatott.</p>
					<p>- Az ezredet mozgósitották, holnap indulunk.</p>
					<p>- Nem lehetne azt kivinni, hogy itt maradj?</p>
					<p>Ferenczi összeránczolta homlokát és boszus mozdulatot tett.</p>
					<p>- Lehetetlen.</p>
					<p>Ezt az egy szót oly ridegen, csaknem durván mondta ki, hogy a nőnek szivébe
                  nyilalt a fájdalom.</p>
					<p>- Ez a ti szerelmetek, gondolá, de kimondani nem merte, ez a ti szerelmetek!
                  Nagyravágyók vagytok; gazdagság, rang, magas állások, hirnév után törtök
                  mindannyian. Nem tudtok szeretni egész lelketekből, a szerelem csak foltonként van
                  meg bennetek. Foltok a napban.</p>
					<p>Lázas, könyes, égő szemeit sokáig a férfin feledte.</p>
					<p>Ferenczi figyelmét megkapta a hosszu tekintetben visszatükröző önkivület.
                  Szenvedélyesen karjai közé vonta Melaniet. Fel akarta használni e pillanatot.</p>
					<p>- Szeretlek, édes, suttogta s e suttogástól lángba borult a fiatal asszony vére.
                  El tudnál igy bocsátani? Azzal az őrületes gondolattal, hogy ha meghalok, ha nem
                  leszek többé, ragyogó szemed más szem ragyogására felel, másé lesz hangod,
                  mosolyod, egész édes magad? Fejed, mint fáradt hullám, más férfi vállán fog
                  nyugodni, mig én csendes por leszek, idegen föld halottja? Meghaljak, mielőtt az
                  enyém lennél?</p>
					<p>Szentegyedyné lelkében hirtelen világosság támadt. Elhuzódott a férfitól, a kit a
                  halál előtt ily gondolatok bántanak. Egy férfisziv a maga egész meztelen
                  realismusában nyilatkozott meg előtte; de ez szerelmét nem csökkentette, csak
                  fájdalmát növelte.</p>
					<p>- Hallgass meg, Kálmán. Én nem szeretőd, hitvesed akarok lenni. Elválok
                  Szentegyedytől, a melyik pillanatban akarod. Még ma megmondom neki. A dicsőséget
                  és előléptetést jobban szereted nálam, jól van hát: menj a háboruba. Addig szivem
                  a kinok kinját fogja érezni, de a mig reményem lesz, hogy élve visszatérsz, ez a
                  remény fenn fog tartani engem. Ha meghalsz, én is utánad halok.</p>
					<p>Zokogásban tört ki. Ferenczi még nagyon fiatal ember volt: hizelgett neki a szép
                  asszony mélységes bánata. Élvezte azt; a hátán végig futott tőle a hideg, mint
                  mikor futtatásnál valamelyik jockey a nyakát töri, vagy mikor a lánczhidról
                  valaki a Dunába ugrik s hosszu vergődés után elmerül.</p>
					<p>Fontolgatta helyzetét. Melanie fiatal, szép és nagyon gazdag. Soha életében nem
                  köthetne fényesebb házasságot. Azután meg megmozdult lelkében valami homályos
                  érzés; ez érzést ő gavallérságnak hivta. Egész életében attól irtózott legjobban,
                  hogy a nők kifogástalan gavallérságában kételkedjenek. Nem számitott ily
                  szenvedélyes viszonyra Szentegyedynével. Ő nem tehet róla, ha e nőben oly halálos
                  szerelmet ébresztett. Nem tehet róla, hogy könnyü szakitás helyett, oly magas árt
                  szab az együtt átélt édes órákért a nő, hogy egész életre, és nemcsak nehány
                  elfutó boldog órára, akarja őt megtartani. Ő nem az az ember, a ki meg ne adná egy
                  nő szerelmének az árát. Ő nőnek adósa soha sem marad...</p>
					<p>Megegyeztek. Mig a háboru tart, Melanie külön lakást tart s beadja válókeresetét.
                  Mihelyt Ferenczi, mint diadalmas hős, hazatér, az esküvőt megtartják.</p>
					<p>- De mit fogsz férjednek mondani? Micsoda okot hozasz fel a válásra?</p>
					<p>Melanie boldogan mosolygott.</p>
					<p>- Hisz az nagyon egyszerü. Téged szeretlek.</p>
					<p>Azután odahuzta az ablakhoz kedvesét s érdekes, fekete fejét két keze közé
                  fogta.</p>
					<p>- Sohasem szerettem igy senkit. Mért nem találkoztam előbb veled? Mért kellett
                  megismerkednem Szentegyedyvel? Csak kitörülhetném életemből a vele töltött évek
                  emlékeit. Mily utálatosak ezek a fák, a melyekhez az előbb szivemet hasonlitottam:
                  minden évben ujra virágzanak. Nem lesz-e a te szivednek is rajtam kivül több
                  tavasza? Vagy hü maradsz hozzám örökké?</p>
					<p>Ferenczi mélán nevetett.</p>
					<p>- Örökké! ha ugyan én, a ki holnap háboruba indulok, ezt a szót ajkaimra
                  vehetem...</p>
					<p>Mindketten elhallgattak s mindkettőjük szivében bús sejtelem támadt. A halálról
                  gondolkoztak, pedig körülöttük tavasz volt és szerelem volt fiatal szivükben.</p>
				</div>
				<div type="chapter">
					<head>XXXVIII.</head>
					<p>Ugyanez nap Szentegyedy gyalogsétát tett s bevetődött abba az utczába, hol a kis
                  szivarárus leány boltja volt. Eszébe jutott tavalyi diákcsinyje, az együtt töltött
                  este, a pezsgőzés, a kisleány elragadó szerelmi vallomása. Azóta se nem látta, se
                  nem beszélt vele. Szégyen és lelkifurdalás fogta el. Hátha szegénynek nem jól
                  folyik dolga? Ha nyomorral küzködik? Ha azóta elpusztult?</p>
					<p>Belépett az alacsony ajtón. Fekete szakállu, hórihorgas zsidó árult a boltban.
                  Alázatos hajlongások közt kinálta szivarjait és bélyegeit. Azután panaszkodott a
                  nehéz időkre; a szegény ember nem tud megélni; s most még jön ez a háboru. Ha az
                  ellenség elfoglalja Bécset, kis boltját kirabolják, felgyujtják, ő maga földönfutó
                  lesz.</p>
					<p>- Nem jönnek Bécsig a poroszok, ne busuljon, vigasztalta őt a külügyi
                  osztályfőnök, a ki csodálkozott, hogy a nép alsó rétegeiben nem hisznek Ausztria
                  győzelmében. Mi megyünk Berlinbe, jó ember.</p>
					<p>A boltos nevetett.</p>
					<p>- Nem hiszi azt el a nagyságos ur se.</p>
					<p>- De hát mért kételkedik derék csapatainkban, barátom?</p>
					<p>- Rossz élelmet, rossz posztót, rossz köpönyeget és rossz fegyvert kapnak. A
                  hadsereg szállitói tolvajok, fel kellene kötni őket. Én tudom, a mit tudok, de nem
                  jó erről beszélni se, könnyen becsukják az embert. Még a falaknak is füleik
                  vannak, s nekem feleségem van, családos ember vagyok, nem szeretném, ha
                  becsuknának.</p>
					<p>- Ha tudnak valamit, mért nem jelentik fel? Ez polgári kötelességük volna. Hanem
                  ezek bizonyosan csak szóbeszédek, nincs semmi alapjuk... Felesége van? Hát e bolt
                  előbbi tulajdonosnéja hová lett?</p>
					<p>- Ismerte a nagyságos ur? szólt a zsidó, örülve, hogy a kényes beszéd tárgyát
                  elejtheti. Őt vettem el. Derék, szép asszony lett belőle. Most - itt zavartan
                  mosolygott - egy kicsit rosszul van. Nagyon örülne, ha meglátogatná a nagyságos
                  ur, szereti, ha a régi ismerősei nem feledkeznek meg róla.</p>
					<p>Ezalatt egy bozontos boltosinas lépett be. A dohányárus hozzáfordult:</p>
					<p>- Vigyázz Kóbi a boltra. Az asszonyhoz megyünk.</p>
					<p>- Majd máskor, jó ember, most nem érek rá - szólt Szentegyedy, keztyüjét
                  begombolva.</p>
					<p>- Csak itt lakunk. Ebben a házban vettem ki lakást. A feleségem nagyon örül a régi
                  ismerőseinek.</p>
					<p>Szentegyedyt érdekelte e találkozás. Hogy viseli magát a fiatal asszony vele
                  szemben? Sötét folyosón mentek végig, hol nappal is mindig lámpa égett. A
                  kicsorbult, töredezett kőlépcsőn túl ajtó nyilott; négy szobán mentek keresztül,
                  nagy fénynyel és kényelemmel bebutorozott szobákon, puha szőnyegek süppedtek be
                  lépteik alatt, a falakon festmények és roppant tükrök függtek, selyemfüggönyök
                  lógtak az ajtók és ablakok felett. Ez a jólét egy kis dohányárus bolt gazdájának a
                  házában, a ki rossz időről és szegénységről panaszkodott, meglepte Szentegyedyt.
                  E meglepetése csak fokozódott, mikor elébe jött egy elegánsan öltözött, most egy
                  kicsit nehézkesen mozgó, szép fiatal asszony, s minden zavar nélkül kinálta meg,
                  hogy foglaljon helyet.</p>
					<p>Nyugodt, önérzetes, komoly asszony vált a szenvedélyes, meggondolatlan kis
                  leányból. Férje imádattal leste minden mozdulatát. Látszott rajta, hogy neje
                  minden kis szavában bölcseséget talál. Mig ő a boltban naphosszant ácsorog s
                  nehány krajczárnyi haszonért a föld tulsó felére is elmegy, mig ő maga kopottan
                  jár és megvon magától minden örömet: addig megszerzi nejének, a mit szeme-szája
                  kiván.</p>
					<p>Nagy volt az öröme, mikor felesége a vendéget méltóságos urnak nevezte; de mikor
                  megtudta, hogy a külügyi osztályfőnökhöz van szerencséje és eszébe jutott az, a
                  mit a háboruról és a katonai szállitókról mondott: akkor ugy megijedt, hogy a
                  hideg veriték kiütött homlokán és térdei reszkettek.</p>
					<p>Bocsánatot kért. A szegény ember szája eljár, mondá. Ő különben csak hallomásból
                  tudja, a mit mondott: bizonyosan felültették. A szállitó urak egytől-egyig
                  kifogástalan gentlemanok. A gyanunak még árnyéka se férhet hozzájuk. Vagyonuk a
                  legtisztább forrásból ered. A mi pedig a háborut illeti, a méltóságos urnak igaza
                  van. Mit ért az olyan ostoba zsidó, mint ő, a magasabb politikához? A méltóságos
                  ur Berlint mondott? Ő többet mond: csapataink Chicagóba fognak bevonulni. Egy
                  berlini hitsorsosa ugyan azt irta neki, hogy tegye pénzzé portékáját s vonuljon
                  meg valami biztos helyen, mert a poroszok Bécsbe jönnek. Hanem ez dicsekvés.
                  Hitvány dicsekvés. Most majd ő adja neki ugyanezt a jó tanácsot. Hatalmas Isten,
                  micsoda jó üzlet lesz nekünk ez a háboru!</p>
					<p>Ezen mentegetődzések után bocsánatot kért, hogy egy pillanatra a boltjába
                  mehessen. Bizott felesége ügyességében, hogy mig ő oda lesz, teljesen kiengeszteli
                  a nagyurat, a ki előtt oly vigyázatlanul elszólta magát.</p>
					<p>Magukra maradtak. Szentegyedy azt hitte, hogy az asszonyka talán már nem is
                  emlékezik az együtt töltött édes órákra. Pedig tisztán emlékezett s ő maga hozta
                  fel.</p>
					<p>- Csodálkozik, ugy-e? Férjemmel jól jártam. Ügyes ember és sokat keres. Hanem ön,
                  bocsásson meg őszinteségemért, uram, ön egy kissé megöregedett. Azért elég fiatal
                  még arra, hogy elforgassa az olyan bolondos kis lányok fejét, a milyen én voltam.
                  Nem volt szép öntől, hogy felém sem jött többet, tudja, azután...</p>
					<p>Szentegyedy sóhajtott. A nő nyugodtan folytatta, még hangja sem reszketett.</p>
					<p>- Eleinte sokat sirtam. Ez volt az imádságom: Uram Isten, add nekem Szentegyedy
                  Gábort és ne adjál mást semmit... Szerencsémre az ég nem hallgatta meg esztelen
                  kivánságomat. Mit is csináltam volna én önnel, a nagyurral, a házas emberrel, a
                  feledékeny, ideig-óráig tartó szeretővel? Most feleség vagyok, ur a magam házában,
                  gond és baj nélkül élek.</p>
					<p>- És férje nem féltékeny? nem kéri számon öntől a multat?</p>
					<p>- Ostoba volna, ha féltene, hisz felesége vagyok. Zsidó asszony nem csalja meg az
                  urát.</p>
					<p>Annyi önbizalommal mondta ezt, hogy Szentegyedy ajkáról eltünt a gunyos, kételkedő
                  mosoly.</p>
					<p>Mikor hazafelé ment, bizonyos fájó elégtételt érzett. Egy nő sem tudja őt
                  állandóan szeretni. Se az olasz grófné, se a szép kis zsidólány, se a felesége.
                  Csak Mária, talán.</p>
					<p>Otthon apósa várta, a kivel teljes két óra hosszáig beszélgetett
                  dolgozószobájában.</p>
					<p>Aznap nem ment ki többet, szakadatlanul dolgozott. Öt órakor neje lépett be
                  hozzá.</p>
					<p>- Fontos beszédem van önnel, mondá és arczát ijesztő sápadtság boritotta el.
                  Szentegyedy udvariasan mutatott neki helyet; ő maga állva maradt, nyugtalanul
                  fürkészte neje vonásait.</p>
					<p>- A mit mondani akarok, az egész életünkre szól. Védtelen, gyönge nő vagyok, nincs
                  egyéb támaszom, mint az ön lovagiassága. Hallgasson meg, Gábor és ne itéljen el:
                  én válni akarok öntől.</p>
					<p>Szentegyedy meg se volt lepetve, arcza meg se mozdult, mintha kőből volna az egész
                  ember.</p>
					<p>- Válni akar? Nem voltam jó férje? gyötörtem önt? utjában voltam kivánságainak?
                  erőszakos, féltékeny, rossz ember voltam? Erre megvallom, nem voltam
                  elkészülve.</p>
					<p>Egy pillanatra elhallgatott s merően a fal egy pontjára nézett. Azután tovább
                  beszélt.</p>
					<p>- Ön válni akar, Melanie, de a válást csak a biróság mondja ki, s azt nem mondják
                  ki oly könnyen. Micsoda elfogadható okot fog felhozni a biróság előtt? Mért akar
                  itthagyni most?</p>
					<p>Az utolsó szóra feltünő sulyt fektetett, de ez a nő figyelmét elkerülte.</p>
					<p>- Mást szeretek, uram, mondá félénken és szemeit nem merte felemelni.</p>
					<p>A kőember arczán egy vonás se rándult meg; még a hangja sem lett izgatottabb.</p>
					<p>- Mást szeret? boldogtalan?</p>
					<p>Ez a hang sértette a nő önérzetét. Haragját, szenvedélyes kifakadását és nem
                  szánalmát várta.</p>
					<p>- Akkor lennék boldogtalan, ha ön nem egyeznék bele elválásunkba... Én...</p>
					<p>- Ne izgassa magát, Melanie. Ebben a nehéz pillanatban összes nyugodtságunkra és
                  hidegvérünkre szükség lesz. Nem akartam érzelmeit sérteni, és nem vagyok
                  meglepetve, hogy mást szeret. Sőt azt is tudom, kit tisztelt meg becses
                  érzelmeivel: Ferenczi Kálmánt. Ugy-e, eltaláltam?</p>
					<p>- Eltalálta.</p>
					<p>- Nem csodálom. Önök sokat voltak együtt s én elnéző férje voltam. És mégis... ön
                  nagyon bátor, Melanie. Bevallja nekem, hogy mást szeret, hogy válni akar, sőt
                  megmondja mindjárt vetélytársam nevét is. Nem tart tőle, hogy a boszu gondolata
                  feltámad bennem? Hogy számadásra vonom azt az urat, a ki feldulta családi
                  boldogságomat?</p>
					<p>Melanie figyelmét nem kerülte el az irónia, mely ez utolsó szavakban volt.</p>
					<p>- Ha házasságunk az ön boldogsága volna, nem jönnék ide ily ajánlatokkal. Az ön
                  boldogsága máshol keresendő. Szive sohasem volt egészen az enyém s a sorsnak
                  igazságos intézkedése, hogy a férjnek, a ki mást szeret, a neje is másba
                  szeressen.</p>
					<p>Szentegyedy homloka elborult. Hangja nem volt oly szilárd többé, mikor nejének
                  válaszolt.</p>
					<p>- Ne beszéljünk az én érzelmeimről, az a válással, mely nem az én kivánságomra fog
                  megtörténni, nincs semmi összeköttetésben. Itt csak Ferenczi s az ön bájos
                  idilljéről van szó; hanem sajnálom, várniok kell egy kicsit, mert a válás nem megy
                  oly könnyen.</p>
					<p>- Soha sem hittem, hogy ön képmutató is tud lenni. Szivében ujong a válás felett s
                  azt mondja mégis, nem megy oly könnyen. Régen tudom, Gábor, hogy Máriát szereti.
                  Ez a gondolat megmérgezte örömeimet. S ha a lélek valami lassu, hosszas munkája
                  azt okozta, hogy megszüntem szeretni önt, ebben nagy része van annak a lealázó
                  tudatnak, hogy ön soha sem szeretett engem és házasságunk divatos érdekházasság
                  volt.</p>
					<p>Szentegyedy szemei fellángoltak.</p>
					<p>- Érdekházasság? Persze a pénze!... ön is ezt veti szememre, mint az uraatyja?
                  Kétségkivül kedves feltevés az ön családja részéről, hogy Szentegyedy Gábor
                  egyszerüen eladta magát. Talán a pénze is... mit tudom én, nem vonzott-e? De ne
                  lett volna csak oly szép, mint maga a tavasz s ne láttam volna csak, hogy szeret:
                  minden gazdagsága mellett sem volna ma azon helyzetben, hogy az elválás kedvéért
                  engem sértegessen.</p>
					<p>- Nem akartam megsérteni, mondá Melanie és megijedt a beszéd ily fordulatától.</p>
					<p>- Bizony, asszonyom, önt magát mindig jobban szerettem az aranyainál; de az
                  aranyai - uraatyjától az előbb volt szerencsém hallani kitünő szolgálatokat tettek
                  nekem. Ugy jöttem Bécsbe, mint szegény ember s ma palotám van, uri lábon élek,
                  magas állásra jutottam és élvezhetem az élet minden gyönyörét, a mi pénzért
                  megkapható. Az ön aranyai nélkül talán otthon müvelném kisded birtokomat;
                  küzködném a fagygyal, szárazsággal, árvizzel, az adósággal - a magyar gazda ezer
                  meg ezer bajával. Nem járhatnék az operába, - hallgatnám a vörösbegyek és
                  pacsirták hangversenyét. Nem volnék méltóságos ur, mert a magyar ember, a ki most
                  otthon valami hivatalt vállal, semmiember. Előszobámban nem lebzselnének alázatos
                  kérelmezők s egy-egy udvari lakáj nem várná meg, hogy a külügyminiszterium első
                  osztályfőnöke, ez a hatalmas ur, őt, a még hatalmasabb urat alázatosan
                  megsüvegelje. Ha az ön aranyaival soha sem rendelkeztem volna, most nem érezném az
                  iszonyu felelősség sulyát, hogy eszközül adtam magam oly háboru felidézésére, mely
                  szerencsétlenül végződhetik. A vér, mely minden ok nélkül patakokban fog folyni -
                  az én lelkemet is terheli... Igen, az ön átkozott aranyai nélkül ma bizonyára
                  boldog ember volnék...</p>
					<p>Elhallgatott, aztán roppant erőfeszitéssel legyőzte kitörő, keserü indulatát.
                  Szelidebben folytatá:</p>
					<p>- Ön erről nem tehet. Fiatal volt, tapasztalatlan, azt hitte, szerelemből jön
                  hozzám, pedig csak káprázat volt: a fiatal vér káprázata. Beismerem: ön mindent
                  megtett, a mit egy jó hitvestől várni lehet. Mikor a mámor elmult, ön még
                  hitegette magát. Azzal áltatta szivét, hogy még minden jobbra fordulhat és szivére
                  szállhat ujra a szerelem tavasza. Volt idő, mikor én is őszintén hittem az
                  elszállt szerelem visszatérésében: mikor kis fiunk világrajövetelét vártuk; de ez
                  volt az utolsó fellobbanás. Most már nincs köztünk más kapocs a háladatosságnál,
                  melylyel az együtt eltöltött szebb napokra visszaemlékezünk. A végzet rendelte
                  igy. Mi hibásak nem vagyunk.</p>
					<p>Szeméből részvét sugárzott, hangja elárulta megindulását. Aztán hozzátette:</p>
					<p>- Melanie, szomoru hirt kell tudatnom önnel: az elválásba bele nem egyezhetem.</p>
					<p>A nő, a ki rokonszenves figyelemmel hallgatta férje beszédét, most felugrott
                  helyéből, mintha kigyó marta volna meg.</p>
					<p>- Ön gonosz tréfát üz velem, uram. Azok után a beszédek után, melyekben hiven
                  rajzolta szivünk állapotát, a legyőzhetetlen idegenkedést, mely lelkünkbe
                  férkőzött; az ön tönkretett életét s az én, mint mondá, átkozott aranyaimat...
                  ezek után ön nem akarja, hogy elváljunk? Ez nem lovagias eljárás. Ez a szerep nem
                  illik önhöz, méltóságos ur!</p>
					<p>Ingerülten, kigyult arczczal, szinte rekedten beszélt s az utolsó szavaknál hátat
                  forditott férjének. Szentegyedy közelebb jött hozzá.</p>
					<p>- Csillapodjék, Melanie. Hisz én jó barátja vagyok önnek. Nem akarom, hogy hozzám
                  lánczolja fiatal életét s hogy lemondjon értem szerelméről. Higyje meg, a válás
                  most nem történhetik meg.</p>
					<p>- Mi akadályozza, ha ön is akarja? Ne kinozzon, Gábor. Ha nem volnék becsületes
                  asszony, nem sürgetném a válást, egyszerüen szeretője lennék a férfinak, a ki
                  szivem választottja.</p>
					<p>Érezte hogy illetlen dolog volna égőbb szineket használni és e nehéz pillanatban
                  uj szerelmeséről sokat beszélni.</p>
					<p>Szentegyedy megfogta neje kezét és udvariasan ajkaihoz emelte.</p>
					<p>- Nehány hónap mulva szabad lesz ön, Melanie, mint a madár. Feloldom a sulyos
                  házassági köteléket, melyet elviselni nem tud. Adjon Isten nyugalmat és több
                  boldogságot az ön szivének. A második házassága jobb legyen, mint az első.</p>
					<p>- Nehány hónap! egy egész örökkévalóság, Gábor. Nem birom ki addig. Holnap
                  Ferenczi háboruba indul, hogy bocsássam igy el a bizonytalanba? Megigértem neki,
                  hogy mig ő oda lesz, külön háztartást folytatok s mire megjön a csatákból - ha
                  ugyan ott nem hagyja ifju életét akkorra a válás törvényesen ki lesz mondva s ő
                  nőül vehet.</p>
					<p>- Nem lehet, Melanie. A mi az együttlakást illeti, attól nem kell tartania. Nehány
                  nap mulva én is a hadsereghez utazom, hogy az alkudozásoknál kéznél legyek.
                  Mihelyt bevégezzük a háborut, teljesitem kivánságát. Addig nem tehetem.</p>
					<p>A nőt eddig soha nem érzett düh fogta el. Fejében tompa nyomást érzett, tekintete
                  elhomályosodott, szivverése elállott. Valami nagy sértést akart elkövetni a
                  férfin, a ki nyiltságra csábitotta őt s most puszta kegyetlenségből nem teljesiti
                  hő kivánságát. Ha nincs kifogása az elválás ellen, miért vet neki akadályokat? Ha
                  három hónap mulva szivesen elválik tőle, miért nem akar elválni most? Talán a
                  háborura számit, melyben vetélytársa elveszti életét, vagy nyomorékon jön vissza?
                  Micsoda oka van rá, hogy oly érthetetlen makacssággal halaszsza el a döntést oly
                  kényes és kellemetlen ügyben, a milyen az ő válóperük?</p>
					<p>Mégis, egy pillanatra, erőt vett magán.</p>
					<p>- Kérem, uram, tegye meg a kedvemért. Az elhalasztás nem használ önnek semmit, de
                  nekem nagy fájdalmat és nyugtalanságot okoz vele. Mária nevére kérem, a kit ön
                  titokban szeret s a ki viszont szereti önt.</p>
					<p>Szentegyedy elpirult, aztán halotti halványság boritotta el arczát, de hangja
                  szilárdan csengett, mikor válaszolt.</p>
					<p>- Nem tehetem. Hasztalan kér ön, Melanie.</p>
					<p>A fiatal nő reszketett nagy felindulásában. Kebléből elfojtott zokogás tört ki,
                  kezével ruhája csipkéit tépte össze.</p>
					<p>- Gyáva! mondá és a legmélyebb megvetés kifejezésével fordult el tőle.</p>
					<p>- Gyáva, én, mondá a férfi és hangja csodálatos nyugodtságot és egykedvüséget
                  árult el. Nos, ha minden áron tudni akarja, megmondhatom asszonyom: az ön aranyai,
                  melyekért, saját mondása szerint, önt elvettem, nincsenek többé. Elgurultak,
                  elpárologtak, el vannak költve. Uraatyjának ma semmije sincsen vején kivül, a ki
                  külügyminiszteri osztályfőnök és a ki összeköttetéseinél fogva megszerezheti neki
                  azt az örömet, hogy a hadsereg főszállitója legyen. Nem rossz üzlet. Százezreket
                  nyerhet rajta, milliomos lehet belőle ujra. Nincs egy félórája, hogy tisztelt
                  atyja nálam volt. Azt mondta, hogy tönkretettük őt mi ketten, én és a börze.
                  Szerencsétlen vállalatokba fogott és mikor veszteségeit vissza akarta nyerni,
                  elvesztett mindent. Ez a palota, ezek a márványos termek, ez a fény, pompa, ezek a
                  drágaságok, sőt az az értékes gyémánt ékszer a hófehér nyakán: mindez hazugság.
                  Gazdagságot jelentenek, pedig szegények vagyunk. A hitelezők még az ön bájos
                  öltözőjére is ráteszik kezüket, a hol minden kis tárgy önről beszél.</p>
					<p>Tartozom vele Silbermann urnak - nemsokára volt apósomnak - hogy visszaadjam neki
                  füstbe ment százezreit. Megszerzem neki a megbizatást, hogy a hadsereg
                  főszállitója legyen, de ahhoz idő kell. Mert gondolja csak meg, kérem, micsoda
                  országos feltünést fog kelteni apósom, mint hadsereg-szállitó. Ez az én pályám
                  végét jelenti. A legjobb akaróim is ügyes üzletembernek fognak tartani, a ki
                  előkelő bizalmi állásomat pénzszerzésre használom fel. A ki nem becsvágyból, nem a
                  trón iránt való hüségből, nem a dicsőségért, hanem anyagi előnyökért dolgozom.
                  Hogy engedném, hogy elváljon tőlem addig, mig atyja gazdagságát helyre nem
                  állitom? Azt akarja, hogy ujjal mutassanak rám az emberek, hogy folt essék
                  becsületemen, mert otthagyok egy asszonyt, akinek dusgazdag apja koldussá lett?
                  Nem, asszonyom, ennyire még nem vagyok. Rám költött aranyaikat visszafizetem.
                  Bevégzem politikai pályámat, hogy egész érintetlen befolyásommal megszerezzem
                  családjának a hirtelen meggazdagodás aranybányáját. Csak néhány hétnyi türelmet
                  kérek. Ha aztán a márványpalota megszünik ingadozni a lábuk alatt, ha gazdagok
                  lesznek ujra: akkor ám váljunk el egymástól. Pénz, rang, kitüntetés, minden nélkül
                  fogom elhagyni e császári várost. Nem viszek el belőle semmit, csak egy
                  megsemmisült pálya, egy tönkretett élet keservét és késő bánatát.</p>
					<p>Bevégezte. A nő elkábulva hallgatta. Többször félbe akarta szakitani, de nem volt
                  bátorsága hozzá. Szivében erős felindulás, visszás, érthetetlen, kinos érzelmek
                  támadtak, és a homályból fényesen vált ki a férfi alakja, a ki büszkén
                  elmondhatja, ha életutjok egymástól örökre eltér: nem maradtam semmivel
                  adósotok.</p>
					<p>Hozzá akart lépni, hogy megszoritsa erős, munkabiró kezét. Bocsánatot akart kérni
                  tőle, a miért szenvedélye oly igazságtalan, sulyos sértésre ragadta. Ám
                  Szentegyedy hirtelen megfordult és kiment az ajtón. Nemsokára hallatszott a
                  bérkocsi robogása a bejárat alatt; nem akarta többé igénybe venni a Silbermann
                  nagyuri fogatát.</p>
					<p>Este Melanie levelet irt Ferenczinek, melyben értesitette, hogy férje az elválásba
                  beleegyezett s hogy a hadsereghez utazik ő is. A levélen könyek nyomai látszottak.
                  Hüségre és kitartásra intette kedvesét. Kérte, hogy vigyázzon drága életére, mert
                  ha valami baja esnék, ő utána halna...</p>
					<p>Szentegyedy Gábor lelkében pedig nagy elhatározások forrongtak. Feltette magában,
                  hogy a háboru után azonnal beadja lemondását. Házasságuk felbontását óhajtott
                  megoldásnak tekintette. Keserüség nélkül gondolt rá, hogy ime, a végzet minden
                  épitményét fejére dönti.</p>
				</div>
				<div type="chapter">
					<head>XXXIX.</head>
					<p>Szentegyedy a főhadiszálláson volt. Benedek, az osztrák sereg fővezére,
                  Königgräcztől keletre összevonta az egész hadsereget és julius másodikán átlépte a
                  Besztercze vizét.</p>
					<p>Ugyanez nap Vilmos király Moltke, Róon, Bismarck és több főherczeg kiséretében
                  Gitschinbe érkezett s átvette a porosz hadak főparancsnokságát.</p>
					<p>Julius harmadikán volt a döntő csata, mely Ausztria sorsa fölött határozott.</p>
					<p>Az apróbb vereségek egész sora elkedvetlenitette a katonákat s a táborban a csata
                  előestéjén nyomott volt a hangulat.</p>
					<p>Szentegyedy tudta, hogy a vezérek közt apró cselszövények és végzetes versenygések
                  folynak; hogy a magyar csapatok lelkesedés nélkül vesznek részt a harczban; hogy a
                  magyar közvélemény szivszorongva várja a harcztérről jövő hireket és megtapsol
                  minden győzelmet, melyet az ellenség az osztrák seregek fölött arat.</p>
					<p>Felfordult világ ez. A külügyminiszterium első osztályfőnöke belátta, hogy a
                  nemzetet nem ismeri. Idegenek ők egymástól: a nemzet, mely alkotmányának
                  feltámadását várja; és az udvaroncz, a ki az abszolut hatalom árnyékában nőtt oly
                  nagyra.</p>
					<p>Ő elegáns, kényelmes hivatalszobákból akarja kormányozni a nemzetet, holott a
                  nemzet maga akarja kormányozni magát.</p>
					<p>A beszélgetések, melyeket a táborban honfitársaival folytatott, szive mélyéig
                  meghatották. A miket anyja röviden érintett: azt részletesen hallotta most.
                  Temetők csendje van a hazában; a magyar nép boldogtalan és elégedetlen. Nem vesz
                  részt a közügyekben; visszavonult, mint a kiapadt folyó hullámai. Nincs érdekében,
                  hogy az osztrák birodalom fenmaradjon. Egy ujját sem mozditja meg, hogy megmentse,
                  ha létezése veszélyben forog. Örömtüzeket gyujt ablakaiban, ha a poroszok
                  diadalmasan hatolnak előre. Forradalmat nem csinál, de kétségbeesett örömmel látja
                  elmerülni a rozzant gályát, melyen ő gályarab.</p>
					<p>Ámbár hogy nagy ur volt, földiei haragosan elfordultak tőle. Alig volt négy-öt, a
                  ki vele szóba állt, és ezek is sajnálkoztak rajta; sajnálták, hogy fényes
                  tehetségeit rosszra használja, hogy népe helyett egyetlen embert szolgál; a magyar
                  nemzet helyett az osztrák császárt.</p>
					<p>Szentegyedy nem volt képes magát megértetni velük.</p>
					<p>Belátta, hogy felfogásuk és az ő felfogása között áthidalhatatlan szakadás
                  van.</p>
					<p>Aggódott a háboru kimenetelén. Az uralkodónak, a ki őt az élettel megajándékozta s
                  a kinek hálából szolgálatába szegődött, lesz-e lelki ereje elviselni a fejére
                  szakadó szerencsétlenséget: a vesztett háborut? És a poroszok, a kik egyik
                  ütközetet a másik után nyerik meg, nem szervezik-e a magyar forradalmat, hogy
                  levegőbe vessék a Habsburgok birodalmát?</p>
					<p>Az aranyos császári város előkelő köreiben, fényüzésében, élvezeteiben, az udvar
                  előszobáiban élve: fogalma sem volt, mi történik a népek szivében s milyen
                  vulkánikus talajra épitették nagyhatalmi terveiket a miniszterek. Épitkezésükben
                  csak arra voltak tekintettel, hogy vastag falakat, erős tetőzetet, légmentesen
                  záródó ablakokat épitsenek. Havazásra, hóra, viharra számitottak, de földrengésre
                  nem s most a földrengésnek már érezhetni első lökéseit.</p>
					<p>A helyzet tisztán állott előtte: a holnapi döntő csatában meg kell verni a
                  poroszokat s apránkint rá kell venni az uralkodót, hogy alkotmányt adjon
                  népeinek.</p>
					<p>Benedek s a haditanács tagjai rózsás kedvükben voltak. Bizonyosra vették, hogy
                  holnap győzni fognak. Az eddigi vereségek jelentéktelenek. Egyáltalán nem
                  bizonyitják, hogy a porosz katonák fölülmulnák a vitéz osztrák hadsereget.</p>
					<p>Elméleti katonák, a kiknek tele van a fejük haditudománynyal, de nem tudják
                  hasznát venni. Hitvány „súlmeiszter”-ek, a kik holnap sirva fognak visszahuzódni
                  Berlin felé.</p>
					<p>Szentegyedy hallgatott. E hallgatásban egyik vezérkari tiszt kételyt látott, tehát
                  elővette térképét és megmagyarázta a diplomatának seregeink felállitását s
                  megjelölte a porosz hadállásokat. Ujjával mutatta az előnyomulás irányát, a
                  tartalék felvonuló vonalát, a sikon készen tartott lovasezredeket, melyeket
                  Benedek ugy ereszt rá markából a hátráló poroszokra, mintha XIII. Lajos korabeli
                  vadász volna, a ki a kellő pillanatban bocsátja szabadon a vijjongó sólymokat.</p>
					<p>A csapatok egy része még az éjszakában előrenyomult. A hol megálltak, a legénység
                  fegyverrel a kezében leült, ültében szendergett, sehol sem volt szabad
                  meggyujtani az őrtüzeket.</p>
					<p>Esett az eső, lovak nyeritettek, a Besztercze vize erősen zajlott, a mint a
                  huszárok egy-egy százada vigyázva átusztatott rajta.</p>
					<p>Az előre haladó gyalogság mellett ágyuütegek vonultak el, lőszerkocsik követték
                  hármasával őket.</p>
					<p>Jó nagy utat tettek igy meg, mikorra szürkült. Az eső elállt, de sürü ködfalak
                  állottak előttük.</p>
					<p>Szentegyedy, álmatlanul töltött éjszaka után a vezérkartól elmaradva, az
                  előrenyomuló csapatok után lovagolt. Mindenütt meglátszott hogy fegyveres
                  emberáradat hömpölygött végig az áldott völgyeken. Az országuton s a
                  mellékösvényeken katonák és paripák lépésnyoma, ágyuk és társzekerek keréknyomával
                  vegyült össze. Letaposott vetések, összetiport rétek mindenütt. A házak keritésére
                  és falaira vörös krétával volt felirva egy-egy katonatiszt neve, a lovak és
                  emberek száma, a kik az elmult éjszakát itt töltötték. Néhol elmaradozott
                  katonákat látott, a kik menetközben kidőltek. Olyanok voltak a sürü ködben, mint a
                  szél által kidöntött fatörzsek; mozdulatlanul és hangtalanul feküdtek itt, a
                  lövésekre ügyelve. A puskaropogás tanusitá, hogy az előcsapatok már
                  összetalálkoztak.</p>
					<p>Vastag, egyenes rétegekben födte a köd a völgyet. Az országutak sárosak, a
                  háztetők feketék a nedvességtől, a dombokat, a hol behorpadnak, vörhenyes foltok
                  tarkitják. Az általános, mindent elboritó szürkeségből egyetlen magas hegycsúcs
                  válik ki tisztán, mintha egy szürke, nagy viz felett csendesen uszó hajónak
                  körrajza volna. Nincs napfény, mely mindent megszépitsen. Az erdőszélen épült
                  cseh falucska házainak oly bágyadt és ijesztő fehérségük van, mint a halott ember
                  ingének.</p>
					<p>Szentegyedy lassan lovagolt odább. Utólért néhány fedeles kocsit, melyek nehány
                  óra mulva a sebesülteket fogják szállitani. A nehéz, sárga szekerek elé
                  lesoványodott lovak voltak fogva. Szürke köpenyeges betegápolók álldogáltak a
                  szekerek körül, jóizüen falatoztak s megjegyzéseket tettek a mind sürübben hangzó
                  puskalövésekre.</p>
					<p>- Nemsokára szükség lesz ránk, mondá egyikök, egy piros, duzzadtképü morva. Ugy
                  szedegetjük össze az elhullott embereinket, mint aratáskor a gabonakévéket. A
                  kit kocsinkra rakunk, az nem igen fog aratni többé.</p>
					<p>Szentegyedy előtt feltünt az aratás képe: az aranykalászos gabonatáblákban
                  munkában álló jókedvü aratók, a halványkék, mindenütt egyforma nyári égbolt, mely
                  olyan nagy hőséget sugároz le a földre, mint egy izzófélben levő óriás aczéllemez.
                  A mezőt a munkások hangyacsapata lepi el. Ökrös szekerek járnak-kelnek a magtárak
                  felé s verebek szállnak rá az összekötött kévékre, hogy belőlük még egyszer,
                  utóljára jóllakjanak. És messziről, a zöldelő fák kellős közepében az egyedi
                  uriház fehér, karcsu oszlopai és nyugodt, hüvös ablakai fénylenek...</p>
					<p>Ágyulövések riasztották fel álmadozásából. Gyorsabb ügetésben sietett a ködből
                  kinyuló hegycsúcs felé. Onnan talán belátja a harczteret vagy legalább egy részét.
                  Bár körülötte nehány mértföldnyi nagy körben, ezer meg ezer ember volt elhelyezve,
                  emberi hang, kiabálás, jajgatás, káromkodás nem hallatszott sehol.</p>
					<p>Félelmetes volt ez a nagy köd, mely mindent elfedett: jóbarátot és ellenséget
                  egyaránt. A roppant ködtömegek mélyében sortüzek ropogtak, ágyuk bömböltek, egész
                  csatasorok vonultak fel, a nélkül, hogy füst gomolygana vagy valahol láng csapna
                  fel. A harcz mindjobban kifejlődött, terjedt, mind közelebb jött és az
                  osztályfőnök ur nem tudta, hol a győző és hol a legyőzött? Nem tudta, nem jön-e
                  bele a tüzvonalba, a kartács-záporba, puskagolyók jégesője közé, melytől egész
                  nagy táblákban tönkre megy, elpusztul az emberek vetése?</p>
					<p>Mit bánta ő, ha meghal? Az élet sohase volt előtte oly értéktelen, mint most. Csak
                  egyetlen egyszer, mikor nagybátyja elhozta az ősi házból. Azóta évek teltek el,
                  része volt jóban és rosszban egyaránt; volt gazdag, irigyelt, hatalmas; szép
                  felesége volt, a ki szerette és a kit szeretett, és most oda jutott vissza, a
                  honnét kiindult: az életet ismét unja, a halál megváltásnak tetszik előtte.
                  Érdemes volt ezért élni?</p>
					<p>Apósának megszerezte a hadseregnek való szállitás aranyforrását. Százezreket
                  dobhat ismét a feneketlen kutba, melynek neve nagyvárosi fényüzés. Felesége beadta
                  a valópert ellene. Az eset nagy zajt ütött. Belőle kifacsart czitrom lett, melyet
                  el fog dobni a hatalom. Micsoda hasznát vehetnék még neki, a ki fényes állását
                  haszonnal járó üzletek kötésére használta fel? Érezte, hogy azok a körök, melyek a
                  magas állásu emberek sorsa felett döntenek, elfordultak tőle. Sértő közönyt, hideg
                  lenézést, társadalmi illemformák mögé rejtőző megvetést tapasztalt mindenütt.
                  Bukása csak idő kérdése volt. Nagy dolgok foglalkoztatták az elméket, nem értek rá
                  kiadni neki az utat.</p>
					<p>A hegy lábánál leszállt lováról és szabadjára engedte. Nehányszor megcsuszott, a
                  mig a tetőre ért. Alatta gomolygott, hullámzott, mindent ellepett a köd. Egyszer
                  aztán hideg szél rohant a hegyekről alá, s a vaskos, homályos szürkeség oszladozni
                  kezdett, itt-ott rések támadtak rajta, mintha valami roppant szinpadi függöny
                  szövetje kezdene hasadozni. A közel eső fák, bokrok, szántások kibukkantak a
                  szürke hullámok közül. Fekete vonalakat látott, az előrenyomuló gyalogság sötét
                  tömegét. A szuronyok fel voltak tüzve, a tartalékcsapatok ellepték az országutat.
                  Feje felett nyugodt, kék égbolt ragyogott, a napsugarak itt-ott betörtek a földet
                  ellepő ködgomolyokba, mintha szikrázó, olvasztott aranypatakok szakadnának nagy,
                  szürke allóvizekbe.</p>
					<p>A tüzelés lent a völgyekben mindjobban növekedett s a köd mindjobban felszállt.
                  Látta az ellenség ágyui mint hajtattak fel a lejtőkön. Egyik a másik uton lőtt,
                  mély, dörmögő hang jött ércztorkukból s a lövés után - mint óriási, égő szivarból
                  - karikában szállt ki a füst és lassan huzódott el. Az osztrák ütegek helyüket
                  változtatták, előrenyomultak. Az ágyuk védelme alatt a gyalogcsapatok mindenütt
                  megközelitették egymást. Különösen egy domb kötötte le figyelmét, melyen a
                  poroszok erős állást foglaltak. Tizenkét ágyu védte s a fedezetére rendelt
                  csapatokon kivül nagyszámu gyalogság lepte el; az első sor térdepelve, a második
                  sor állva lőtt. Az osztrák gyalogság félkörben vette körül a dombot. Feltünt, hogy
                  mennyivel gyorsabban lőnek a poroszok, néha irtózatossá vált a puskáik ropogása;
                  mintha a levegőben mindenütt diót törnének.</p>
					<p>Házakból, felgyujtott falukból felcsapott a láng. A porosz vonalak mindjobban
                  felgombolyodtak a dombra, mint orsóra a fonál; látszott, hogy a szuronyrohamot
                  várják. A domb jobboldalán fekvő erdőségből is osztrákok törtek elő. Feltüzött
                  szuronyaik fénylettek, tisztán meghallatszott „hurrá”-juk, a mint lesütött fővel,
                  futólépésben rohamra mentek.</p>
					<p>Ebben a pillanatban Szentegyedy figyelmét más kötötte le. A jobbkéz felől elterülő
                  sikság alkalmas volt arra, hogy ott a lovasság összeütközzék. Mig ő a domb
                  birtokáért folytatott gyalogsági harczot nézte, a sikon lovastömegek jelentek meg.
                  A sorok hullámozva indultak meg a napsütött réteken, a porosz lovak nehézkesebb
                  futása feltünt neki. A huszárok három oszlopban nyargaltak előre. A hegycsucsról,
                  a honnét Szentegyedy állott, gyönyörüség volt nézni. A lovak futása mindinkább
                  sebesebb lett, végre vágtatásba ment át. Az első összecsapásnál a huszárok sorai
                  megbomlottak, de a következő oszlop, az eldobott kő sulyával és egyenességével
                  esett rá a porosz dragonyosokra, a kik megfordultak, hogy a tartalék védelme alá
                  meneküljenek.</p>
					<p>Az egész napfényes sikság tele volt mozgással. Az üldöző huszárok közül ki-kivált
                  a sorból egy-egy vakmerő, a ki lovát fékezni nem tudta, vagy a ki alig
                  türtőztethette vérszomját.</p>
					<p>Szentegyedy szive gyorsabban vert. Valami vad lelkesedés szállotta meg. Szeretett
                  volna a huszárok közé elegyedni, hogy ő is részt vegyen a nap terhében és
                  dicsőségében. Fénylő szemekkel nézte a sikerült lovasrohamot.</p>
					<p>- Győzelem! kiáltá hangosan és olyasvalamit érzett, hogy a hegycsucsról örömében
                  levesse magát.</p>
					<p>A köd végre elérte a hegycsúcsot, a melyen Szentegyedy állt. Nyirkos, homályos
                  szürkeség fogta egyszerre körül. Nem látott többé semmit, pedig tudta, hogy
                  odalent az idő teljesen kitisztult.</p>
					<p>Dél felé járt az idő. Ez volt az a percz, mikor az osztrákok határozottan előnyben
                  voltak s a porosz vezér, óráját nézve, sötét gondokba merülve, szivszakadva várta
                  a trónörökös hadait, hogy kicsikarja az osztrákoktól a nap szerencséjét.</p>
					<p>Szentegyedy, fent a ködben, türelmetlenül várta, hogy ujra láthassa a lent folyó,
                  izgató, érdekes szinjátékot.</p>
					<p>A nagy mü, melynek szolgálatába szegődött, a háboru, ugy látszik sikerülni fog.
                  Ausztria nagyhatalmi állása ujra biztositva van. Szavának döntő sulya lesz a népek
                  tanácsában.</p>
					<p>De mit használ az neki? Visszaadja-e az az ő tönkrement életét? Nyugodtabb lesz-e
                  lázongó szive? Megszünik-e unalma és bánata? Elhagyja-e őt az életundor, mely ugy
                  ellepte egész valóját, mint a hegyormot, melyen áll, a nyirkos, sürű, szürke
                  köd?...</p>
					<p>És hazája, nemzete, mely gyülöli őt, a mindig népszerü Szentegyedyek véréből való
                  vért! Ősei közt egy se volt oly gyülölt, mint ő; nemzetétől tisztelve, megsiratva,
                  áldva halt meg mindenik. Sohasem vágyódtak oly állásokra, melyeket nem a nemzet
                  bizalma ad. Egyik őse sem ment fel Bécsbe, hogy az udvar kegyének verőfényében
                  sütkérezzék. Ő az egyetlen, és mi lett a vége? Az idegen nőnek szerelme, az idegen
                  levegőnek szivása, az idegen földnek tapodása; mit használt neki? Hatalom,
                  gazdagság hova lettek? Hova tünt neje szerelme?</p>
					<p>Ugy megy haza szülőfalujába, a hogy jött, szegényen és életkedv nélkül. Nem visz
                  haza semmit az aranyos Bécsből.</p>
					<p>Mért is hagyta el faluját? Mért volt oly életunt és elégedetlen benne, mikor Mária
                  mosolyával és édes tekintetével volt tele az egyedi ősi ház? Micsoda végzetes
                  nyugtalanság fogta el, hogy otthagyja a boldogságot, melyért csak kezét kellett
                  kinyujtani?</p>
					<p>Melanie azt mondja: még most is szereti Mária. Ha szeretné is, - mi haszna?
                  Tiszta, szüzies életét hogy kösse össze az ő letarolt életével? Nejétől elvált
                  férfiu, bukott nagyság, a kit otthon mindenki szán, vagy gyülöl - hogy legyen
                  férje egy fiatal leánynak, a kit egyszer már faképnél hagyott?</p>
					<p>Meghalni, ez volna a legjobb megoldás. Meghalni itt, e hegycsucson, a hol senki
                  sem találna rá. Ég felé fordult arczczal csendesen feküdnék itt, fölötte könnyü
                  nyári felhők usznának, őszkor a vadrózsabokor ráhullatná virágait, levelét.</p>
					<p>Lefelé indult, még nem akarta feladni az életet. Haza megy, elbucsuzni anyjától,
                  Máriától s az anyaföldtől, gondolá. Lova, a lövésektől megriadva, ösztönszerüen
                  közelebb huzódott gazdájához. Vidoran nyeritett, ahogy megpillantotta. Szentegyedy
                  lóra ült s egy töltés felé tartott, hol a mieink erősen lövöldöztek. Nemsokára
                  egyik tábornok lovagolt el mellette, néhány hadsegéd és egy trombitás közhuszár
                  követte.</p>
					<p>Jól ismerték egymást a bécsi előkelő társaságból s a tábornok nagy tisztelője
                  volt. Most rá se nézett. Itt egyedül ők az urak a csatatéren; a katonák meg a
                  halál.</p>
					<p>Hirvivők nyargaltak keresztül-kasul, kürtjelek harsogtak, rekedten kiabálták
                  itt-ott a parancsszavakat. Néhány puskagolyó sivitott el feje fölött, egyszer egy
                  egész sortüz szállt el fölötte, mint egy csapat seregély.</p>
					<p>Lóhátról nézte a lövöldöző legényeket. Sietve, czélzás nélkül, folytonosan lőttek.
                  Látszott rajtuk, hogy a sok lövöldözéssel magukat akarják bátoritani. Az országut
                  töltése jól elfedte őket, az ellenség nem sok kárt tett bennük.</p>
					<p>A tiszt, a ki kivont karddal hátuk mögött térdelt, haragos pillantást vetett a
                  polgári ruhába öltözött lovasra.</p>
					<p>- A külügyi osztályfőnök vagyok. Nem volna szives utbaigazitani, merre van ő
                  excellencziája, a fővezér és táborkara?</p>
					<p>Külügyi osztályfőnök! Bánta is azt most a fiatal hadnagy, mikor a halállal néz
                  farkasszemet!</p>
					<p>- A csata mértföldekre terjed, uram, hogy tudjam én azt, hol jár ő excellencziája?
                  Mi itt a jobbszárnyon vagyunk. Fogalmunk sincs róla, mi történik körülöttünk. Mi
                  verjük-e meg a poroszt, vagy ő ver meg minket, ki tudja azt? Tekintetét merően az
                  ellenségre szegezte, mely lassan huzódott hátrafelé. A hadnagy arcza vad tüzben
                  égett. Diadalmasan csóválta meg kardját. Előre ugrott, hurráh! kiáltá
                  torkaszakadtából, s a század előre ment.</p>
					<p>Azt hitte, eldöntötte a nap sorsát, pedig már akkor másfél óra választotta el a
                  hadsereget a katasztrófától. Nemsokára, természetesen a csatatér más részein,
                  megjelent a porosz trónörökös lovasgárda ezredeinek árnyéka, hogy eláraszszák a
                  csatamezőt...</p>
					<p>Szentegyedy másfél óra mulva rátalált Benedek kiséretére. Akkor már az osztrák
                  hadállás át volt törve, halottak boritották el a földet s vad rendetlenségben
                  futott, ki merre látott.</p>
					<p>A nagy ütközet el volt veszve. Egy egész kormányzási rendszer omlott össze.
                  Ausztria alig hét év alatt másodszor dőlt romba, mert népei elégedetlenek voltak s
                  mert el volt nyomva a magyar.</p>
					<p>Szentegyedy a futó tömegek között száguldott, nemesvérü paripájáról szakadt a
                  tajték, ő maga ki volt merülve, fülei zugtak, feje fájt, csaknem eszméletlenül
                  nyargalt tovább.</p>
					<p>Leégett faluk mellett haladt el. A bombáktól felgyujtott házak üszke még
                  csillámlott, nagy égés és puskaporfüstszag terjedt el a levegőben. Holttestek
                  feküdtek szanaszét, nehéz sebesültek jajgattak, menekülő ágyuütegek torlódtak
                  össze. Messze, hátul, pihent huszárezredek vetették rá magukat a diadalmas
                  ellenség előrenyomuló oszlopaira, hogy fedezzék a visszavonulást. Csüggedten,
                  kedvetlenül mentek attakra, mint a kik már nem menthetnek meg semmit, és a kiknek
                  hősi halálából már nem sok haszna lesz a hazának.</p>
					<p>Lovát szabadjára hagyva, Szentegyedy egy mellékösvényre tévedt. A csatazaj
                  mindjobban elhalt háta mögött.</p>
					<p>Fiatal erdő mellett vezette el utja. A fák lombjait napfény aranyozta meg,
                  hüvösséget lehelve borultak föléje vadkomló és szederág. Az erdő szélén tiszta,
                  hófehér erdészlak állott, könnyü füst jött keményéből, ablakai oly nyugodtak és
                  derültek voltak, mint egy pár kékesszürke leányszem.</p>
					<p>A háboru véres hulláma áthömpölygött e rejtett, kicsi fészek fölött s lakói
                  bizonyára mitse tudnak a nagy világdrámáról, mely közelükben lefolyt.</p>
					<p>Szentegyedy sóvárgó pillantást vetett a házikó felé és Máriára gondolt. Mily jó
                  volna itt élni vele! Majd kicsattanna arczuk az erdő friss levegőjétől! Szivük
                  könnyü volna és szabad, mint a lombok közt fészkelő madarak.</p>
					<p>Hajnali szamóczaszedés volna csókjuk; széltől ingatott virágos ág volna minden
                  mozdulatuk. Néznék a nyári felhők futását, vadméhek rajzását; megügyelnék az
                  aranyszemü csillagokat.</p>
					<p>A kis, fehér ház ablakából fiatal leányarcz kandikált ki. Csodálkozva nézte az
                  idegen lovast, a ki tetőtől talpig poros volt és a kinek szenvedő volt az
                  arcza.</p>
					<p>Még akkor is utána nézett, mikor lovasunk már rég eltünt szemei elől.</p>
					<p>- Marichen, hangzott belülről egy öreg ember gyönge, reszkető szava, kifut a tej,
                  ha sokáig kint maradsz.</p>
					<p>A tüz fölé tett tej volt minden gondja az erdőkerülőnek, mikor körülötte
                  mértföldnyi területen világesemények folytak le s az osztrák hadsereg fővezére
                  elvesztette a hadjáratot és katonai hirnevét.</p>
					<p>Szentegyedy pedig tovább lovagolt, hogy a menekülő hadsereget egész Pozsonyig
                  kövesse.</p>
				</div>
				<div type="chapter">
					<head>XL.</head>
					<p>Szentegyedy lemondott állásáról s nejétől elvált, a ki Ferenczi Kálmánné lett.</p>
					<p>Sokat gondolkozott róla, mért fordult el szivük egymástól? mért lettek egymás
                  iránt közönyösek? ki az oka, hogy rövid boldogságuk feneketlen kutba esett, a
                  honnét nem huzza ki többé soha senki?</p>
					<p>Igyekezett elővarázsolni az eltünt boldogságot, a mézeshetek gyönyörüségét, a
                  szerelemnek szentelt büvös-bájos napokat.</p>
					<p>Sehogyse ment. Mint a befagyott tó, oly nyugodt maradt vére a kedves emlékekre.
                  Nem tudta felidézni lelkében a régi Melaniet; a szenvedélyes, odaadó, szerelmes
                  asszonyt nem látta többé. Ugy maradt meg emlékezetében, s ugy fog megmaradni
                  örökre, ahogy hidegen, egykedvüség alá rejtett haraggal vallotta be neki egy
                  emlékezetes estén, hogy mást szeret, hogy őt nem szenvedheti, hogy el akar válni
                  tőle.</p>
					<p>Ebben a rászakadó nagy sötétségben keserü önvád gyötörte a férfit, a ki rangot,
                  hirnevet, vagyont, feleséget,... mindent elvesztett azon nehány hét alatt, mely a
                  königgräczi csatavesztést követte.</p>
					<p>Rövid idő mulva a dolgok uj rendje áll elő, melyben neki semmi része.</p>
					<p>Magyarország, melyet a klumi ködben elveszett kormányzati „rendszer” egyik
                  szerencsétlenségből a másikba döntött, olyan, mint a fiatal erdő, mely zöldbe
                  borul a tavasz lehelletétől.</p>
					<p>A megyeházak megnyilnak. A képviselőválasztások végbemennek. Napilapok és
                  politikai beszédek lelkesen foglalkoznak a közdolgokkal. Minden nap hoz valamit,
                  a mi a közvéleményt forrongásba hozza. Magánösszejövetelek is csak arra valók,
                  hogy a hazafias érzelmeket éleszszék. A házak tele vannak nemzetiszin lobogóval s
                  a szivek tele vannak hittel és bizalommal.</p>
					<p>A feltámadás örömében nem vehet részt Szentegyedy. Neve gyülölt a jó hazafiak
                  előtt, régi ismerősei kerülik, befalazott ember, élőhalott, a kinek a közgyülölet
                  terhét panasz és felindulás nélkül kell elviselni, mert tudja, hogy
                  megérdemelte.</p>
					<p>Minden épitménye fejére omlott, a mit az aranyos császári városban annyi
                  szerencsével épitett.</p>
					<p>Itt nincs már mit keresni többé.</p>
					<p>De van-e otthon? Hogy fogadják az egyedi udvarházban a szerencse hajótöröttjét, a
                  ki szegényen, kifosztva tér meg oda, a honnan fényes, vakitó, rövid pályája
                  kiindult?</p>
					<p>Sötét volt körülötte a világ, az életnek nem volt becse előtte, szivéből kivánta,
                  csak már vége volna. Jöjj el, oh jöjj el, könyörülő halál!</p>
					<p>Lemondását minden sajnálkozás nélkül elfogadták az illetékes helyen. A nagy,
                  általános égésben, a nagy bomlásban, a nagy hajótörésben kinek tünnék fel az ő
                  vesztesége s az ő bánata? Ki venne számba nehány letört faágat, egy-két levert
                  gyümölcsöt, vagy egy betört ablakot akkor, mikor ország rendül meg alapjaiban?</p>
					<p>Még meg se köszönték szolgálatait. Szentegyedy, dicséretére legyen mondva,
                  életének e sulyos megpróbáltatásában elég tisztán látta, hogy ugynevezett
                  szolgálatai elfeledésnél mást ugy sem érdemelnek.</p>
					<p>Ha valakit szolgált, ugy első sorban magamagát szolgálta. Rang, vagyon, befolyás,
                  dicsőség lebegett szemei előtt, nem a haza érdeke.</p>
					<p>Mi volt az ő érdeme? Az, hogy jól-rosszul megfogalmazott nehány diplomácziai
                  jegyzéket; elfogyasztott nehány száz iv papirost; kigondolt nehány szerencsés
                  mondást, mely közszájon forgott; megnyerte egy udvari kukta jóindulatát és... és a
                  Ferrari herczeg meleg helyére ült, hogy egyik tevékeny kereke legyen a
                  háborúpártnak, ennek a boldogtalan gőzgépnek, mely a „monarchia” jövőjének és
                  hatalmának minden kincsével megterhelve, teljes gőzerővel indult nagy utjára s a
                  vágányokból kisiklott a mindent elboritó klumi ködben, a népek fölé boruló nagy,
                  sötét éjszakában...</p>
					<p>A halál vágya még sohasem vett igy erőt rajta. Öngyilkosságra nem gondolt az első
                  napokban, de lassankint ugy elmerült bánatában, hogy komolyan kezdett vele
                  foglalkozni, s mindjobban megbarátkozott vele.</p>
					<p>Valami visszatartotta mégis. Az időpontot nem találta rá alkalmasnak. Még azt
                  hiszi a világ, hogy elvált felesége, vagy elvesztett hivatala miatt válik meg az
                  élettől. Pedig egyik sem érdemes rá: sem a hivatala, sem a felesége.</p>
					<p>Arra határozta el magát, hogy utazni fog. Idegen országokban fog barangolni egy
                  ideig, a hol senki sem ismeri, a hol nem lesz senkije multja kisértetein
                  kivül.</p>
					<p>Itt aztán - valahol a svájczi havasok tetején, vagy valamelyik svéd tengeröböl
                  mellett - kedvére válogathat a halálnemek közt, melyek kisegitik őt az élet
                  bajai, emlékei és gyötrelmei közül.</p>
					<p>Halála nem fog zajt ütni itt, a hol senki sem ismeri. Anyja és Mária azt
                  gondolhatják, hogy szerencsétlenség történt vele; lezuhant valamelyik
                  gletscherről, vagy hajótörést szenvedett valahol.</p>
					<p>Szivük nem fog lemondani a reményről, hogy valaha még visszatér s a bizonytalanság
                  megenyhiti bánatukat.</p>
					<p>Egyetlen fiát várva éldegél az urasszony az egyedi udvarházban. Minden
                  szekérzörgésre megdobban szerető szive. A park gyepén járkálva sokat gondol rá s
                  tekintetével belemerülve a nyári égbolt mozdulatlan, mély kékségébe, távoli déli
                  tengerek hullámaira gondol, melyek fia hajóját szeliden rengetik s várja, várja
                  mikor vetődik a visszatérőnek kedves, drága árnyéka az ősi ház napsütött
                  küszöbére. Ő meg ezalatt békén aluszsza az örökkévaló halál álmát, idegen földnek
                  idegen halottja...</p>
					<p>Ez a gondolat komolyan gyökeret vert Szentegyedy lelkében. Megirta haza, hogy
                  hosszabb utra indul. Nem érez magában erőt haza menni most, mikor egyszerre annyi
                  veszteség érte. Reményli, bár e szót: „remény”, neki nem volna szabad többé
                  kiejteni, hogy az utazás javára fog válni. Ne aggódjanak, ha néha fél évig se ir
                  szeretett öveinek. Olykor azt se fogják tudni, a világ mely részén keres
                  gyógyulást és feledést, de gondolatban velük lesz mindig s egyszer váratlanul
                  hazaér egy kedves tavaszi alkonyaton, mikor az egyedi ősi ház kivilágitott ablakai
                  hivogatólag, barátságosan, gyöngéden ragyognak majd feléje s ő bejelentés és
                  kopogás nélkül közöttük terem.</p>
					<p>A levelet maga adta fel, s nehány napig az utazás előkészületeivel
                  foglalkozott.</p>
					<p>Az urasszony sietett válaszolni fiának. A hosszu külföldi utazás tervét nem
                  helyeselte. Panaszkodott, a mit sohasem tett ezideig, hogy szemelláthatólag
                  öregszik. Fiatal asszony kellene a házhoz, irá, unokákat szeretne, a kik még talán
                  elhalasztanák néhány évvel közelgő halálát. Mert ő csak akkor hal meg, ha nem lesz
                  több dolga a földön. S micsoda kedves foglalkozás volna neki, nevelni Gábor
                  gyermekeit. Ti férfiak, irá tovább, azt hiszitek, hogy ismeritek az életet.
                  Dehogy ismeritek. Egészséges fiatal ember vagy, fiam, a ki csalódott. De ki ne
                  csalódnék életében? Villámsujtott fához hasonlitod magad, mikor tele vagy még
                  virággal. Tönkrement életről beszélsz, mikor az élet javarésze még előtted van,
                  nyugodtan, gazdagon, mosolyogva, mint az áldott termőföld, melyből néhány ezer
                  hold ura vagy. Rólam végy példát.</p>
					<p>Öreg asszony vagyok és egész bécsi életmódod keserü csalódás volt nekem. Legszebb
                  reményemet hiusitottad meg házasságoddal, belenyugodtam mégis. Sohasem árultam
                  el, hogy a tiednél jobb tervem van. Még szeretni is tudtam azt az elkényeztetett
                  czukorbabát, a ki az én fiamat egy fekete bajuszért s egy pár sarkantyu kedvéért
                  el tudta hagyni... Fiam, annyi megpróbáltatás után világosan akarok szólni veled:
                  én nem tudom felfogni kétségbeesésedet. Ugy találsz mindent anyád házában, a hogy
                  elhagytad. Mária hajadon.</p>
					<p>Micsoda nagy feneket keritesz a dolognak? Házasságod annak rendje módja szerint
                  véglegesen fel van bontva s Mária szeret. A birtokon nincs már adósság, az idén
                  jó termés volt, jó ára van az életnek, vigan kezdhetitek az uj esztendőt. Nagy ur
                  voltál, országok dolgait igazitottad s most még sincs bátorságod az öledbe ültetni
                  egy kis falusi leányt, a ki nagyon szeretne az öledbe ülni...</p>
					<p>Könybeborult szemmel olvasta az urasszony levelét Gábor, de nem hitte, hogy Mária
                  szeretni tudná. Rettenetes kétség gyötörte. Nem tudta elképzelni, hogy szeretheti
                  egy fiatal leány azt a férfit, a ki már más nőé volt. Ő legalább ugy gondolta -
                  nem tudna beleszeretni oly nőbe, a ki férjétől elvált, vagy a ki özvegyen maradt.
                  S hozzá még, ő Máriát cserbenhagyta. Megbocsáthatja-e ezt az önérzetes, komoly
                  leány neki?</p>
					<p>Az urasszony nagyon is rózsásan látja a dolgokat. Önző anyai büszkeségében azt
                  hiszi, hogy fiának nem tudna ellenállni sem Mária, sem más.</p>
					<p>Igy gyötörte magát Szentegyedy Gábor. Oly kétségek kinozták, melyeket tiszta,
                  szüzies gondolkozásu fiatal lány fel se ér észszel. Arra a gondolatra, hogy
                  szerelmünk tárgya másé volt, csak férfi jön rá. Fiatal leányok szerelme a
                  levegőben jár, mint a harmat, mielőtt a földre száll.</p>
					<p>Ujra irt hát anyjának, kijelentette, hogy megmarad szándéka mellett s utazni megy.
                  Villámsujtott fa vagyok, anyám, - igy végezte levelét - csak a te szereteted lát
                  rajtam virágokat. Minek volna már nekem tavasz? Elhagytalak benneteket, mint a
                  tékozló fiú, idegen emberek közé mentem, az arany és a hatalom lidérczfénye után
                  futottam, eladtam szivemet és nevemet. Kifosztva jöttem vissza, mint a koldus,
                  késő volna uj életet kezdeni. A mi életemből mögöttem van, abból sokat megbántam,
                  de a multat jóvá tenni nem lehet. Fiatal asszonyt kivánsz magad körül látni, de
                  honnét vegyem én a fiatal asszonyt? Kinek kellene az én kirabolt életem? Annak az
                  édes, tiszta lánynak legkevésbbé, a kinek nem vagyok méltó a szeme elé kerülni, de
                  a ki - talán nemsokára - megenyhült szivvel gondolhat rám, a szerencse, dicsőség
                  és hirnév boldogtalan hajótöröttjére. Szeretett kedveseim, Isten veletek igen igen
                  sok időre...</p>
					<p>E levél feladása után kissé megkönnyebbült szive. A koczka el volt vetve, nem volt
                  többé visszalépés. Mélázva, nyugodtan fejezte be utikészületeit, utlevelét
                  kiállittatta s minden butorát és értékes holmiját pénzzé tette.</p>
					<p>Aztán a levél feladása után öt nap mulva még egyszer bejárta a császári várost,
                  egy szép késő őszi délután.</p>
					<p>Csodálatos, az emberektől ellepett utczákból, napfényben szikrázó terekből, a
                  nagyváros minden pompájából semmit se látott. Szülőfölde képe jelent meg neki. A
                  deszkaegyenes magyar Alföld árnyék nélkül, teljes világitásban terült el
                  képzeletében. Távolról a falvak templomtornya fénylett, hófehér tanyák körül sötét
                  foltokban ménesek legeltek.</p>
					<p>Nincs itt elrejtve semmi. Olyan a vidék, mint a nyitott könyv, nincs semmi titka.
                  Akadálytalanul süt rá Isten napvilága, s szabadon száguldanak rajta végig a
                  szelek és viharok. Olyan ez a föld, mint a magyar nép lelke: nyugodt, egyforma,
                  gazdag és őszinte.</p>
					<p>Látta magát, a mint magasszáru vadászcsizmájában a Tisza mentén folytatta utját.
                  Kutyája vinnyogva, egy-egy bokrot harsányan megugatva szaladozott előtte. Olyan
                  volt a Tisza vize néhol, a hol rásütött a nap, s oly nehézkésen is mozgott, mintha
                  olvasztott arany volna.</p>
					<p>- Jó volna pénzt veretni belőle, gondolá és jókedvüen nevetett, a hajdani apósom
                  hálás volna érte.</p>
					<p>Aztán változott a kép.</p>
					<p>Csendes őszi éjszaka volt. A sötétkék égbolt tele volt csillaggal. E csillagok nem
                  mozdulatlanul és hidegen ragyogtak, mint valami fénylő, merev érczdarabok, hanem
                  élet, melegség, mozgás és kifejezés volt bennük, mint az élő emberek szemében.</p>
					<p>Szentegyedy gondolatban a Tisza mentén lovagolt tovább, a merre a tanyák feküdtek.
                  A sikon szél fujdogált, gyönge szél, mely csak a pásztortüzeket élesztette, s a
                  nádasokat hajlitotta meg.</p>
					<p>Udvaroncz-élete jutott eszébe e képről, a hajlongó urak és dámák. Ők nem tehetnek
                  róla, mert ugy van derekuk alkotva, hogy meghajoljanak minden szélfuvásnak; de ő,
                  a kit erős, sugár jegenyefának teremtett az Isten, miért állott be az ingó-bingó
                  nádszálak közé?</p>
					<p>Hirtelen világosság támadt lelkében. Önkénytelenül érezte: legszebb hivatás e
                  földön de ő e hivatást elmulasztotta - a népnek élni életünkben,
                     s a népben élni tovább halálunk után.</p>
					<p>Ilyen gondolatokkal foglalkozva járt-kelt a császári városban, az utolsó
                  napon.</p>
					<p>Alkonyodott, mikor végre kifáradva haza felé indult. Dolgozószobájának ablakai
                  világosak voltak, ez feltünt neki. Ki járhat nála? Kinek jut ő még eszébe, a ki
                  felett napirendre tértek a hatalmasok? Nagybátyja van tán nála, a kitől délelőtt
                  már elbucsuzott?</p>
					<p>Kedvetlenül ment fel a lépcsőkön. Egész délután szülőföldjével foglalkozván
                  gondolatban, az édes emlékektől szinte megtisztult és jobbá lett szive. Nehezére
                  esett most olyan emberrel találkozni, a ki őt elszakitotta az ősi háztól, ide
                  hozta a Tisza füzesei, az alföldi hófehér tanyák közül.</p>
					<p>De a hogy benyitott, meglepetve kiáltott fel.</p>
					<p>Iróasztala mellett, a lámpa ráeső világitásában, karcsu, fiatal nő ült. Az
                  ajtónyitás neszére feléje forditotta gyönyörü arczát, s Gábor a szeliden, komolyan
                  rátekintő szemek fényében ujra látta azt a nyugodt, tiszta, világos, csillagos
                  éjszakát, mely képzeletében a tanyák, füzesek s az ősi ház fölé, a nagy magyar
                  Alföld fölé borult.</p>
					<p>A meglepetés, ijedtség, öröm és remény elvette szavát.</p>
					<p>A nő felkelt és erős, édes, hüséges kis kezét csillapitólag a férfi karjára
                  tette.</p>
					<p>- Mária! kiáltá Szentegyedy felocsudva nagy meglepetéséből s egy pillanat alatt a
                  világ legédesebb leánya előtt térdelt, ruhája szegélyét csókolgatva.</p>
					<p>- Kelj fel, Gábor, mondá szeliden s kissé bánatosan a leány, de a férfi
                  állhatatosan lábainál maradt, sóhajtozva, összefüggés nélkül beszélve, előtörő
                  könnyeivel küzdve.</p>
					<p>- Hadd maradjak édes lábaidnál. Bár mindig ott maradtam volna, drágám. Bár a te
                  hüséges árnyékod maradtam volna mindig, én vak... vak... a ki füst és köd után
                  szaladoztam, mikor csak kezemet kellett volna kinyujtani utánad: az igazi
                  boldogság után.</p>
					<p>S most az évek óta visszatartóztatott érzés ellenállhatatlanul tört elő szivéből,
                  mint föld alá rekedt folyónak hullámai, vagy mint a föld méhéből kicsapó
                  lángok.</p>
					<p>Semmi világi tekintet nem tudta többé hallgatásra birni. Mesterkélt aggodalmai,
                  esztelen kétségbeesése, a félelem, hogy Mária talán mást szeret, most mindez
                  eltünt egy pillanat alatt, mert minden félreértést eloszlatott, minden kétséget
                  felvilágositott a szemmel látható ragyogó valóság: a Mária édes arcza az ő
                  szobájában.</p>
					<p>- Ugy-e, nem vártál? mosolygott Mária könyein keresztül s kedves mosolya, szőke,
                  aranyos feje bevilágitotta a szoba minden szegletét, mig szavai, mint frissen
                  szakitott harmatos rózsák, hullottak a Gábor meghatott szivére. Tudom, hogy nem
                  vártál, folytatá elkomolyodva, de én eljöttem érted. Két utolsó leveled
                  megdöbbentett. Éreztem, hogy ha valamikor, most van rám szükséged. Éreztem, hogy
                  kétségbe vagy esve, hogy nincs bizalmad többé az élethez, hogy meg akarsz halni.
                  Gábor, Gábor, előttem akarnál titkolódzni, a ki lelked szövetének minden szálát
                  ismerem? Anyád beletörődött volna a gondolatba, hogy néhány évre utazni mégy, de
                  én tudtam; hogyha elindulhatsz, sohasem látunk többé. Te nem szórakozni, te
                  meghalni kivánkoztál idegen országba.</p>
					<p>Átható, komoly tekintete előtt Gábor zavartan a földre sütötte szemét.</p>
					<p>- Ugy-e, eltaláltam gonosz szándékodat? Erős szót használok Gábor, de megérdemled.
                  Még most is kétségbeesem, ha rágondolok sötét elhatározásodra, szerelmesem.</p>
					<p>A mint ki volt mondva az utolsó szó, mely szerelmi vallomás volt, leányos szemérme
                  és tartózkodása felülkerekedett. A szerelem pirulásával kedves arczán nagyon
                  hasonlitott azon rózsaszin felhőhöz, melyről egykor az alezredes a Melanieről
                  szóló hires hasonlatát vette.</p>
					<p>Az a rózsaszinü felhő, a kit Melanienak hivtak, méltatlan volt rá, hogy
                  beléveszszen a „sas.” Szelet jelentő, muló pirosság volt csak Gábor életegén, s a
                  szél, a vihar, a mit jósolt, hamar be is következett a Szentegyedy Gábor
                  házaséletében.</p>
					<p>Mária leküzdte pirulását, nem állt meg féluton vallomásában, elszántan folytatta
                  tovább.</p>
					<p>- Anyád beteg, nem jöhetett volna fel velem. Hollóékkal jöttem fel, azon czim
                  alatt, hogy ékszereket akarok vásárolni s Bécsben fogom tölteni a telet. Anyádnak
                  sem mondtam meg, mi a szándékom, de az anyák szive megérzi azt. Áldását adta rám s
                  bizonyára könyek között imádkozik merész vállalkozásom sikereért. Érted jöttem,
                  Gábor. Meg akarlak kérni, hogy jőjj velem haza. Én jöttem utánad, ha te nem jöttél
                  hozzánk.</p>
					<p>- Nem volt bátorságom, édes, válaszolá a férfi halkan s homloka felhős lett
                  ujra.</p>
					<p>- Ime itt vagyok, folytatá Mária, élő felelet leveledre, megczáfolása
                  aggodalmaidnak. Sokáig, nagyon sokáig haboztam, mig elhatároztam magam, de
                  emberéletről, a te drága életedről volt szó. Levélben is megirhattam volna, hogy
                  érintetlenül megőriztem irántad, gyermekségem óta táplált érzelmeimet, de nem
                  mertem papirra bizni titkomat. Hátha elvesz a levél s te sebzett szivvel utra
                  kelsz? Hát ha végrehajtod addig valahol sötét szándékodat, mely leveledből, bár
                  egy szóval se érintetted, ugy hangzott felém, mint vizbe ugró embernek utolsó,
                  vérfagyasztó segélykiáltása.</p>
					<p>- Jókor jöttél, egyetlenem, válaszolá Gábor és keblére vonta Mária szőke kis
                  fejét. Az élet teher volt nekem, meg akartam halni. Szerelmed megtartott az
                  életnek, neked köszönöm életemet. Káprázat volt az a néhány esztendő, a mit
                  tőletek távol töltöttem el. Káprázat volt a háboru, a hivatal, a dicsőség, a
                  hatalom, s káprázat volt Melanie, a ki árnyékod sem lehetne, édes! Te jó, te szép,
                  te hü, te szent, mivel érdemlem meg, hogy megőrizted nekem boldogitó
                  szerelmedet?</p>
					<p>Mária boldogan hallgatta. Titkát jól megőrizte eddig, bár gyakran nehéz volt
                  türtőztetni szivét, mely, mint a Tisza medre napfényes hullámokkal, mindig
                  Gáborral volt tele.</p>
					<p>Sokszor sirt fehér függönyös, leányos szobájában és nem egyszer csak hajnal felé
                  aludt el, mikor ablakát a széltől hajlitott orgonabokor ága megkoczogtatta és a
                  méhek zümmögve keresték urnőjüket az egész kertben.</p>
					<p>S most kiderült előttük minden, igaz, szerelemben eltöntendő egész élet van még
                  előttük...</p>
					<p>Még az nap este egy első osztályu vasuti kupéban együtt utazott haza Szentegyedy
                  Gábor és menyasszonya.</p>
					<p>A vonat lassan indult meg. A nehéz kerekek ütemes zörgésében most a szerelmesek
                  elragadó keringőket és operettrészleteket véltek hallani. Ahogy egy fordulónál
                  visszanéztek, számtalan fényes szemével meredt feléjük Bécs. Az utczalámpák,
                  gyárak és épületek kivilágitott ablakai ezer meg ezer tüzszemmel néztek utánuk a
                  sötét őszi éjszakában.</p>
					<p>Szentegyedy mélázva tekintett vissza s gyöngéden megérinté Mária kezét.</p>
					<p>- Az Anteusz regéjére gondolok, édes. Mindenkire ráillik e rege, a ki a hazától
                  távol, keserü csalódásokon, nehéz megpróbáltatáson megy keresztül. A rege hősének
                  sorsa rajtam is betelt. A mig az édes hazai talaj volt lábaim alatt, erős és
                  legyőzhetetlen voltam, mint Anteusz. Mihelyt a katonapárt fölemelt, csaknem
                  áldozata lettem magas állásomnak. Kezük közt, a levegőben lógtam, könnyen
                  megfojthattak volna, mint Herkules megfojtotta Anteuszt... Áldom Istenemet, hogy
                  ujra ledobtak a drága anyaföldre. Anyám, az áldott magyar föld, visszaadja erőmet,
                  hitemet és bátorságomat.</p>
					<p>Szeme fellángolt és komolyan, mintegy szent fogadalmat téve, megszoritotta
                  menyasszonya kezét.</p>
					<p>- Itthon élek ezentul édes, folytatta Gábor, a haza drága földjét nem lököm el
                  többé lábaim alól. Ebben a földben gyökereznek emlékeim, érzéseim, életem. Ez a
                  föld növelt téged oly nagyra; te a magyar földnek csodálatos, tiszta, szép virága
                  vagy. Ebben vannak eltemetve őseim s ebbe vágyom vissza halálom után.</p>
					<p>Elhallgatott és még mindig az idegen nagy várost nézte. Bécs kivilágitott
                  ezerszemével üldözni látszott áldozatát. Lassankint eltünt, elenyészett a
                  császárváros a nagy éjszakában...</p>
					<p>Már reggeledett, mikor Szentegyedy szemébe tünt az első gémes kut s az első
                  szélmalom. A reggeli párák szürkületében feküdt előtte a végtelen sikság.
                  Köröskörül ménesek legeltek s elégett pásztortüzek füstje látszott. Fehér tanyák
                  bujtak meg gyümölcsfák között s a fekete őszi szántásokra fekete varjak
                  telepedtek.</p>
					<p>Később fölkelt a nap s mindjobban felmelegitette a levegőt. Szentegyedy Gábor
                  tenyerével beárnyékolta szemeit s nézte, nézte, de nem tudott betelni a napfényben
                  szikrázó sikság nézésével.</p>
					<p>Egész valójában érezte a tavaszi megujulást. A drága honiföld megtöltötte szivét
                  érzelemmel, elméjét gondolatokkal. Anteusz hittől, reménytől, boldog szerelemtől,
                  friss életerőtől duzzadt ujolag.</p>
					<p>(Vége.)</p>
				</div>
			</div>
		</body>
	</text>
</TEI>