<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU01333" xml:lang="hu">
    <teiHeader>
        <fileDesc>
            <titleStmt>
                <title>Jobb mint otthon</title>
                <author ref="viaf:22179627">Móricz Zsigmond (1879-1942)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">79997</measure>
                <measure unit="pages">187</measure>
                <measure unit="vols">3</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Jobb mint otthon</title>
                    <date>2003-12-04</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/01300/01333/"/>
                    
                    <respStmt>
                        <resp>Original Electronic Edition</resp>                           
                        <name>Somogyi Sándor</name>
                        <name>Csige Mónika</name>
                    </respStmt>
                </bibl>
                <bibl type="printSource">
                    <title>Jobb mint otthon</title>
                    <author>Móricz Zsigmond</author>
                    <pubPlace>Budapest</pubPlace>
                    <publisher>Szépirodalmi Kvk.</publisher>
                    <date>1976</date>
                    <ref target="https://mek.oszk.hu/01300/01333/"/>
                    <idno>ISBN 963 15 0533 2 </idno>
                </bibl>
                <bibl type="firstEdition">
                    <title>Jobb mint otthon</title>
                    <author>Móricz Zsigmond</author>
                    <date>1956</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="medium"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T6"/>
            </textDesc>
        </profileDesc>
        <revisionDesc>
            <change when="2021-07-16"/>
        </revisionDesc>
    </teiHeader>
    <text>
        <body>
            <div type="group">
                <head>ELSŐ RÉSZ</head>
               <div type="chapter">
                    <head>1</head>
                    <p>- Megjegyzem, nagyságos asszony, a Markó nem is olyan rossz hely egy
                        férjnek.</p>
                    <p>Vilma a könnyein át, nevetve bökte ezt ki. Oly hirtelen változik a hangulata,
                        s oly könnyen mond furcsát, hogy Emma nem is tudta komolyan venni, csak
                        mosolygott rajta.</p>
                    <p>- Na igen - folytatta Vilma -, legalább, ha hazajönnek, megbecsülik a
                        feleségüket... Kérem, ez az én uram, ez már nem tudta mit csináljon...
                        Szegénynek semmi se volt jó... Elkényeztetik őket a vendéglőkben, ott az
                        étlap, tizenöt-húszféle sült, tészta, előétel, minden csoda. Erdélyi
                        fatányéros meg lacipecsenye... Kérem, ne gondolja, hogy én hibás vagyok
                        abban, hogy... differenciák voltak az elszámolásaiban... Á, nem is került
                        arra sor... Persze ilyenkor az egész világ követ dob az asszonyra, hogy ő
                        szédítette el az urát, s rá költötte a pénzt... Énrám ugyan nem költött,
                        hacsak másra nem. Ezt persze sose lehet tudni...</p>
                    <p>- De hiszen magába szerelmes volt.</p>
                    <p>- Szerelmes... Féltékeny igen, de szerelmes?... Mit tudom én, mi az a
                        szerelem... Én még nem voltam szerelmes soha életemben. Én nem tudom, mit
                        jelent, amit szerelemnek neveznek... Ez már a második uram, az igaz, mind a
                        kettő úgy tett, mintha meg lett volna őrülve értem, de én csak mosolyogtam
                        rajtuk... Nem mondom, tetszik az ilyen az embernek, kivált, míg fiatal, de
                        aztán kényelmetlen lesz...</p>
                    <p>Emma úgy hallgatta ezt a bájos kis asszonykát, mintha a madárcsicsergést
                        hallgatta volna. Az is szép és kellemes, de az ember nem ért belőle semmit.
                        Nehéz is elképzelni, hogy mit lármázik egy kis madár annyit. Mindig ugyanazt
                        a hangot. Nem unja meg, sőt úgy tűnik fel, a ligetben sokat hallgatja, hogy
                        folyton újra s újra nagyobb örömmel adja ki... Gyönyörködik a saját
                        hangjában...</p>
                    <p>Effélék suhantak át a fejében, míg Vilmát hallgatta.</p>
                    <p>És minél tovább hallgatja, annál jobban gyönyörködik ebben is.</p>
                    <p>Pedig nagyon nehezen szánta rá magát, hogy átjöjjön hozzá, nehéz dolog egy
                        sikkasztó feleségével barátkozni, akinek az ura a Markóban ül. Azelőtt már
                        csaknem összebarátkoztak, mert mindig igen tetszett neki ez az eleven szemű
                        asszonyka, aki éppen ellentéte volt neki. Ő szőke és hideg és kevésbeszédű,
                        és sokat ad a külsőségekre, pedáns, a hivatalában megközelít­hetetlen,
                        valósággal félelmes tekintély, akitől még a főnök is tart. Ez pedig mint a
                        Városliget madarai, csak csattog és csicsereg és kacag és sír.</p>
                    <p>Hiszen csak az ne volna, hogy az ember könnyen kompromittálja magát, még
                        szívesebb lenne hozzá.</p>
                    <p>Pláne úgy egymásra is vannak utalva. Ez a lakás, amiben vannak, eredetileg
                        egy ötszobás nagy lakás volt. De a változott viszonyok miatt a háziúr három
                        lakást csinált belőle. Két kétszobásat és egy egyszobást. A kétszobásak el
                        vannak látva fürdőszobával is, az egyszobáshoz nincs fürdő. Ez a Vilma
                        lakása. A harmadik lakásban valami újságíró lakik. A három lakásnak közös
                        folyosója van, ami nem vezet tovább, tehát előkelőbb, mint általában a
                        folyosók szoktak lenni.</p>
                    <p>A gyerek, a kis Évi, valahogy takarításnál kiszökött - persze szegényke unja
                        a lakást, s egész nap egyedül van a cseléddel, hát szökik, ha lehet. S
                        valami óriási szerencsétlenség történt, felkapaszkodott a lépcsőház
                        vaskorlátjára, s már leesett volna, mikor Vilma véletlenül meglátta s
                        megmentette.</p>
                    <p>- Évike, leesel - kiáltott Vilma, ahogy levette a gyereket.</p>
                    <p>Az csodálkozva nézett rá:</p>
                    <p>- Majd feljövök a hátsó lépcsőn.</p>
                    <p>Ezt a kedvességet megköszönni jött be ma Vilmához, mingyárt ahogy a délutáni
                        zárás után fél hétkor hazaérkezett, azon melegiben.</p>
                    <p>Mikor kisírták magukat az elképzelt veszedelem miatt, persze asszonyok közt
                        óhatatlan: a Vilma tragédiájára került a sor.</p>
                    <p>Vilma elandalgott:</p>
                    <p>- Ha Kollár hazajön - mondta -, meg vagyok győződve felőle, nagyságos
                        asszony, egész más ember lesz... Tessék elhinni, eddig nem volt egy igazi
                        férj... Magának való... Mindenesetre nem olyan ember, aki egy nővel bánni
                        tud...</p>
                    <p>Megtörülgette a szemét. Olyan bánat volt csinos kis arcán s olyan
                        reménytelenség.</p>
                    <p>- Én nagyon sajnálom szegényt, hogy belekeveredett ebbe a dologba... De hát
                        nem is ő az oka... Ő egy olyan hivatalnok volt, akinek, tetszik tudni,
                        mindig volt személyzete, amelyik rendben tartsa az íróasztalát. Idehaza meg
                        én... Nem is mondhatnám, hogy rendetlen; valami más... Úr... Hivatalnok
                        úr... Hányszor mondtam neki, hogy mindig úgy teszi le a holmiját, hogy más
                        rakja el utána... Olyan cédulákkal dolgozik... mert inkasszáns... Tetszik
                        tudni mi az?... Egyesületnek hajtja be a tagdíjakat, meg vállalatoknak a
                        részleteket... Pesten és különösen vidéken... Ehhez roppant fegyelem
                        kellene, de az nincs benne... Pláne egy mérnök... Borzasztó tragédia az,
                        hogy megszűnt a gyár, ahol dolgozott, s ő állás nélkül maradt. Engem éppen
                        akkor ismert meg, mikor elvesztette az állását... Hát, míg a
                        végkielégítésből telt, addig mi nagyon szépen és boldogan éltünk... De
                        elfogyott, na.</p>
                    <p>Emma semmit sem tudott a szomszédok múltjáról, s most szinte belepirult,
                        annyira hasonlított a helyzet az övéhez. Az ő ura ugyanis miniszteri titkár
                        volt, osztálytanácsosi jelleggel. Mikor azok a nagy parlamenti botrányok
                        voltak a laktanyaépítések körül, ő is bele volt keveredve, s nyugdíjazni
                        akarták. De okosabbnak találta, hogy végkielégítést vesz ki, s valamit kezd
                        vele. Be is csatlakozott egy üzleti vállalkozásba, burgonyát szállítottak a
                        Balkánra.</p>
                    <p>Kötelezve érezte magát, hogy ha a szomszédasszony ilyen intim vallomást tesz,
                        ő is viszonozza valamivel, s meg is mondta:</p>
                    <p>- Igen, nagyságos asszony, ez nem egy hivatalnokembernek való. Tudom, én is
                        átmentem rajta.</p>
                    <p>- De hiszen a nagyságos asszony férje a minisztériumban volt...</p>
                    <p>- Igen, ott.</p>
                    <p>- Akkor nagyságos asszonynak jó, nyugdíjat kap. Az állam nem bukott még
                        meg.</p>
                    <p>- Az állam nem. De mi igen... nekem nincs egyebem, csak amit a hivatalomban
                        keresek.</p>
                    <p>- De az szép összeg lehet.</p>
                    <p>- Kétszázharminchét pengő.</p>
                    <p>- Ez óriási.</p>
                    <p>Vilma annyira elbámult, hogy azt sem tudta, milyen tisztelettel nézzen
                        Emmára.</p>
                    <p>- Kétszáz pengő - mondta. - Ha nekem csak egy pengőm volna naponta,
                        összetenném a kezemet, és imádkozva köszönném meg a jóistennek...</p>
                    <p>- Egy pengő az kevés - mondta Emma hűvös józansággal. - Az még a házbérre sem
                        elég.</p>
                    <p>- Bizony nem. Hatvan pengőt fizetek.</p>
                    <p>- Csak?... Igaz, nincs fürdőszoba... Én nyolcvanat. Egész évre
                        kilencszázhatvan, és a házmesterpénz... Viszont a gyerek miatt cselédet kell
                        tartanom, az is felmegy hatvanra, a kosztjával... Ez már havi száznegyven...
                        Marad még kilencvenhét... Ebből kell élni, ruházkodni, villanyost, tüzelőt,
                        gázt fizetni...</p>
                    <p>- Sparhertet szereltetett fel a nagyságos asszony?</p>
                    <p>- Igen, mert nem bírtam a gázszámlát. Kérem, felment havonta huszonöt-harminc
                        pengőre. Mondtam a háziúrnak, hogy ez nem megy. Most nem is volt több a
                        gázszámla, csak három pengő, az utolsó hónapban. Ki is jöttek a gázművektől,
                        hogy mi történt, talán elromlott az óra?... Mondtam: Nem kérem, de eresszék
                        le a gázat felére... Mindennek lement az ára, csak éppen a villanynak és a
                        gáznak nem.</p>
                    <p>A két szép fiatalasszony halálos komolysággal tárgyalta meg a pénzügyi
                        dolgokat.</p>
                    <p>Vilmának azonban nagy baja volt, s újra csak arra tért át.</p>
                    <p>- A hivatalnok, tetszik tudni, nagyságos asszony, nem való egyébre, csak
                        arra, hogy hivatalnok legyen... Oly szórakozott... Úgy lenézi az embereket
                        és a dolgokat... Mindig én rendeztem össze neki az elszámolásait. De sokszor
                        még én sem ismertem ki magam a cédulái közt, mert tetszik tudni, egész más
                        az: a hivatalban az aktákat rendben tartani, s egész más, ha utazik egész
                        éjjel és kifárad, s mivel el van keseredve az élet ellen, hát türelmetlen...
                        Szóval maga sem tudta, hol volt egy marék ellenőrzési lapja... Azt
                        Szekszárdon hagyta... Így nem lehet... Rossz iskola az a hivatal...</p>
                    <p>- É s most miből él, nagyságos asszony? - kockáztatta meg a kérdést Emma.</p>
                    <p>- A jóisten tudja, nagyságos asszony... A rokonoktól kaptam eddig egy kevés
                        segélyt, de a rokonok nem szeretnek adni... Meg is értem, nekik is elég
                        bajuk van... Már nem is szeretek, nem is tudok feléjük menni... Úgy tudnak
                        sírni... Ott laknak a nagy öt-hatszobás lakásokban, és ha az embert
                        meglátják, minden bajuk eszükbe jut, igazán, megvan minden perzsa­szőnyegük,
                        de ha elkezdik a panaszkodást, szeretnék nekik egy kis segélyt adni, s a
                        végén azt mondom, hogy hálaistennek nekem most egy kicsit könnyebben megy...
                        Azt hiszi, megkérdi valamelyik, hogy mért?... A fenét. Örülnek, hogy jobban
                        megy.</p>
                    <p>Nevetett, de a szemében könnyek voltak.</p>
                    <p>- Mondjam nekik azt, hogy egy szem burgonya nincs a spájzban?</p>
                    <p>Megtörülte a szemét.</p>
                    <p>- Kollárnak mégis jobb. Mindenesetre jobb, mint otthon.</p>
                    <p>Emma részvéttel nézett rá.</p>
                    <p>- Jobb, mint otthon...</p>
                    <p>- Persze hogy jobb.</p>
                    <p>- Jobb?</p>
                    <p>- Jobb - mondta meggyőződéssel Vilma.</p>
                    <p>- Ne legyen ilyen cinikus, nagyságos asszony.</p>
                    <p>- Ez nem cinizmus, ez az igazság.</p>
                    <p>- Ugyan kérem. A Markóban?</p>
                    <p>- Még a gyűjtőben is...</p>
                    <p>Kicsit nevetett:</p>
                    <p>- Azt mondják, a Markó még a legjobb... De mondja, mi jövője volt neki
                        itt?... Az idegei már felmondták a szolgálatot, s mindig rajtam töltötte ki
                        a dühét... Mindig csak azon rettegtem, hogy áthallatszik, de szerencsére a
                        nagyságos asszony hálója a túlsó szoba, s így éjjel nem hallhatta, ami itt
                        van... Kérem, neki most jó... Nincs gondja... Most is bent voltam nála...
                        Azt mondja, nem hoztam-e valami ennivalót... Mit vigyek... Tessék mondani...
                        Neki semmi baja, ha nem valami príma étterem is az a markói, de nem hal meg
                        éhen... én viszont akármilyen jót főzök is, ha nincs mit, olyan gyönyörűen
                        éhen halhatok, hogy csoda... A szüleim a Felvidéken vannak, apa nem tudja
                        letenni a nyelvi vizsgát, ezért elbocsátották, s most valami éhbérnyugdíja
                        van... Még nem is ronthatom a lelküket azzal, hogy megírjam, milyen bajban
                        vagyok... Nekik is csak azt írom, hogy ne búsuljanak rajtam... Mit öljem az
                        apámat, hogy azért érettségiztetett le, hogy olyan utolsó életem legyen,
                        mint egy utcai nőnek. Bár még odáig, sajnos, nem süllyedtem...</p>
                    <p>Megint nevetni kezdett, tele könnyel a szeme.</p>
                    <p>- Szóval akárhova megyünk, az uramnak jobb, mint itthon. Először is a
                        lelkiismerete nyugodt, mert nem követett el semmit... Semmit az égvilágon,
                        azonkívül, hogy nem tud üzletileg gondolkozni. Ez nem bűn. Az ő szülei, azok
                        magas hivatalnokok voltak, s már meghaltak. A testvérei is mind jó állásban
                        vannak. Egyik Pozsonyban biztosítási igazgató, a másik Bécsben - no annak
                        most rossz, mert az nagyon benne volt ezekben a szocialista dolgokban, sőt
                        azt hiszem, hogy most szegény még ül is... De hát nagyszerűen ment neki,
                        olyan lakása volt, mint egy főhercegnek... Palotában természetesen... Itt is
                        van egy testvére, állami hivatalnok, méltóságos úr, de ez nagyon komisz
                        ember, mikor elmentem hozzá, azt mondta, hogy ő annak idején megmondta, hogy
                        szegény ember ne vegyen el szegény lányt... Ő nem vállalja a felelősséget...
                        Adhatnék tíz pengőt, azt mondja, többet nem tudok nélkülözni... “De hát
                        ezzel úgyse tud semmit se csinálni...” Hát inkább nem adta... Ilyenek...
                        Igaz, tetszik tudni, hogy egy új büfé nyílik meg a Hernád utcában, és az
                        lesz a neve, hogy “Jobb mint otthon”?</p>
                    <p>- Van már egy olyan valahol a Rákóczi úton.</p>
                    <p>- Ó, már az régen megbukott. Ennek a büfének nagy jövőt jósolok, mert itt
                        aztán igazán úgy van, hogy ha az ember csak kilép a házból, már jobb, mint
                        otthon.</p>
                    <p>Csicseregve nevetett fel.</p>
                    <p>- Nekem ugyan mindegy, mert én úgyse tudok elmenni... Bár az a legjobb hely,
                        az automata büfé, mert ott az ember tíz fillérért már megebédelhet, csak
                        legyen tíz fillér. Most ugyan jobb lesz a helyzetem, mert kiadok egy
                        szobát.</p>
                    <p>- Melyiket? - kérdezte ijedten Emma, s körülnézett az egyszobás lakásban.</p>
                    <p>- Ezt.</p>
                    <p>- Ezt? S nagyságos asszony hol fog lakni?</p>
                    <p>- A cselédszobában.</p>
                    <p>Ezzel felpattant, és kacagva vezette Emmát az előszobába, ahonnan egy parányi
                        szobácska nyílt. Ennek az ablaka a folyosóra nézett, s meglepően csinos volt
                        a berendezése. Látszott, hogy Vilma minden féltettebb holmiját ide hordta
                        be.</p>
                    <p>- Hisz ez nagyszerű - mondta Emma -, olyan, mint egy hajókajüt. Egész
                        életemben arra vágytam, hogy egy olyan kis dunai hajón éljek egy parányi
                        lélegzetzugban.</p>
                    <p>- Még elérhetjük, nagyságos asszony - nevetett fel Vilma.</p>
                    <p>Emma ijedten pillantott rá.</p>
                    <p>- Hogy érti, nagyságos asszony?</p>
                    <p>- Úgy, hogy még lélegzetünk se lesz... No, én magamról beszélek, nem a
                        nagyságos asszonyról. Tessék belépni, kérem, tessék helyet foglalni, ne
                        vigye el az álmomat. Nekem itt igen nagy szükségem lesz arra, hogy aludni
                        tudjak, mert odabent a teremben bizony már régen nem tudok aludni... Jól
                        alszik, nagyságos asszony?</p>
                    <p>- Igen... hál’ istennek - mondta tűnődve Emma, aki már szeretett volna
                        elmenni, s maga sem tudta, mért marad, s csak marad. Sorstársának érezte
                        Vilmát. Milyen nehéz egy nőnek megélni a maga lábán.</p>
                    <p>- Tudja, nagyságos asszony, mikor fogok legelőbb aludni?... Ha kiadom a
                        szobát...</p>
                    <p>Ábrándosan nézett Emmára, szinte epedve pillantott rá.</p>
                    <p>- Ha kapnék egy intelligens finom úrinőt, teljes ellátásra... Tudja, mindig
                        vannak vidékiek, akik valami tanfolyamra jönnek fel. Vagy magános
                        tisztviselőnők, akik nem tartanak háztartást... Sok nő van Pesten, aki
                        boldog volna, ha beköltözhetne ebbe a szobába... Nézze, ez az apróhirdetésem
                        - s megmutatta a lapot, ahol alá is volt húzgálva ceruzával: “Meleg otthont
                        talál egy vagy két magános úrinő.”</p>
                    <p>Körüljártatta szép meleg barna szemeit a szobán, a hirdetésen és Emmán. A
                        szemei olyanok voltak, mint azoké a szép mozicsillagoké, hosszú pillásak és
                        álmodozók. De csak ha hallgatott. Abban a pillanatban, ahogy megszólalt,
                        csintalan lány lett belőle. Kettős lélek van benne, gondolta Emma.</p>
                    <p>- Mennyit fizet a lakásért nagyságos asszony?</p>
                    <p>- Jaj sokat, hatvan pengőt.</p>
                    <p>- Persze, nincs fürdőszoba - szólt Emma, s bólogatott. - Én nyolcvanat
                        fizetek.</p>
                    <p>- De hisz az olcsó. Húsz pengőért van még egy szobája és fürdőszobája,
                        nagyságos asszony. Maga ötven pengőt kérhetne egy kiadó szobáért.</p>
                    <p>- Hol van olyan tisztességes nő, aki ötven pengőt fizet?</p>
                    <p>Vilma felnevetett:</p>
                    <p>- Látja, ettől félek éppen. Természetesen csak korrekt úrinőt veszek fel, de
                        a korrekt úrinők nem akarnak ellátást, mert ők maguk is tudnak főzni, s
                        akkor az keserves, közös konyhán lenni valakivel... Hogy nekem itten főzzön,
                        mosson, ruhát szárítson, és a spájzomat is elfelezzem vele... S belenézzen
                        mindenbe... Juj.</p>
                    <p>Fázósan húzta össze magát, és ki sem merte mondani, hogy inkább egy vagy két
                        úrnak adná ki. Az urakkal nincsenek ilyen bajok, mert az urak ha már nem
                        étkeznek háznál, vendéglőbe mennek és nem zavarnak... De hogy mondja meg ezt
                        a szomszédasszonynak. Özvegyasszony skrupulózusabb...</p>
                    <p>- A háziúr mindenesetre jól járt. Volt neki egy ötszobás lakása, két évig
                        üresen állott, és ezerhatszáz pengőért sem tudta kiadni, s most a három
                        lakásért kap nyolcvan, meg nyolcvan, meg kétszázhúsz pengőt havonként. Ez
                        kétezer-hatszáznegyven pengő egy évben.</p>
                    <p>- Drága hatvan pengő ezért a lakásért - mélázott Vilma -, és még fürdőszoba
                        sincs... Igaz, közel a Széchenyi fürdő... Az ember mégse fürdik el húsz
                        pengőt havonta...</p>
                    <p>- De még így is aránytalan... Egy szobáért hatvan pengő, az nagyon sok.</p>
                    <p>- Mindig az egyszobásak a drágák. Azt hamar elkapkodják. Még az a húsz pengő
                        is valami. Lehetne kapni már negyvenért egyszobásat, de azt nem lehet
                        kiadni, ahhoz cselédszoba sincs. Prolilakás, legfeljebb egy varrólányt
                        lehetne bevenni a lakásba. Ágyrajárónak.</p>
                    <p>S csiklandósan kacagott.</p>
                    <p>- Vagy egy özvegyet, akinek semmi jövedelme nincs.</p>
                    <p>Az özvegy szótól megijedt, s odanézett Emmára, nem vette-e sértésnek.</p>
                    <p>- S maga mennyit akar kérni, nagyságos asszony? - kérdezte hirtelen Emma.</p>
                    <p>- Teljes ellátással?</p>
                    <p>- Igen.</p>
                    <p>- Ha egy személy jelentkezik, teljes ellátásra, akkor a szobával együtt
                        százat. Ha két személy, akkor százötvenet... Százhatvanat.</p>
                    <p>Kicsit megzavarodott, s most megint jöttek a pontos számítgatások.</p>
                    <p>- Sok?... Nekem van egy ismerősöm, aki negyvenet fizet a szobáért, ennél
                        sokkal rosszabb szobáért... Nyolcvan fillért fizet az ebédért, huszonnégyet
                        a reggeliért. Mosásért külön... Én adok reggelit, ebédet, vacsorát, mosást,
                        takarítást napi két pengőért. Most, ha a szobát negyvenbe számítom...</p>
                    <p>Emma józan fejjel figyelt, és mindenre reflektált, és belementek egy komoly
                        megbeszélésbe, tételenként, mibe kerül a tej, a kávé, a gáz. Mit kell ebédre
                        adni, mi a hús, a zsír, a zöldség, a főzelék ára... Minden fillért
                        meglatolgattak, még a mosóporról sem feledkeztek meg. A végén kiderült, hogy
                        ha mindent összeszámít, akkor a szoba egészen ingyenbe esik... És mégis
                        leszorították a végösszeget kilencvennégy pengőre.</p>
                    <p>- Kilencvenért is odaadnám, nagyságos asszony - mondta végül Vilma -, csak
                        pénzt lássak. De már egy hete hirdetek, s még egyáltalán senki sem
                        jelentkezett, és többször nem tudom feladni a hirdetést, mert nincs tovább
                        pénzem.</p>
                    <p>Emma ijedten nézett rá. Akkor mért ilyen jókedvű. Ha semmi pénze sincs, mitől
                        ilyen vidám. Végigborzongott. A szolid alapokon élő ember rettegése tört ki
                        benne. Ő nem tudna aludni és enni, és lefogyna és meghalna a rémülettől, ha
                        hasonló helyzetbe kerülne.</p>
                    <p>A bizakodásból tényleg a csüggedésbe csaptak át. Ha nincs pénz még az
                        apróhirdetésre sem, az változtat a helyzeten. Némi hallgatás után újra
                        nekiláttak a számításnak, és lementek nyolcvanhat pengőig. Ez az az összeg,
                        amiből el lehetne látni egy lakót, hogy mellette maga Vilma is megélhessen.
                        De mi lesz, ha valaki csak lakást keres, és ellátást nem...</p>
                    <p>- Kénytelen vagyok úgy is kiadni, legfeljebb a lakbért nem fizetem ki a
                        háziúrnak... Istenem, ma alig fizeti valaki a lakbért. És én eddig mindig
                        pontosan megfizettem... Majd csak valami rokontól kapok segélyt. Nem
                        igaz?... Első, hogy az ember élni tudjon... Már én szoktatom magamat ehhez a
                        kis szobához.</p>
                    <p>- Ez nagyon kedves kis szoba.</p>
                    <p>- Még idejön egy sezlon az első szobából. Addig nem akarom becipelni, míg ki
                        nincs adva, mert ha azt ide beteszem, akkor itt aztán többet meg sem lehet
                        mozdulni.</p>
                    <p>Ebben a percben éles csengetés hasított bele a csöndbe.</p>
                    <p>Emma gyorsan felállott, hogy elmegy.</p>
                    <p>Vilma kinézett az előszobán át a folyosói ajtóra:</p>
                    <p>- Az istenért, nagyságos asszony, ne menjen el... Egy fiatalember áll
                        odakinn... Hátha lakást keres...</p>
                    <p>Csaknem elszédült.</p>
                    <p>- Ne tessék itt hagyni. Már sötétedik. Úgy félek.</p>
                    <p>Emma állva maradt, s kötelességének érezte, hogy csakugyan maradjon, de az
                        igazat megvallva, kíváncsi is volt, ki lehet az? Ahhoz képest, hogy
                        fiatalember, eléggé komoly s dörmögő hangja van - gondolta magában.</p>
                    <p>- A kiadó szobát szeretném megnézni... Bocsánat, hogy ily későn jövök, de a
                        hivatalom miatt nincs időm napközben.</p>
                    <p>- Kérem parancsoljon - mondta megzavarodott hangon Vilma, s belépett érte a
                        kis szobába. - Jöjjön nagyságos asszony velem.</p>
                    <p>Emma a háttérben követte őket. Vilma szíveskedve mondta:</p>
                    <p>- Tessék, tessék kérem.</p>
                    <p>A fiatalember megállott a szoba közepén:</p>
                    <p>- Melyik szoba volna?</p>
                    <p>- Ez kérem, ez... De megjegyzem, az egyik sezlon kimegy a szobából.</p>
                    <p>A fiatalember nem szólott.</p>
                    <p>A félhomályban Emma megnézte a fiatalembert. Rém komolynak látszott.
                        Borotvált arc, olyan jelentéktelen arc. Igazi hivatalnok típus. Nagyon el
                        lehet foglalva, ha este fél nyolcig nem tud mozdulni. Talán valami
                        kereskedelmi vállalatnál van, üzletben, ahol hétkor zárnak.</p>
                    <p>Úgy állott ott, mint valami végrehajtó, s ez rokonszenvessé tette. Hóna alatt
                        irattáska volt, hosszában összehajtva, s szigorúan nézte a szobát. Minden
                        tárgyat erősen megnézett.</p>
                    <p>- Tiszta? - mutatott rá a bútorokra.</p>
                    <p>- Óh, hogyne - mondta Vilma -, mint az arany - s az ágy sárgaréz karjára
                        tette a kezét, és gyöngéden simította meg.</p>
                    <p>A fiatalember ránézett az ágyra, akkor Vilmára, aztán újra az ágyra, s újra
                        Vilmára.</p>
                    <p>Nem volt ebben semmi, de valahogy mind a két nőnek megzavarodott a vére.
                        Megijedtek ettől a nézéstől, pedig a férfi rendíthetetlen komoly volt, s
                        mégis úgy tűnt fel, mintha Vilmát belemérte volna az ágyba.</p>
                    <p>- Villany?</p>
                    <p>- Óh, igen - mondta Vilma, és sietve felgyújtotta a villanyt, mintha evvel
                        megmentette volna magát.</p>
                    <p>A plafon közepén három villanykörte gyulladt fel, és óriási világosság
                        robbant ki, s ez úgy megnyugtatta a hölgyeket, hogy akaratlan felnevettek,
                        mintha megmenekültek volna valami veszélyből.</p>
                    <p>A fiatalemberen nem látszott, hogy észrevette volna ezt a nevetést. Nem
                        látszott nevetős embernek.</p>
                    <p>A szoba igen csinos lett. Sok volt benne a kézimunka.</p>
                    <p>Jobbról állott az ágy, ennek végében az ablakig egy sezlon. Balról volt egy
                        ruhásszekrény, s azon túl egy étazsér, tele apró porcelánokkal, s újra egy
                        sezlon.</p>
                    <p>A fiatalember az állványkára mutatott:</p>
                    <p>- Lehet ezt kiüríteni?... a könyveim számára?</p>
                    <p>A hangja udvarias volt, de parancsoló. Olyan, mint mikor a főnök udvarias
                        formában rendel el valamit. Emma arra gondolt, hogy Rettegi úr, az ő
                        üzletvezetője ugyanezen a hangon szokta kiadni a parancsait. Talán ez is
                        valami osztályvezető?</p>
                    <p>- Igen kérem, azt lehet - mondta Vilma fülig pirulva, hogy máris mennyire
                        siet engedelmes­kedni. Nagyon bántotta is ez az elpirulás, és hogy zavarát
                        palástolja, lehajlott, s azt mondta:</p>
                    <p>- Parancsoljon helyet, kérem.</p>
                    <p>A fiatalember nem sietett a leüléssel. Kisvártatva:</p>
                    <p>- Melyik sezlon az, amelyik kimegy?</p>
                    <p>- Ez kérem, bal oldalt, a kisebb.</p>
                    <p>A fiatalember a két hölgyre pillantott, és megvárta, míg azok leülnek, akkor
                        ő is leült. Jól nevelt fiatalember. Társaságbeli. A két nő örült, és jól
                        érezte magát.</p>
                    <p>- Honnan tetszett értesülni a kiadó szobáról? A lapból?</p>
                    <p>A fiatalúr ránézett Vilmára, és kissé tovább nézte, mint szükséges volt, mire
                        Vilma újra pirulni kezdett, amitől nagyon megzavarodott.</p>
                    <p>- Nem kérem, a kapu alatt láttam a cédulát. Első emelet hét.</p>
                    <p>Vilmának eszébe jutott, hogy a kapu alatt nem volt kiírva, hogy nőknek kiadó.
                        Most már értette a dolgot. Az volna a furcsa, ha az apróhirdetésre jött
                        volna, ahol hangsúlyozva volt, hogy egy vagy két nőnek... Emmára nézett, s
                        azt mondta:</p>
                    <p>- A kapun csak az volt kiírva, hogy kiadó szoba...</p>
                    <p>Emma elfogadta a mentegetőzést.</p>
                    <p>- Ugyanis - mondta a fiatalember - a másik sezlonnak itt kell maradnia... A
                        szobát nem egyedül veszem ki... Van egy barátom, aki sokat utazik vidéken,
                        havonta csak néhány napot tölt rendszerint Budapesten, s olyankor nálam
                        hál...</p>
                    <p>Ez a szó, hogy “nálam hál”, különös hangzású volt... Nem azt mondta, hogy
                        nála száll, nála lakik, hanem azt, hogy nála hál... Ennek a szónak valami
                        izgalmas hatása volt. Egyáltalán mióta ez a fiatal férfi bent volt a
                        lakásban, a két asszony fel volt zavarva. Férfi volt a házban, és ez oly
                        nyugtalanító... Hogy itt férfiak fognak hálni...</p>
                    <p>- Mindenesetre érdekem, hogy jó helye legyen, mert a bérhez ő is
                        hozzájárul... - mondta rendíthetetlen komolysággal a fiatalember, és sietve
                        hozzátette: - A szoba bérét azonban csak egy személy után fizetem... Mi a
                        szoba ára?</p>
                    <p>A hangja olyan volt, mintha egy fiatal medve duruzsolna a nőstényének. Vilma
                        oly zavarban volt, hogy nem is tudott tájékozódni, hogy ilyen körülmények
                        közt mit feleljen.</p>
                    <p>Mégis észretért.</p>
                    <p>- Teljes ellátással?</p>
                    <p>- Hogyan?... Arról is lehet szó?...</p>
                    <p>Vilma fellélegzett. A “hogyan” után azt hitte, ez ellen éppen tiltakozni
                        akar.</p>
                    <p>- Igen, kérem. A szoba ára teljes ellátással száz pengő.</p>
                    <p>A fiatalember hallgatott. Ránézett Vilmára, akkor azt mondta:</p>
                    <p>- Ez vicc?</p>
                    <p>Ezzel körülpillantott a szobán, újra Vilmára, újra a szobára s újra Vilmára.
                        Ahogy az elébb az ággyal, most összemérte a száz pengőt a szobával és a
                        háziasszonnyal?</p>
                    <p>- Miért vicc? - mondta. Vilma kapkodva. - Kilencven, de annál egy fillérrel
                        sem olcsóbb.</p>
                    <p>A nagy erélytől ismét oly piros lett, mint a rózsa.</p>
                    <p>- Az attól függ - mondta a fiatalember, s az asztalra nézett, aztán Vilmára,
                        akkor ismét az asztalra s újra Vilmára.</p>
                    <p>Hogyan? ez úgy képzeli talán, hogy együtt fognak étkezni?</p>
                    <p>Vilma okos akart maradni:</p>
                    <p>- Ha a barátja itt akar étkezni, mikor Budapesten van, akkor reggeliért s
                        uzsonnáért huszonnégy fillért, ebédért nyolcvan fillért fizet.</p>
                    <p>A fiatalember:</p>
                    <p>- A barátom rendszerint nem étkezik háznál, csak éppen itt hál.</p>
                    <p>Erre újra, most már kicsit mulatságosan hatott a szó.</p>
                    <p>- Én magam azért tendálok erre a tájra, mert közel a liget. Szeretek
                        hajnalban a ligetbe kisétálni, és ivókúrát tartok.</p>
                    <p>Evvel felállott:</p>
                    <p>- Bábori Borcza Dezső vagyok. Építész.</p>
                    <p>Kezet nyújtott. Először Emmának, amin az meg volt lepetve. Akkor Vilmának,
                        aki felkiáltott:</p>
                    <p>- Építész?... Az én férjem is mérnök.</p>
                    <p>- Férje? - ütődött meg Bábori Borcza.</p>
                    <p>- Nincs itthon... és még sokáig nem lesz... körülbelül egy évig...
                        Elutazott... hosszabb időre - dadogta Vilma -, Egyiptomba. Biztos
                        állásba.</p>
                    <p>Ezt elfelejtette Emmának előre megmondani, hogy valaki azt a tanácsot adta
                        neki, hogyha idegenek a férje után érdeklődnek, ezt kell mondania, mert az
                        utóbbi időben sokan elutaztak Egyiptomba, mérnökök.</p>
                    <p>Bábori Borcza nem csodálkozott. Biztos szempillantással vette tudomásul, és
                        lezárta a kérdést. Ellenben a szemeit Emmára függesztette, mintha kérdezte
                        volna, hogy ez ki?</p>
                    <p>Emma hideg volt, mint egy szőke jégcsap, Vilma heves és zavart. Bemutatta
                        Emmát:</p>
                    <p>- A nagyságos asszony... az én kedves szomszédasszonyom...</p>
                    <p>- Vidáman élhetnek itt a hölgyek - mondta Bábori Borcza, és felállott, mint
                        aki az üzletet elintézte.</p>
                    <p>- Maradjon még, ha nem siet - mondta Vilma. - Hogy érti azt, hogy
                        vidáman?</p>
                    <p>- Éppen ma hallom, hogy a Csikágóban új büfét nyitnak.</p>
                    <p>Vilma nevetett:</p>
                    <p>- A “Jobb mint otthont”?... Én nem szoktam ilyen helyekre járni.</p>
                    <p>A fiatalember meghajlott, mint aki örömmel veszi ezt tudomásul, s azt
                        mondta:</p>
                    <p>- Szabad ennek a sezlonnak a helyére könyvállványokat hozatni? A könyveimnek
                        kicsiny ez az etazsér.</p>
                    <p>Mélyen a szemébe nézett Vilmának, mintha az engedélyt igen nagy kéréssel
                        óhajtaná kieszközölni.</p>
                    <p>- Óh, kérem.</p>
                    <p>- Kávéházba sem járnak?... A Liget-kávéház jó családi helynek látszik. Ott
                        uzsonnáztam.</p>
                    <p>- Nem, kérem, egyáltalán sehova.</p>
                    <p>Bábori Borcza hallgatott:</p>
                    <p>- Most a Margitszigeten építek egy halászcsárdát. Oly sürgős, hogy éjjel is
                        dolgozni kell rajta.</p>
                    <p>Erre a hölgyek nem válaszoltak.</p>
                    <p>- Ma Budapesten egyáltalán nincs építkezés. Ami van, az is a szórakozást
                        szolgálja... Ez az Aréna út nagyon érdekes. Egyik mulató a másik mellett...
                        De nem lehetnek valami nagy üzletek, amennyire látom... Szennyesek és
                        sötétek... Szezonüzemek... Nyári rablótanyák... De elmentem az új bár előtt,
                        s meg vagyok lepve... Fess... Egész világvárosi... A dolog a világításnál
                        kezdődik. Ahol olyan óriási fényt fejtenek ki, annyi lámpa, neoncső... ott
                        bátran megjelenhetnek az emberek... A szoba azonnal elfoglalható?... Már úgy
                        értem, hogy holnap reggel felküldhetem a bőröndjeimet?...</p>
                    <p>Vilma úgy fellélegzett, majd elszédült. Hisz ez el van akkor intézve...
                        Remélhetőleg azonnal kifizeti a kilencven pengőt... A legjobbkor, mert
                        valóban egy fillérje sincs... Tehát itt a megváltás...</p>
                    <p>- Hogyne kérem, hogyne. Parancsoljon.</p>
                    <p>Bábori Borcza a zsebébe nyúlt, a nadrágzsebébe, és kivett egy gyűrött
                        húszpengőst.</p>
                    <p>- Ezzel a húsz pengővel lefoglalom a szobát - mondta, s a pénzt a Vilma
                        kezébe adta.</p>
                    <p>Emmának az volt az érzése, hogy a pénz piszkos. Szennyes. Borzadt volna tőle,
                        hogy neki azt a kezébe kelljen venni. Vilma azonban letakarhatatlan
                        boldogságban úszott, egész lénye ragyogott a megnyugvástól. A szemével s a
                        tenyerével, minden érzékével falta a pénzt.</p>
                    <p>Bábori Borcza:</p>
                    <p>- Nem bánom, kilencven pengő... ahogy a nagyságos asszony mondta... de ebben
                        benne van a kismosás is...</p>
                    <p>Vilma meghajlott.</p>
                    <p>- És lesz szíves gondoskodni a mosodáról... Egyáltalán a rendben tartás...
                        arra sokat adok, nagy súlyt helyezek... Nem vagyok éppen sóher... velem
                        lehet beszélni, ha a nagyságos asszony is tüchtig.</p>
                    <p>Nevetett, fakó, merev arcával, amin a nevetés, úgy látszik, nincs otthon.
                        Mintha a furcsa szavakat akarta volna enyhíteni.</p>
                    <p>- Azt azonban nagyon kérem, hogy jöjjenek ki ma este kilenc órakor egy percre
                        a meg­nyitás­hoz... Úgyis oly kevés szórakozást nyújt ez a vidék... Ahol
                        úriasszonyok is megjelenhetnek... Nézzük meg ennek a büfének a
                        megnyitását... Mulatságos lesz...</p>
                    <p>Emmára nézett, mintha már látta volna, hogy ez a nehezebb dolog.</p>
                    <p>- Jöjjenek le egy kicsit sétálni. Az idő gyönyörű... Megvallom, nem
                        tanácsolnám, hogy úrinők egyedül, ebben a környékben... A Csikágó kissé
                        vad... No de férfitársaságban... A barátom véletlenül Budapesten van ma, s
                        őt is bemutatom legalább...</p>
                    <p>Vállait és karjait megfeszítette, s látni lehetett, hogy nagyon erős
                        ember.</p>
                    <p>Olyan kezei s mellkasa volt, mint egy bokszolónak.</p>
                    <p>Vilma zavarban volt. Biztosra vette, hogy Emma nem fog akarni, s egyedül nem
                        mert volna vállalkozni a kimenetelre, de nemet mondani sem volt tanácsos az
                        új lakónak, aki ilyen finom és erős ember... Kollár is roppant erős. Neki
                        imponálnak a nagy erejű emberek. És Kollár is ilyen rideg és komoly ember,
                        akinek nem lehet ellentmondani, ha valamit akar. Még van is valami
                        hasonlóság a kettő közt. Nem külsőleg, mert Kollár magas és elegáns, ez
                        pedig alacsony és kemény. És Kollárnak igen szép fogai vannak, ennek pedig
                        minden foga más alakú. Ez a legfőbb hibája. Talán azért is nem szeret
                        nevetni, hogy a rossz fogait ne mutassa meg.</p>
                    <p>Epekedve, reménykedve nézett Emmára, de nem mert helyette ígéretet tenni.</p>
                    <p>- Barátom ügyvéd... Aranyos ember... Nem olyan, mint én vagyok... Majd
                        meglátják, hogy jól fognak mulatni... Nem mondhatnám, hogy Ferinek valami
                        ragya dolga van. Most az építészek és az ügyvédek vannak legjobban
                        levágva... De sok nagy ügye van, és sok gazdag ember sáros nála.</p>
                    <p>Emma elmosolyodott:</p>
                    <p>- Sáros?</p>
                    <p>- Igen... jassz nyelven... Adósok neki... De azért a kedélyét nem veszítette
                        el.</p>
                    <p>Ezzel meghajtotta magát, összeütötte a bokáját, s hivatalos, ellentmondást
                        nem tűrő hangon:</p>
                    <p>- Szóval kilenckor rendelkezésére állunk a hölgyeknek.</p>
                    <p>Meghajlott, s előrement kifelé. Még nem volt otthon. Ő ment előre az
                        előszobába.</p>
                    <p>Ott sötét volt, csak a nyitva hagyott ajtón át ömlött ki fény. Vilma előre
                        sietett, hogy a folyosói ajtó mellett levő kapcsolót megfordítsa. Amint
                        elsietett a férfi mellett, a válla annak a karjához ütődött, amitől szokása
                        szerint újra elpirult.</p>
                    <p>- Van néhány jó képem - mondta Bábori Borcza az előszobalámpa alatt, míg a
                        kesztyűjét felhúzta. - Majd fel fogom aggatni, szíves engedélyével.</p>
                    <p>Vilma tudta, hogy az előszobában nagyon rossz színnyomatok vannak. Pirosan
                        adott engedélyt. Már látszott, hogy nincs, amire engedélyt ne adna.</p>
                    <p>- Ó, kérem.</p>
                    <p>- Ez a fürdőszoba? - mutatott a fiatalember a spájz ajtajára.</p>
                    <p>- Nem kérem - kiáltott ijedten Vilma. - Fürdőszoba nincs.</p>
                    <p>- Vagy úgy.</p>
                    <p>- A háziúr azt mondta, hogy közel van a Széchenyi fürdő.</p>
                    <p>Bábori Borcza flegmatikusan:</p>
                    <p>- Neki legyen mondva... Tudnék neki ott egy jó kabint ajánlani, ahol
                        felvághatja az ereit.</p>
                </div>
               <div type="chapter">
                    <head>2</head>
                    <p>Emma oly megzavarodva s ahogy Vilma érezte, hűvösen távozott, hogy nem is
                        merte kikísérni. Utána az ajtót azonnal becsukta. Sietett is, öltözni akart
                        az esti kirándulásra.</p>
                    <p>Emma úgy indult, hogy futva teszi meg a két lépést, ami az ő ajtajáig van, de
                        le kellett néznie az udvarra, ahol valami nagy csődület és hejehujás lárma
                        volt a hirtelen pesti alkonyatban.</p>
                    <p>Óriási kacagás és rendetlen dalolás: Janika dalol, a szeneslegény, aki néha
                        felfordítja az egész házat.</p>
                    <p>Valami kurta szájharmonikával van tele a pofája, és hol ezen zenél, hol tele
                        torokkal bőg, de roppant kedvesen. Egész egyveleget csinál a divatos
                        slágerekből, mert ma már nem divat a szöveghez makacsul ragaszkodni, mint a
                        régi népdalok idején. Most minden kerület a saját becses arculatára dolgozza
                        át azonnal a kirepülő nótát:</p>
                    <p>Hallod-e Rozika te,</p>
                    <p> Gyere a moziba be</p>
                    <p> tudok egy olyan mozit,</p>
                    <p> hogy valami rágó...</p>
                    <p>Itt van az István úton a mozi,</p>
                    <p> nem baj a, ugye Rozi,</p>
                    <p> mer ez a legjobb mozi,</p>
                    <p> tudja az egész Csikágó...</p>
                    <p>Hallod-e te büdös nyüfke,</p>
                    <p> Ma nyílik meg az új büfke,</p>
                    <p> gyere velem fizetek egy pofa sert.</p>
                    <p>Ujjé a ligetbe nagyszerű,</p>
                    <p> ujjé a ligetbe jó,</p>
                    <p> ne maradj hát itthon, mert</p>
                    <p> be kell vágni azt a pofa sert.</p>
                    <p>Minden sor után hallatlan ujjongás, röhögés. Még a kövér házmesterné is
                        elfeledkezett a tekintélyről.</p>
                    <p>Emma is elfeledkezett egy percre magáról, ahogy a pesti népünnepélyt nézte
                        odalent az udvaron. Most a szájharmonikával dolgozott a fiú, aztán újra
                        elkezdett sikítani:</p>
                    <p>És szól a gépzongora,</p>
                    <p> és a gríz rapszódia</p>
                    <p> és csókolózik minden emberfia:</p>
                    <p> ne maradj hát itthon mert</p>
                    <p> be kell vágni azt a pofa sert.</p>
                    <p>Mintha csiklandozták volna az embereket, a sovány suszter is kiült a műhely
                        elé. Ez még most is ülni akar, nem elég, hogy egész nap ül.</p>
                    <p>- Kezit csókolom, nagyságos asszony - szólalt meg Emma mögött egy kellemes
                        kis női hang. - Bocsánatot kérek, nagyon szeretnék nagyságos asszonynak
                        valamit mondani.</p>
                    <p>Emma végignézte a kis kövérkés kellemes nőt, s azt mondta:</p>
                    <p>- Legyen szerencsém.</p>
                    <p>Evvel be akart csengetni, de abban a percben nyílt az ajtó, és kiugrott rajta
                        a lány s vele Évike. Ezek csak most hallották meg, hogy valami van az
                        udvaron.</p>
                    <p>Először arra gondolt, hogy bekergeti őket, de aztán nem akarta megfosztani
                        szegényeket a kis szórakozástól, az ingyen kabarétól, talán csak nem
                        mondanak valami illetlent odalent...</p>
                    <p>- Csak vigyázz a gyerekre... Tessék nagysád.</p>
                    <p>Bementek. A vendég, aki a harmadik emeleten lakott, nem mert leülni, úgy
                        állva kezdte elmondani a dolgát: ismerte, gépírónő valami irodában.</p>
                    <p>- Jaj, nagyságos asszony, olyan bánatom van, nem tudom mit tegyek, nagyon
                        kérem, méltóz­tassék valami tanácsot adni, rettenetes, ami velem van...</p>
                    <p>- Üljön le, kérem, üljön csak le.</p>
                    <p>- Jaj, nagyságos asszony, nem merek én leülni egy úriasszony jelenlétében, az
                        már nekem régen fiatal... engem a sors úgy összetört, nagyságos asszony...
                        Más a büfényitásnak örül, én erről nem is tudok... Azt se tudom, élek-e
                        még.</p>
                    <p>- Üljön csak le, fiam.</p>
                    <p>Erre aztán mégis leült, és hirtelen elborította a szemét a könny.</p>
                    <p>- Állásban van? - kérdezte Emma.</p>
                    <p>- Én nem tudom, hogy még vagyok-e, vagy nem... Tessék képzelni egy kis
                        irodában vagyok, egy özvegyasszonynál, aki nem ért a dologhoz, egy olyan
                        zsúrozó asszony, bridzselni jár, hozzá is járnak, most már kezd
                        bridzsszalonná kialakulni, de az irodát is fenn akarja tartani... hát kérem,
                        az ura most halt meg pár hónapja, és erőszakolja a dolgot... de azzal
                        kezdte, hogy felvett gyors- és gépírónőnek... ha az vagyok, ugyebár, akkor
                        tisztviselő vagyok, és kitette a gépet a cselédszobába... sértő, nem igaz,
                        hogy mint tisztviselő a cselédszobában legyek elhelyezve... de hiába
                        mondtam, hogy én nem erre szerződtem... Ez semmi kérem, legutóbb kiadta a
                        rendeletet, hogy az uzsonnánál nekem kell felszolgálni... Hogy jövök én
                        ahhoz, mint magántisztviselő, hogy a cseléd munkáját végezzem... igaz,
                        cselédet nem tart... Azt mondta: “Ha nem vállalja, akkor, fiam, fel is út,
                        le is út...”</p>
                    <p>A nő megtörülgette a szemeit, kifúvogatta az orrát.</p>
                    <p>- Ez egy magántisztviselő sorsa... Mit csináljak, elvállaltam... De ma
                        délután, azért is jövők ilyen hamar haza, rettenetes szerencsétlenség
                        történt... A japán csészékben kellett feketekávét felszolgálni... Én sohase
                        mondtam, hogy a felszolgálásban ügyes vagyok, és kérem azt mindenki tudja,
                        hogy japán csészében nem feketekávét kell feladni, hanem teát... és egy
                        csészét a nagy zavarban eltörtem... Kijött utánam a konyhába, és megfogta a
                        hajamat... mint egy cselédnek... majdnem megvert. S azt mondtam neki: Kérem,
                        nagyságos asszony, én most azonnal kilépek. Azt mondja, majd két hét múlva
                        igen... De hogy én ragaszkodtam a távozáshoz, elkezdett lármázni, hogy hogy
                        képzelem én azt? Hol vesz ő most hirtelen másikat; nem és nem enged el, ha
                        elmegyek, nem fizeti ki a felmondási időt, de ha maradok, vegyem tudomásul,
                        hogy a csésze árát mindenesetre levonja.</p>
                    <p>Emma komolyan hallgatta. Fel volt háborodva, hogy egy kolléganővel ilyen
                        sérelem történik. De a nő ellen is kifogása volt: hogy alázhatja meg magát
                        egy nő ennyire.</p>
                    <p>A nő zokogva, mintha halottat siratna, mondta:</p>
                    <p>- Negyven pengő fizetésért. Összesen negyven pengő fizetésem van.</p>
                    <p>Emma olyan ember volt, aki határozottan tudott fellépni, ha biztos síneken
                        folyt az élet. Az irodában nagyon is nyugodt, megbízható, sőt félelmesen
                        öntudatos volt, különösen, míg a szabályoknak megfelelő dolgokról volt szó.
                        De ha az életben ilyen meglepő új és át nem tekinthető helyzet elé került,
                        akkor annál bizonytalanabbnak érezte magát.</p>
                    <p>Most nem tudta, hova tegye ezt a nőt a negyvenpengős fizetésével, cseléddé
                        degradált tisztviselői rangjával és a házbeli lakói ismeretségével. Mivel
                        egy házban laktak, valamelyes kötelezettséget érzett vele szemben. Holnap
                        újra találkoznak... nem háríthatja el tehát magától...</p>
                    <p>- És most mit fog csinálni? - kérdezte.</p>
                    <p>- Mit csináljak, nagyságos asszony? ha eltűröm ezt is, akkor a porba
                        tipornak, ha elmegyek, a fizetésem és az állásom vesztem.</p>
                    <p>- Negyven pengőből úgyse lehet megélni.</p>
                    <p>- Persze hogy nem lehet... Az uramtól kapok harminc pengőt havonta. Ez éppen
                        a házbérre elég. Huszonnyolcat fizetek egy hónapra.</p>
                    <p>- Huszonnyolcat? - kiáltott fel Emma, mert öntudatlan irigyelte, hogy
                        ennyivel ki tud jönni. Ha ő ezt tehetné, hamarosan vagyont gyűjtene...</p>
                    <p>- No, de mit kapok érte? Egy szoba-konyha. Nincs hozzá se spájz, se semmi.
                        Közös mellék­helyiségbe kell járni. Van egy kis konyha, mögötte a kis szoba,
                        ennyi az egész. Ilyen az életem is. Gyalog járok be mindennap az Akadémia
                        utcába. Minden reggel ötkor kelek, néha már négykor, hogy a mosást el tudjam
                        végezni, mielőtt elmegyek. És az a baj, hogy a kislányomat nem tudom
                        elhelyezni... Már olyan régen szerettem volna könyörögni a nagyságos
                        asszonynak, hogy protezsálja be a Flórához. Imádja a virágokat, és tizennégy
                        éves, tovább iskolába járatni nem tudom. Négy polgárija van, és kénytelen
                        vagyok itthon tartani, s egész nap egyedül lóg, azt se tudom, mit csinál
                        egész nap... Most mit csináljak nagysága, egy fillérem sincs... Az is, hogy
                        eltört egy csésze, az idegességtől volt, mert folyton azon törtem a fejem
                        egész nap, hogy kérek néhány pengőt előlegbe... rettenetes az, ahogy én
                        élek... Most ha elvesztem az állást, mindennek vége... Mit csináljak, mit
                        csináljak?</p>
                    <p>- Nézze kérem - mondta Emma, aki hirtelen nem bírta a nyomornak ezt a
                        rémületét -, én holnap beszélek az ügyészünkkel, és megkérdem, mit lehet
                        tenni... A kislányról is beszélek, esetleg fel lehet venni, de ez nem biztos
                        - tette hozzá gyorsan, mert megijedt a felelősségtől.</p>
                    <p>A nő lehajtotta a fejét, és hálásan zokogott.</p>
                    <p>Emma már csak arra gondolt, hogy tud tőle minél hamarább menekülni. A
                        budapesti élet úgy tele van ma bajjal, mint a szivacs a tengerben vízzel.
                        Spriccel belőle a fekete lé. S nem tud elég kegyetlen lenni, nem tudja csak
                        úgy elküldeni, mert arra gondol, hogy ha valami szörnyű dolog jönne közbe,
                        neki is ez volna a sorsa. Ő is csak magántisztviselő. Ha, isten ments,
                        felmondanának...</p>
                    <p>- Legyen nyugodt, kérem szépen, amit csak tehetek, én már reggel beszélek
                        mindenkivel...</p>
                    <p>- Bauer - mondta a nő. - Bauer vagyok. Bauer Oszkárné. A kislányom Bauer
                        Klári.</p>
                    <p>Mikor végre elment, Emma kikísérte az ajtóig, s egész fáradt volt. Boldog
                        lett, ahogy az Évike hangját meghallotta. A gyerek édesen dalolta, hogy:</p>
                    <p>Ne maradj hát itthon mert</p>
                    <p> be kell vágni azt a pofa sert.</p>
                    <p>Előbb gyönyörködött a gyermek tiszta hallásában és kis csilingelő hangjában,
                        s rögtön arra gondolt, hogy már el kell vele kezdeni a zongoratanítást...
                        csak azután ijedt meg a “pofa” szótól.</p>
                    <p>- Kíváncsi vagyok - gondolta magában -, hogy ez a Bauerné elmegy-e a büfé
                        megnyitására?</p>
                    <p>Akkor kézen fogta a kicsit, és behúzta az ajtón.</p>
                    <p>- Ne hallgasd ezeket a gorombákat - mondta finom úri érzéssel. Az ember úgy
                        védi a gyermekeit a pesti levegőtől.</p>
                    <p>Ezalatt Vilma fel is öltözött. A legszebb zöld selyemruháját vette fel.
                        Sajnos a kalapja tavalyi. Kollár a legrosszabb időben “utazott el
                        Egyiptomba”, és még nem tudott új nyári kalapot venni. Soká nézte a kis,
                        kosárforma kalapot, míg a fejére tette. Most megint a széles peremű kalapok
                        a divatosak.</p>
                    <p>Vajon eljön-e Emma?</p>
                    <p>Oly ideges volt, nem tudott mit csinálni. Már fél kilenc, s ő nem akar
                        lekésni. De attól is retteg, hogy most kapta meg új barátságban Emmát, nem
                        szalaszthatja el.</p>
                    <p>Jaj de nehéz egy magános nőnek a helyzete. Annyi mindenre kell tekintettel
                        lennie.</p>
                    <p>Mikor becsöngetett Emmához, a szomszéd lakásba, úgy érezte magát, mintha
                        óriási távolságba utazott volna, s tőle hallatlanul idegen világba kérne
                        bebocsáttatást.</p>
                    <p>Emma evvel a szigorú és biztos alapokon nyugvó életével végtelenül imponált
                        neki. Nem is hitte soha, hogy közeledés lehetséges. Hirtelen hálát érzett a
                        gyerek, a kis Éva iránt, aki gyermeki könnyelműségével alkalmat adott, éppen
                        most, a legnehezebb időben neki arra, hogy Emmával megismerkedjék.</p>
                    <p>A lány nyitott ajtót.</p>
                    <p>Még ennek is szinte elfogódottan köszönt.</p>
                    <p>- Jó estét, kedves, a nagyságos asszony itthon van?</p>
                    <p>- Igen, csak tessék besétálni.</p>
                    <p>Bekopogtatott.</p>
                    <p>- Szabad.</p>
                    <p>Ahogy benyitott, Emmát ott találta egy kis asztal mellett a fotelban ülve.
                        Előtte nyitott könyv, amit megvilágított az ernyős kislámpa, de az ölében a
                        gyermek ruhácskája volt, s azon dolgozott. Pongyolában volt. A pongyola
                        erősen ki volt vágva, s az ablak mögötte nyitva állott.</p>
                    <p>- Bocsánat, nagyságos asszony... jó estét.</p>
                    <p>- Jó estét - mondta Emma, s letette a varrást.</p>
                    <p>Vilma kissé félszegen ült le az asztalka másik oldalán álló fotelba. Úgy ült,
                        mint aki ideiglenesen egy pillanatra ült le, s nem is érez jogot rá, hogy
                        itt időt töltsön.</p>
                    <p>- Még nem öltözött fel? - mondta tétovázva.</p>
                    <p>Emma hidegen s udvariasan mosolygott.</p>
                    <p>- Nem, nagyságos asszony... Én nem akarom zavarni a mulatságában.</p>
                    <p>Vilma reménytelenül hallgatott. Érezte, hogy itt minden reménytelen. Hogy is
                        juthatott neki eszébe, hogy ez az előkelő hölgy vele kimenjen a házból. Hogy
                        együtt mutatkozzon vele az utcán és nyilvános helyeken...</p>
                    <p>Könny futotta el a szemét, de igyekezett úgy tenni, mintha semmi kifogása nem
                        volna ez ellen a megaláztatás ellen. Egész súlyával ránehezedett a
                        sorsa.</p>
                    <p>- Ezt nem is szabad rossz néven vennie - mondta Emma. - Én nagyon elfoglalt
                        vagyok... Nekem reggel korán kell kelnem. Mindennap fél hatkor kelek, mert
                        idejében bent kell lennem az üzletben.</p>
                    <p>Vilma voltaképpen nem is tudta, hogy mi az elfoglaltsága Emmának.</p>
                    <p>Mikor belépett, feltűnt előtte a sárgaréz tábla, ami az ajtón fénylett, s
                        rajta a név: “Dr. Reőth Andor”. Semmi más. Már a név megfélemlítően előkelő
                        volt. Azt hitte, valami miniszteri hivatalban van a szomszédasszonya, s most
                        meglepte, hogy oly közvetlenül mondta, hogy: “Az üzletben”.</p>
                    <p>- Azt hittem, hivatalba jár, nagyságos asszony.</p>
                    <p>- Igen, ez hivatalnak felel meg. A Flóra import és export vállalatnál vagyok.
                        A mi vállalatunk jobb emberek kezében van. Az államtól egyedül ennek a
                        vállalatnak van import jogosultsága, és mi osztjuk el az egész
                        kereskedelemnek az árut. Tudja, ez óriási felelősséggel jár, mert ugyanannyi
                        belföldit kell exportálni, amennyi importot hozunk be. Rengeteg ügyfelünk
                        van, és én a pénztárkezeléssel vagyok megbízva...</p>
                    <p>Ez megint óriási módon magasra emelte Vilma előtt a nyugodt s hideg nő
                        tekintélyét. Az maga, hogy valaki pénzkezeléssel foglalkozik, már tekintélyt
                        ad. De mekkora lehet ez a pénzkezelés a Flóránál, amelynek magának is számos
                        fiókja van, s minden fiók ragyogó kiállítású helyiség, s mind a
                        legexponáltabb helyen, a város különböző pontjain. Olyan minden helyiség,
                        mint egy bár. Sárga márvány és porcelánfalak, fekete betűkkel. A betűk oly
                        karcsúak és előkelőek, mintha mágnások volnának a betűk birodalmában.</p>
                    <p>- Nagy szerencse, ha valaki ilyen előkelő helyre bejuthat - mondta
                        tisztelettel.</p>
                    <p>- Már mondtam, hogy az uram annak idején nem nyugdíjjal ment el a
                        minisztériumból, hanem végkielégítést vett fel, és azzal egy nagy
                        exportüzembe társult be. Sajnos, szegény hamar itt hagyott... - s az Emma
                        hangja egy pillanatra megrezdült, mert átsuhant rajta a tragédia emléke.
                        Erről ma sem tud érzéstelenül szólani, a férje öngyilkos lett.</p>
                    <p>Rövid hallgatás után:</p>
                    <p>- Én egy olyan exponált állásban vagyok, hogy igazán a legteljesebb
                        magánosságra vagyok ítélve. Négy éve, hogy férjem rokonai bejuttattak ide,
                        azóta én soha nem voltam egy percre sem olyan helyen, amit szórakozásnak
                        szoktak nevezni. Egyetlen luxusom ez a lakás. Ez igazán túl sok is, kimeríti
                        a költségvetésemet. Előre félek, ha a baba iskolába jár, s nagyobb kiadásaim
                        lesznek vele, hogy fogom győzni... No, de az még messze van, s addig sok
                        minden történhetik.</p>
                    <p>- Addig nagy fizetésemelést is fog kapni nagyságos asszony.</p>
                    <p>- Ez nem biztos, mert a vállalat, mint az állami segélyezés alatt álló
                        vállalatok általában, nem dolgozik nagy haszonnal, s a mai körülmények
                        között nem is lehet rá remény, hogy feljavuljon. Annál inkább kell vigyázni
                        mindenkinek magára.</p>
                    <p>- Óh, nagyságos asszonynak mégis olyan fizetése van, hogy abból remekül meg
                        lehet élni.</p>
                    <p>- Ne gondolja. Kétszázharminchét pengő nem olyan sok, ha az ember lakásra
                        nyolcvanat, villanyosra tizennyolcat ad ki. Ez már kilencvennyolc pengő.
                        Marad százharminckilenc. Ebből húszat a cselédnek fizetek. Tehát
                        száztizenkilenc pengőből kell megélni. Három személynek a kosztja, a baba is
                        egy felnőttet számít, mert neki kivételes dolgokat kell adnom, a fejlődése
                        érdekében, s egy kis ruha mindig kell a számára. Napi három pengő marad a
                        három ember élelmére.</p>
                    <p>Hozzáfogtak számolgatni, s akárhogy is számították, mindig úgy jött ki, hogy
                        azokkal az igényekkel, amikről Emma beszélt, lehetetlen kilencven pengőből
                        kijönni. Ha mégis megtörténik, csak úgy, hogy koronként megvon magától
                        valamit.</p>
                    <p>- Arra az egyre vigyázok, hogy soha adósságot ne csináljak, és minden
                        hónapban átvigyek tíz-tizenkét pengőt a jövő hónapra. Ez kell, mert a
                        babánál könnyen jön közbe valami kis betegség, és akkor az ember nem állhat
                        fillér nélkül...</p>
                    <p>Vilma belátta, hogy itt valóban a legkorrektebb takarékos élettel áll
                        szemben, s megvallotta, hogy ő nem elég nyugodt ahhoz, hogy ily szabályosan
                        tudja beosztani az életét.</p>
                    <p>- Óh, én ebben nevelkedtem. Atyám is hivatalnok volt, és az édesanyámnak
                        egész életében mindig így kellett harcolni az életért. A hivatalnokok
                        ugyanis sokkal többet adnak ki a külsőségekre, mint a fizetésük szerint
                        jogosultak volnának rá. Énnekem is az lenne a kötelességem, hogy negyven
                        pengős lakást keressek, de tudja isten, akkor inkább élni se lenne kedvem,
                        ha például fürdőszobám nem lenne.</p>
                    <p>- Azért tíz fillért megengedhet magának, nagyságos asszony... az ember bedob
                        az automatába egy tízfillérest, maximum húsz fillért, s egy süteményt vagy
                        egy pohárka sört megiszik.</p>
                    <p>- Na igen, az így megy. Előbb bedob egy tízfillérest egy kis szendvicsért...
                        azután egy húszfillérest egy pohár sörért... Azután...</p>
                    <p>- Semmi azután, semmi azután - heveskedett Vilma. - Ez az egész. Azután
                        szépen hazasétálunk.</p>
                    <p>- No, én csak elméletben beszélek - mondta Emma -, csak illusztrálni akarom,
                        hogy az ember tíz fillért akar költeni, s meg sem áll harminc fillérig.</p>
                    <p>- Istenem egyszer az életben harminc fillér... - mondta Vilma, aki el volt
                        szánva rá, hogy Emmának egy fillérjébe sem szabad kerülni a kirándulásnak,
                        majd ő fogja bedobni az automatába. Most, hogy húsz pengő volt a zsebében,
                        egész gazdagnak érezte magát.</p>
                    <p>De ezt Emma is tudta, s nem akarta megengedni, hogy esetleg kijátsszák, s ő
                        ne legyen gavallér. Ha már azt nem akarja megengedni, hogy más fizessen ő
                        helyette, akkor annál inkább kötelezve érezte magát, hogy gazdagabban
                        válogasson a különböző ínyencségek között.</p>
                    <p>- Csak menjen el, nagyságos asszony egyedül - mondta. - Én azt a világon a
                        legtermészete­sebbnek találom, ha elmegy.</p>
                    <p>- Én nagyságos asszony nélkül nem megyek, erre szavamat adom. Ha nagyságos
                        asszony nem megy, akkor én sem.</p>
                    <p>- Ne legyen gyermek, magának el kell mennie, mert ez tulajdonképp
                        hozzátartozik a vállalkozásához. S mindig kell befektetni, ha az ember az
                        üzleten nyerni akar.</p>
                    <p>- No istenem, ilyen nyereség. Nem költhetem rá a lakómra, amit a házbérre
                        fizet - nevetett Vilma. - A lakó már úgyis megvan. Azzal nem fog többet
                        fizetni, ha még el is dobálom a pénzemet.</p>
                    <p>Emma nevetett, s ez jólesett Vilmának, hogy ilyen derülten tárgyal a
                        dologról.</p>
                    <p>- Az embernek olyan ritkán van alkalma, hogy kilépjen a házból. És mióta az
                        uram elutazott...</p>
                    <p>Elpirult, nem akarta kimondani. Emma is nevetett:</p>
                    <p>- Nagyon ügyesen vágta ki magát, nagyságos asszony, hogy elutazott
                        Egyiptomba... Olvastam a lapokban, hogy ott most a magyar mérnököknek nagy
                        kelete van.</p>
                    <p>Vilma irult-pirult:</p>
                    <p>- Valaki tanácsolta.</p>
                    <p>- Nagyon helyes, nem is kell az orrára kötni akárkinek, mi van az ember
                        családi életében.</p>
                    <p>- Na ugye eljön, ugye eljön, könyörgöm jöjjön le velem, gardírozzon,
                        nagyságos asszony.</p>
                    <p>Ezen megint nevettek, mert Emma ha idősebb volt is, de hiszen mind a ketten a
                        harminc év alatt voltak, s ha Vilma udvarias lenne, nem éreztetné vele, hogy
                        őt idősebbnek nézi.</p>
                    <p>- Nem azért, nagyságos asszony, de ha én egyedül megyek, akkor úgy érzem,
                        hogy kiszolgáltattam magamat, s ez végtelenül kényelmetlen érzés.</p>
                    <p>Emma ezt belátta, s kis habozását Vilma újabb ostromra használta fel.</p>
                    <p>- És még valami oka van, hogy nagyságos asszony eljöjjön: nekem üzleti
                        érdekem, hogy a lakómmal találkozzak, s meglássam, miféle ember. De
                        nagyságos asszony is jól kamatoztat­hatja a kirándulást, ki tudja, hátha
                        valami üzleti tanácsot tud adni a hivatalában, hogy miként lehetne a
                        virágkultuszt jobban bevezetni és népszerűsíteni a büfék útján.</p>
                    <p>Emma felnevetett. Ez csakugyan okos gondolat, ami neki nem jutott volna
                        eszébe, s amit nem is várt volna a szomszédnőtől sem.</p>
                    <p>- Ebben van valami! Nagyon szépítené a büféket.</p>
                    <p>- No lássa, drága - tette össze könyörögve a kezét Vilma -, még magának is
                        valami haszna lehet a dologból... Bent karriert csinálhat az új ideákkal...
                        Öltözzön, öltözzön... ha elmegyünk, nem érdemes késni... Aztán magunkban
                        maradunk... A férfiak ma nem olyan udvariasak, hogy várjanak az
                        emberre...</p>
                    <p>Emma négy év óta egyetlen este sem ment ki hazulról, s kénytelen volt magának
                        bevallani, hogy valami ismeretlen kíváncsiság furdalja. Kívánt kimenni egy
                        kicsit... Holnap vasárnap... A baba már alszik... Mi történhetik?...
                        Legfeljebb újabb négy évig nem mozdul ki hazulról.</p>
                    <p>- Azt az egyet meg kell engednie, hogy ez a Bábori Borcza, vagy hogy híjják -
                        szólt Vilma, s nagyot kacagott -, igazán korrekt és komoly ember... Istenem,
                        önálló vállalkozó építész... Komoly és felnőtt ember... Semmi okunk sincs
                        feltételezni róla a legcsekélyebb illetlenséget sem.</p>
                    <p>- Nem azért, csak az elveim miatt - mondta Emma, s már habozott és
                        engedett.</p>
                    <p>Vilma ezt észre is vette, s mohón és ellenállhatatlanul vetette rá magát.</p>
                    <p>- És egy ilyen szép nő, mint nagyságos asszony, ezen a gyönyörű estén...</p>
                </div>
               <div type="chapter">
                    <head>3</head>
                    <p>Mikor kimentek az utcára, Emma halálosan szégyellte magát, hogy ha a
                        házmester meglátja, mit gondol...</p>
                    <p>De szerencséjük volt. A házmesternek híre-hamva se volt. Egyáltalán senki sem
                        látta őket.</p>
                    <p>Hogy aztán kint voltak, úgy érezték magukat, mintha a lányok megszöknek az
                        intézetből. Frissek voltak, és tele kacagásvággyal. Emma érezte, hogy nagyon
                        csinos. Új ruhája volt, amit igen keservesen spórolt össze, de nagyon büszke
                        volt rá, mert egy fillérrel sem tartozott érte. Mindent készpénzen vett, és
                        a varrónőt is az utolsó fillérig kifizette. Tehát a ruha az övé, és ő maga
                        is a magáé. Ki tehet neki szemrehányást. Maga ura. Maga keresi a pénzt, s
                        azt oly megszabott és mérsékelt módon adja ki, s magános nő létére annyira
                        disztingvált és úri életet él, hogy ennyit igazán megengedhet magának. De
                        azért furcsa volt és izgalmas. A gyomrában, a testében kéjes bizsergést
                        érzett, mint kis diákok, ha éjjel az utcára szöknek. Mintha kalandra
                        futnának.</p>
                    <p>Fél órát azonban késtek. Ez Vilmát kicsit nyugtalanította, de Emma azt
                        mondta:</p>
                    <p>- Ha az urak még ennyit sem várnak, akkor annál jobb.</p>
                    <p>Vilma huncutul nevetett. Izgatta, hogy ott lesznek-e az urak? Várnak-e rájuk?
                        Arra is égően kíváncsi volt, hogy ki az a Feri, aki feltétlenül imponál a
                        lakójának.</p>
                    <p>- Nem tudja, nagyságos asszony, hogy hívják ezt a habari Borczát?</p>
                    <p>Ezen mind a ketten nevettek.</p>
                    <p>- Furi neve van, az már igaz - mondta Emma -, s oly komolyan mutatja be vele
                        magát, mintha komoly név volna...</p>
                    <p>Úgy érezték magukat, mintha kalandra mennének.</p>
                    <p>De csak nagyon rövid ideig voltak ilyen vidámak. Az utca félelmetes volt. Egy
                        lélek nem volt sehol, mintha máris éjfél lenne. Féltíz volt, de teljesen
                        kihalt az Elemér utca. A házak, mintha kripták volnának, és az úttest fölött
                        kihúzott huzalon szabályos távolságban lógó ívlámpák kísérteties fényt
                        vetettek. Már egyetlen üzlet sem volt nyitva, és az életnek nyoma nem
                        látszott. Fa sehol. Sem az úton, sem egy zöld levél valahol az
                        ablakokban.</p>
                    <p>- Ez igazán olyan hely - mondta Vilma -, ahol a madár se jár.</p>
                    <p>- Ijesztők ezek a pesti utcák, ilyet még nem is láttam - szólt Emma suttogva,
                        de nyugodtan. Vilma féltve bátorította:</p>
                    <p>- Majd a Murányi utcán rögtön befordulunk az István útra.</p>
                    <p>- Az embert megölhetnék, senki se venné észre.</p>
                    <p>- Sikoltanék - pusmogott Vilma.</p>
                    <p>Úgy siettek, mintha a sarkukban a Halál járna, szerencse, hogy már egy ház, s
                        ott a sarok... Befordultak a Murányi utcába, amely pontosan olyan volt, mint
                        az ő utcájuk. Egyforma szürke háromemeletes házak egy sorban. Az ablakok
                        egyenlő távolban, a járda, mint valami döglött aszfaltkígyó a házak tövén, s
                        az úttest üres. Fa sehol, semmi, ami ezt a mértani és halott csöndet
                        megbontaná.</p>
                    <p>Siettették a lépéseiket, mert tudták, hogy a legelső úton már valami életet
                        találnak.</p>
                    <p>Az István útra értek, ahol hirtelen valami új és meglepő városias élénkség
                        támadt előttük.</p>
                    <p>Amilyen halálmezsgye volt a két mellékutca, itt olyan vidám nyüzsgés volt.
                        Mindenfelé emberek jöttek, mentek. Égő reklámtáblák. A pálinkamérések vörös
                        barázdásra mérték a házakat. Itt a Csikágó mozi kék és vörös fénye vakított,
                        ott a modern hentesek és cipő­kereskedések engedték meg maguknak a
                        fényreklámot; távolabb, egész a Bethlen térnél, egy nagy pálinkasöntés
                        óriási nyilat engedett ki, mintha azzal a külváros minden csirkefogóját be
                        akarta volna terelni a butyikjába.</p>
                    <p>A házmesterek itt mind kint ültek a kis kitett székeken, s a házmesternék
                        körül intimebb baráti körük lopta az időt. Munkásasszonyok pletykáltak, s
                        várták a tíz órát, mikor becsukják a kaput, s mindenkinek be kell vonulni a
                        vackára. Setét műhelyek lakói most bújtak ki az odúkból, hogy egy kis friss
                        levegőt szippantsanak.</p>
                    <p>Következő utca már a Hernád utca, amely a Murányival megy párhuzamosan. Itt
                        nagy tömeg ember állott, és keresztbe elfogta az egész utcát, s mind a
                        Keleti pályaudvar felé bámult, mintha valami soha nem látott csodát
                        figyelnének. Mint mikor a Zeppelin erre úszott keresztül. Akkor látott Emma
                        utoljára népet az utcán. Akkor még a csecsemőket is lehozták karon. Igaz,
                        akkor még nem volt ilyen későn, de már alkonyat felé volt az idő.</p>
                    <p>- Láttam a Zeppelint - mondta -, mintha most is látnám a nagyszerű ércszivart
                        az égen, ahogy az emberek fellestek az égre, s várták, mikor tűnik fel.</p>
                    <p>- A Zeppelin - mondta Vilma -, én akkor nem itt laktam a Csikágóban, hanem a
                        Pannónia utcában.</p>
                    <p>- Nini Bauerné - mondta Emma.</p>
                    <p>- Ki az?</p>
                    <p>- A házban. Nálam volt délután. Ez is lejött a kislányával megnézni a
                        büfényitást, pedig hogy mondta, hogy nem...</p>
                    <p>- Na ugye, hogy muszáj volt lejönni.</p>
                    <p>Bauerné szerényen és nagyon szomorúan állott a sarkon, és nézett be a Hernád
                        utcába. A kis Klári, roppant édes kis eleven fruska, szemmel láthatóan
                        rimánkodott, hogy menjenek beljebb, de a Bauerné csak a fejét rázta, s éppen
                        megrántotta a lányka karját, hogy hallgasson. Emma nagyon megszánta, s
                        intett a kislánynak.</p>
                    <p>Ez észrevette s az anyjára nézett, szabad-e?</p>
                    <p>Bauerné boldogan jött át a lányával az utca túlsó oldaláról. Emma a
                        tárcájában keresgélt, és egy tízfillérest vett ki, akkor kicserélte
                        húszfilléresre. A kislány kezébe nyomta.</p>
                    <p>Ez majd meghalt a boldogságtól, és kezet csókolt, aztán elkezdett ujjongani,
                        ahogy csak nagyon fiatal lányok tudnak, egész teste vibrált, és úgy rázta
                        magát gyönyörűn, hogy Emma hangosan nevetett.</p>
                    <p>Ebben a pillanatban két fiatalember lépett előre a sarkon. Mintha elébük
                        jöttek volna. Mind a két nő megismerte Bábori Borcza Dezsőt, ahogy
                        medveszerűen döccent elő.</p>
                    <p>Egy magas, elegáns fiatalember volt vele. Emma megütődött, nagyon fess
                        gyerek. Ennyit nem várt.</p>
                    <p>A két fiatalember kalapot emelt, de Vilma szólalt meg először:</p>
                    <p>- Jé, maga az?</p>
                    <p>Bauerné a lányával diszkréten elhúzódott. A hölgyek észre se vették. Bábori
                        Borcza:</p>
                    <p>- Tyühaj, de szépek a hölgyek!</p>
                    <p>Az idegen fiú előbbre lépett, Emma elé, s bemutatkozott:</p>
                    <p>- Fess Feri.</p>
                    <p>Emma nagyon elbámult, s önkéntelen azt mondta:</p>
                    <p>- Hogy?</p>
                    <p>- Fess Feri - ismételte a fiatalember.</p>
                    <p>- Komolyan?</p>
                    <p>- Határozottan.</p>
                    <p>Emma nevetni kezdett, pedig nem lehetett könnyen megnevettetni. De ez annyira
                        hatott rá, hogy valaki, aki ilyen fess, ezt a nevében is hordja.</p>
                    <p>- Örülök, de alig tudom elhinni.</p>
                    <p>- Nyugodjon bele - mondta Bábori Borcza -, ez fess, ez a Feri.</p>
                    <p>Fess Feri leintette a barátját.</p>
                    <p>- Mit tegyek. Apám Fess András volt, s engem a keresztségben Ferencnek
                        jegyeztek.</p>
                    <p>- Nem baj - mondta Emma, még mindig nevetve s kicsit ki is pirulva -, talál.
                        Meg lehet elégedve a nevével.</p>
                    <p>A két fiú a hölgyekhez csatlakozott, s tovább mentek abban az irányban,
                        amerre azok indultak.</p>
                    <p>Mikor a Hernád utca sarkára értek, ők is balra néztek, mint a tömeg, mert
                        feltűnt valami szokatlan fényesség a pesti éjszakában.</p>
                    <p>- Ja persze, ez az új büfé! - kiáltott fel Vilma oly élénken, mint a gyermek,
                        mire mindnyájan nevetni kezdtek.</p>
                    <p>Az új büfé: Jobb mint otthon.</p>
                    <p>Megállottak s nézték az éjszakai csodát. A Hernád utca és a Garay utca sarkán
                        azelőtt is volt egy kisebb kocsma, ahova vasúti kalauzok, hordárok és
                        munkások jártak, ebből csinálták az új automata büfét. Innen, ahol állottak,
                        csak az óriási világosságot lehetett látni, s azt, hogy az egész utca
                        zsúfolva van néppel.</p>
                    <p>Mint egy olasz utca, oly tömött volt ez az utcarész. Mindenki vidám volt és
                        kacagós. Úgy hemzsegtek, mint a vurstliban vasárnap délután. Mindenki egy
                        kicsit ki volt öltözve. A Filléres Áruház kollekciója mind felvonult. A hat
                        pengő nyolcvanas kis ruhák virítottak a lányokon s a fiatal asszonyokon. Még
                        a férfiak is megmosdottak munka után, és felvették a holnapi ruhát, a
                        vasárnapit.</p>
                    <p>Különben az utca sötét volt, semmivel sem világosabb, mint az Elemér utca. Az
                        úttest közepén itt is az ívlámpák adtak mérsékelt világítást, ami az
                        útszínen, a sötét ruhákon elfoszlott.</p>
                    <p>Zsibongva tolongott ez a tömeg, senki egy pillanatra meg nem állott, mindenki
                        ment vagy jött, úgy tolultak a nagy fény felé, mint nyári estén a tornácon a
                        lámpa körül az éjjeli lepkék s bogarak, akiket felvert éjszakai nyugalmukból
                        a fény. Úgy haladtak tömötten, egyre közelebb a fényhez, mint nagy
                        temetéseken a Múzeum lépcsőjén az ismeretlen halott katafalkja előtt.</p>
                    <p>- Milyen ez a pesti nép - mondta Vilma -, mindenki ide akar jönni.</p>
                    <p>Arra nem gondolt, hogy ő is, mert ő igazán nem jött volna, ha meghívást nem
                        kapnak. S nem is tudta, hogy itt ilyen nagy dolog lesz.</p>
                    <p>Ők is önkéntelen megindultak a fény felé, de Fess Feri gyöngéden meghajlott s
                        azt mondta:</p>
                    <p>- Még ne, még ne, jöjjenek el velem végig az István útig, nem bánják meg.</p>
                    <p>A hölgyek nem tudták, mi lehet az, amit mutatni akar, de vele tartottak s
                        tovább sétáltak.</p>
                    <p>Az István út végig zsúfolva volt, mindenki a büféről beszélt. Egy kövér
                        házmester büszkén mondta:</p>
                    <p>- A teremtésit, különb, mint a Royal-orfeum a körúton.</p>
                    <p>Úgy mondta, mintha a Csikágót ezzel kiemelte volna az új kocsma a
                        sötétségből, s most már igazán valami, itt lakni, ebben a városrészben.</p>
                    <p>Mikor leértek a Bethlen térig, előbb megnézték az éles nyíllal égő
                        fényreklámot az Elek söntésen, s be is pillantottak.</p>
                    <p>Most nem állottak oly sokan a pult előtt, mint máskor, s Bábori Borcza meg is
                        jegyezte:</p>
                    <p>- Ez is megérzi az új büfét.</p>
                    <p>A következő sarok a Bethlen-téri Színpad volt, a kirakatban színésznők
                        arcképe a fény alatt. Rápillantottak a hölgyek a fiatal arcokra, s futólag
                        elvonult előttük a ragyogó színésznői pálya, amely itt rekedt meg már
                        fiatalon a kültelki színház kirakatában.</p>
                    <p>Tovább akartak menni, de a két fiatalember gyöngéd erőszakkal beterelte őket
                        az előcsarnokba.</p>
                    <p>- Mit akarnak? - kiáltott fel Emma. - Isten ments, csak nem akarnak ide
                        bemenni.</p>
                    <p>- Ma nagyon jó darabot adnak - mondta Fess Feri, s felmutatott néhány
                        megváltott jegyet, “Szabadjegy” kiáltással.</p>
                    <p>- Dehogy megyek én be, isten őrizzen - tiltakozott Emma.</p>
                    <p>- “Nincs elvámolni valója”... - világosította fel Fess Feri igen kedves
                        mosollyal. - A Vígszínház híres darabját újították fel, Varsányi Irén
                        nagyszerű szerepe. Halálra lehet az embernek kacagni magát. Nézze autók
                        állanak itt, Pestről jöttek ki az emberek, mert ezt meg kell nézni.</p>
                    <p>Nem is tudták, hogy történt, már bent is voltak a sivár, pincebejárat-szerű
                        előtérben, s már mentek is befelé.</p>
                    <p>Igaz, Vilma egyáltalán nem kérette magát, boldog volt, hogy egy kis
                        színházban lesz része. Évek óta nem volt színházban. Kollár legfeljebb
                        mozira volt kapható, arra is ritkán, pedig ő halálosan szerette a
                        színházat.</p>
                    <p>Emma elvesztette a talaját, s csak tétova ellenkezés volt már benne.</p>
                    <p>A sötét színházban a jegyszedő elvette a jegyüket, és helyre vezette
                        őket.</p>
                    <p>Jobb oldalt középen szélső négy helyet kaptak, s ahogy leültek, zavartan
                        nézték a parányi, skatulyaszerű színpadot, ahol valami olyant láttak, ami
                        feltűnően hasonlított a panoptikum­hoz.</p>
                    <p>Csak nehezen jöttek rá, hogy atelier-t akar ábrázolni a színpad, ahol egy nő
                        csaknem egészen meztelenül fekszik a díványon, s körülötte megérthetetlen
                        kavargás van.</p>
                    <p>Kissé iszonyodva s kissé borzongva nézték a meztelen nőt, akit sorra minden
                        vendég megfogdos, a térdeiről a leplet egész a combokon felemelgetik, s a
                        legnyíltabban célozgatnak arra, amit akarnak. A darabot nem ismerték, nem is
                        sejtették, mi volt az első felvonásban, ezért nehezen lehetett tájékozódni a
                        nyílt malac viccek között.</p>
                    <p>Nem is nevettek, ahogy a gyér közönségben senki sem nevetett. Itt a
                        külvárosban még Budapest nem ért túl azon az erkölcsi határon, amit faluról
                        s a kisvárosból magukkal hozott ez a nép. Meg kellett magukat győzni, hogy
                        ha ilyen arcátlanságokat nyíltan mondhatnak, rendőri asszisztencia mellett,
                        akkor ennek kell, hogy jogosultsága is legyen.</p>
                    <p>A nő a színpadon árat szabott a szórakozásért, amit az uraknak nyújt s ez
                        kellett, hogy a fővicc legyen. De ezen nem lehetett kacagni. Ahhoz csakugyan
                        a Lipótvárosban kell ezt a darabot adni, hogy az egyértelmű trágárság finom
                        élcnek hasson. Aztán oly durván festett meztelen aktképek voltak felállítva
                        a műteremben, hogy ez a legnagyobb mértékben zavarta őket. Emma nem tudott
                        hova lenni a csodálkozástól, hogy ezt mulatságosnak találhatja valaki. Rá
                        nézve a szerelem teljes megtagadása, letiprása és elundokítása volt, amit
                        játszottak. Mikor végre megértette, hogy arról van szó, hogy valaki
                        elvesztette a férfiasságát, s azt akarja itt a nyilvános nőnél visszakapni,
                        oly határtalan undor vett erőt rajta, hogy csak azért nem állt itt fel s nem
                        távozott, mert félt, hogy kihívja maga ellen az egész közönség
                        figyelmét.</p>
                    <p>Tűrte tehát az állítólagos szellemességet, mint valami műtétet, amin át kell
                        esni. Összeszorí­totta a fogait, és szenvedett. Folyton azt ismételgette
                        magában, hogy ez a darab valamikor óriási sikert aratott Budapesten, tehát
                        kell benne valami rendkívülinek lenni. Valamire emlé­kezett, hogy a szerzője
                        francia akadémikus lett, tehát itt csak őbenne van a hiba, ha képtelen
                        belejönni, hogy élvezze a francia szellemet. De hát ilyen rendkívüli módon
                        erkölcstelen a francia úri társadalom?... Ott már annyira túl vannak
                        mindenen, ami az ő egyszerű erkölcsi, vagy inkább családi és társadalmi
                        érzését sérti?... Ezt igazán nem lehet a Csikágóban bevenni... Itt ugyanis ő
                        nem él semmiféle társadalmi életet. Állandóan magában van, a hivatalában
                        csak üzleti dolgokkal van elfoglalva, s a segédek és gépírólányok, azok
                        nemigen erőltetik meg magukat, hogy komplikált szellemességeket mondjanak,
                        sokkal kézzel­foghatóbban s mégis sokkal ártatlanabbul végzik el az ilyen
                        dolgokról való eszmecserét...</p>
                    <p>Körülnézett lopva, s látta, hogy a többiek is úgy ültek, mint ő, meghökkenve
                        s érzéseikben megbántva. De voltak fiatal asszonyok, akik a mézeshetek lázát
                        hordták az arcukon, fiatal iparos feleségek, azok előrehajoltak, és mohón
                        szívták magukba a kábító parfőmöt, amit elfogadtak a nagyvilág illatának.
                        Ezek egészségesen és tele szájjal nevetgéltek, bár ők is inkább csak átadták
                        magukat egy kéjelgésnek, mintsem művészi élvezet lett volna számukra az, ami
                        velük történik.</p>
                    <p>Emma örömmel látta, hogy ez a pesti jassz környék sokkal ártatlanabb és
                        egyszerűbb, mint a romlott Pestről felteszik. Még ezek közel vannak az
                        iskolához, a gyermekélethez, ahol minden tilos, ami erkölcsileg szabados.
                        Kiruccanás volt számukra az előadás, és szinte elégtételt érzett, hogy a kis
                        színház félig sem telt meg a híres disznóság előadására.</p>
                    <p>Mikor a felvonásnak vége lett, szeretett volna elmenni.</p>
                    <p>Azt nem tehette a legnagyobb sértés nélkül, tehát elfogadta, hogy kimegy az
                        előcsarnokba.</p>
                    <p>- Mit szól hozzá, nagyságos asszony, hogy Csikágónak milyen kellemes kis
                        színháza van.</p>
                    <p>Emma hallgatott.</p>
                    <p>- Ez a modern színház - mondta Bábori Borcza.</p>
                    <p>- Igen, a jövő színháza csak vagy egy óriási aréna, vagy intim kamaraszínház
                        lesz. Meg­jegyzem, hogy egy ilyen kis színházban sokkal jobban kijönnek a
                        dolgok. Megfigyelte, milyen ötletes volt a rendezés? - mondta Fess Feri, és
                        cukorkát vett, s megkínálta a hölgyeket. Először Emmát. Amit még külön nagy
                        respektussal tett.</p>
                    <p>Emma nem értette. Egész megzavarodott. A két férfi a színházat kezdte
                        dicsérni. A színészeket, akik közt a legnagyobb magyar színészek közül is
                        vannak, s a színház múlt évi sikereiről beszélt. Százszor is adtak
                        darabokat.</p>
                    <p>Emma pirult, s hallgatott. Mégis őbenne van hát a hiba. Valóban nem volt
                        színházban az utolsó öt esztendő alatt. Gyermekkorában a Nemzetibe járt, az
                        urával az Operába. Drámai színházba ritkán jutott el, s minden szó
                        meglepetés volt, amit előtte mondtak.</p>
                    <p>Elhatározta, hogy a harmadik felvonásban jobban megfigyeli az előadást.</p>
                    <p>A két fiatalember nagy színházbarátnak látszott, kivált az ügyvéd.</p>
                    <p>- Majd meglátja, hogyha a Csikágó egyébre nem is jó: innen karrierek fognak
                        kiindulni...</p>
                    <p>- Kérem - mondta Emma -, magyarázzon meg nekem valamit. Én egész más szemmel
                        nézem ezt a színházat, mint maga... Mikor én ide beléptem, az volt az
                        érzésem, hogy valami bűnbarlangba hoztak be.</p>
                    <p>Fess Feri nagyot nevetett.</p>
                    <p>- Miért? Az előcsarnok az utcáról nyílik. Egy színháznak sincs ilyen
                        közvetlen kapcsolata magával az utcával, tehát az élettel. Mondom, ez a
                        modern színház. Valósággal ki van hasítva a budapesti jelenből. Magának nem
                        tetszik ez az előcsarnok?</p>
                    <p>Emma körülnézett.</p>
                    <p>- Ha maga soká beszél, még elhiszem... De más is, mint a belépéskor volt.</p>
                    <p>- Nem égtek a lámpák... S tudja, nem akarok rossznyelvű lenni, de maga
                        nagyságos asszony, előzetes elhatározással jött ide... Gátlása volt, ha
                        szabad azt mondanom... Mivel egy büfé megnyitásáról volt szó, azt hitte,
                        hogy itt csak szörnyű és félelmetes dolgok várnak ma magára.</p>
                    <p>Nagyon kedvesen nevetett, és belenézett az asszony szemébe. Emma
                        elpirult.</p>
                    <p>- A végén még a darabot is megmagyarázza - mondta.</p>
                    <p>- Hát nem kitűnő?... Kérem, azóta sem tudták felülmúlni. Technikája oly
                        frappáns és változatos. Hallatlan, mi minden van benne. Valósággal spriccel
                        belőle a humor.</p>
                    <p>- És az erkölcstelenség.</p>
                    <p>- Erkölcstelenség?... Maga még itt tart?... Félek, hogy szó szerint veszi,
                        amit hall... A francia szellem sohasem sziporkázott jobban... És kérem, ez
                        voltaképpen szatíra... Nem a családi élet szatírája, isten ments, hanem
                        azoknak a nyárspolgári képzeteknek a kifigurázása, ahogy a burzsoa az életet
                        akarja kiélni... Nem nagyszerű az a bátorság, ahogy be van mutatva, hogy a
                        léhűtő burzsoázia a vagyonát elfecsérli?... Nem mondom, nem így történik...
                        de nem is életkép akar lenni, hanem a fonákja az életnek... És aztán van is
                        valami életbeli alapja mindennek, ami itt történik... Az erkölcsbíróknál
                        unalmasabb emberek nincsenek a világon... de az erkölcsbíráskodásnak ez a
                        formája szikrázik és mulattat... Ha valaki úgy fogja fel a dolgot, hogy: hát
                        ez a francia élet?... annak bizony furcsa lehet színpadon látni ezt a kedves
                        kis komédiát... de ha valaki érti, hogy itt művészettel van összeállítva
                        valósággal a töményített paródiája mindennek, amit a moralisták fel tudnának
                        hozni a mai ember család- és erkölcsállapota ellen, akkor azt merném
                        mondani, hogy iránydarab, éspedig a legjobbak közül.</p>
                    <p>- No, de az előadásra csak nem tud valami dicséretet mondani?</p>
                    <p>- Hogyhogy? Nem értem... Olyan frissek, csillogók és melegek. Csupa
                        fiatalság. Ez a színház, nagyságos asszony... Játék és játék... Ezt nem
                        lehet jobban játszani...</p>
                    <p>- Meztelenség.</p>
                    <p>- És az bűn?... A meztelenség a legnagyobb erény, ha szép az, aki meztelen...
                        Tudnék mondani színházat, ahol hatvanéves nő játszaná el a kis kokottot, azt
                        már nem tudnám védeni, ha mégolyan nagy művésznő is... De itt, ahol úgy
                        hasad ki a test a leplekből, mint a bimbó a rózsaágon?...</p>
                    <p>- Nem tudom, nem értem... Nekem skatulya volt az egész és panoptikum...</p>
                    <p>- Magának még át kell menni egy tűzkeresztségen... Kérem, nem szabad annyira
                        elzárkózva élni... Maga úgy beszél, mint egy nagymama
                        ezernyolcszázból...</p>
                    <p>- Lehet, hogy nagymama vagyok - mondta Emma sértődötten -, de fenntartom,
                        amit mondtam.</p>
                    <p>- Tulajdonképpen nem is tudom, mit mondott.</p>
                    <p>- Szerencséje, mert ha hallotta volna, miket gondoltam az előadás alatt -
                        nevetett fel Emma -, akkor még nagyobb tűzzel védené a színházat és a
                        darabot és a színészeket.</p>
                    <p>- Majd beszélünk róla előadás után.</p>
                    <p>Már csengettek. Nagyon rövid szünet volt. Bementek a színházterembe... Emma
                        csodálkozva látta, hogy még ez is megnőtt, és sokkal többen is vannak, mint
                        először látta.</p>
                    <p>Egész elbúsult. Megingott a véleménye a saját ítélőképességében, s különösen
                        az bosszantotta, hogy ez előtt a fiatalember előtt annyira falusinak és
                        pallérozatlannak mutatta be magát a legelső találkozásnál.</p>
                    <p>Hogy a függöny szétment, meglepetve látott maga előtt egy igen kedves kis
                        szobát. Elismerte, hogy ízléses és kellemes.</p>
                    <p>Ettől kezdve kettős szemmel nézte az előadást is. Megpróbálta a Fess Feri
                        szemével nézni - bár ez a név, ha eszébe villant, ez a Fess Feri, ez mindig
                        sértette, éppen úgy, mint az előbb az egész előadás.</p>
                    <p>Kezdte olvasni a szöveget és a játékot. Mintha lassan megtalálta volna a
                        kulcsot: tehát nem úgy kell nézni, ahogy hallja a színpadról, hanem úgy,
                        hogy egy finom francia író, egy akadémikus, humorizálva állítja be a
                        nyárspolgárokat... Hogy is kell ezt érteni?... Mindenesetre a darab szövege
                        elvesztette számára mérgező hatását. Sőt már elmosolyodott, mikor a
                        keresztapa a romlott ruét játssza... Mért keresztapa... Mert ez egy új
                        keresztségben részesíti a fiatal asszonykát, aki éppen olyan naiv és
                        tudatlan, mint ő?...</p>
                    <p>Már szinte dühös volt, hogy ez a Fess Feri oly könnyen tudja befolyásolni az
                        ő ítéletét... Szerette volna az egész darabot még egyszer elölről
                        végignézni. Mint ahogy szerette volna, ha az egész életét még egyszer
                        végigélhetné, de elölről és nem a régi vezetés mellett, hanem valahogy új és
                        más és mai társaságában... De hát ez lehetetlen és nem is szabad erre
                        gondolni... Az ő zárt és sötét kis élete csak addig marad biztos és kemény,
                        míg az ő régi erkölcsi érzése tartja féken... Nem, neki nem szabad engedni,
                        neki nem szabad egy hajszálat sem eltérni a régi sínekről... Neki a korrekt
                        és szegény nőnek kell maradnia, mert hiszen azért kapja a fizetését és abból
                        él, hogy még a főnökeinek is imponál rendíthetetlen szigorúságá­val...</p>
                    <p>Némi bizonytalanság támadt azonban benne. Úgy tűnt fel neki, mintha valami
                        szörnyű dolog fenyegetné... Isten őrizzen, hogy ő csakugyan pesti
                        legyen...</p>
                    <p>Hát erről van szó... Ő az édesanyja mellett vidéki életet élt Pesten, és azt
                        folytatta később is a mai napig... Talán ez az első pillanat, mikor
                        megértette, hogy Budapest valami más, mint ahogy ő sejtette... Hiszen ő nem
                        is ismeri ezt a várost... És nem is akarja megismerni... Nem - mondta
                        magában, és még sokszor kimondta: “Nem akarom, nem kell és nem szabad.”</p>
                    <p>De már ebben a “nem szabadban” benne volt: hogy kívánja, csak nem engedi meg
                        magának. Nem akarja megengedni magának, pedig már minden csepp vére kívánni
                        kezdi.</p>
                    <p>Mikor pedig vége lett az előadásnak, nagyon kielégítetlennek érezte magát.
                        Mintha belekóstolt volna valamibe, amitől úgy kell óvakodnia, mint a
                        tűztől...</p>
                    <p>Összevonta a szemöldökét, és oly szigorú lett, csaknem megfagyott saját
                        magától.</p>
                    <p>Ahogy kiléptek az utcára, felsóhajtott:</p>
                    <p>- Hála istennek, milyen jó idekinn.</p>
                    <p>Fess Feri az oldala mellett ment, kedvesen és szerényen, s azt mondta:</p>
                    <p>- Jó?... Olyan szép, mint egy vidéki este?</p>
                    <p>Rápillantott.</p>
                    <p>- Igen. Tiszta.</p>
                    <p>- Tiszta. Még talán a csillagoknak is örül?</p>
                    <p>- A csillagoknak?... Van valami, aminek jobban lehet örülni, mint a szép
                        tiszta csillagoknak?</p>
                    <p>- A szép tiszta csillagok világánál meg lehet fagyni. De itt élni lehet. Nem
                        gondolja?</p>
                    <p>- Ezt nem gondoltam, hogy ez az élet. Hogy ez élet, ami itt van.</p>
                    <p>- Persze maga nagyságos asszony, a vidéki kastélyok levegőjében él itt a
                        fővárosban.</p>
                    <p>- Bár tehetném, hogy ne itt éljek, hanem ott... Ha nem is kastélyban, de
                        legalább egy fehér falú meszelt házacskában.</p>
                    <p>- Egy pipás és kártyás férj oldalán.</p>
                    <p>Hallgatva mentek az István úton visszafelé.</p>
                    <p>- Maga egy kicsit sátán - mondta majdnem bizalmasan Fess Ferinek.</p>
                    <p>Ez nagyot nevetett, de nem hangosan. Különösen tudott nevetni. Nem adott
                        hangot, csak a derű ömlött belőle.</p>
                    <p>- Nézze ezt a nyilat. Ez Pest jelképe lehetne.</p>
                    <p>- Hol? A pálinkás butyik felett!</p>
                    <p>- Pálinkás butyik?... Ez is a vidék terminológiája... Nézzen be... Butyik
                        ez?... A butyik az sötét és bűzös... Itt villanyfény van és semmi asztal...
                        Ez voltaképp csak cégére a borkereskedelem­nek... Gondolja, hogy ennek a
                        cégnek ez a legfőbb jövedelme, amit itt bevesz... Lássa, ez Budapest, és ez
                        a világváros, mikor a gabonapálinka megszűnik, és kvalifikált itallal
                        csillapítja a nyomort a proletár is.</p>
                    <p>- Hogyan? Mit akar velem, kérem? Maga meg akarja változtatni a hitemet a
                        szépben és jóban?</p>
                    <p>- Abban a világban, ahol csakugyan szalmafödeles butyikokban isszák el az
                        emberek az eszüket, a templom az egyetlen kőből épült épület...</p>
                    <p>- Ez mit akar jelenteni?</p>
                    <p>- Semmit.</p>
                    <p>Újra hallgattak, és mentek lassú léptekkel tovább.</p>
                    <p>Az utca még népesebb volt, mint színház előtt.</p>
                    <p>- Nápoly - mondta Fess Feri. - Ha van valami, akkor a pestiek is ki tudnak
                        bújni... Olyan az utca, mint egy olasz városban.</p>
                    <p>Emma gondolkodva nézte az utcát. Neki idegen volt. Ő valami ösztönszerű
                        megvetést érzett az emberek ellen, akik itt jönnek-mennek az utcán,
                        ahelyett, hogy otthon feküdnének az ágyukban.</p>
                    <p>- Ahogy szerencsém volt a maga színházi elveit megismerni, nagyságos asszony
                        - mondta Fess Feri -, most azt mondja magában, hogy az éjszaka alvásra
                        való.</p>
                    <p>Emma mosolygott.</p>
                    <p>Éppen a Hernád utca sarkára értek. Jobbra az utca egészen a büféig zsúfolva
                        volt, mint mikor tűntetés van. A neoncső-írás égett, lila és izzó fénnyel
                        látszott a felirat: Jobb mint otthon.</p>
                    <p>- Nem hazugság? - mutatott rá Emma kesztyűs kezével.</p>
                    <p>- Annak jó, akinek ez hazugság - szólt csöndesen Fess Feri.</p>
                    <p>Emma finoman mosolygott.</p>
                    <p>- Ugye.</p>
                    <p>- De gondolja meg, kérem, hogy az emberek Pesten milyen szomorú otthonokban
                        laknak. Sötét lakások, nagy házbérek; gond és szegénység: ez jut a legtöbb
                        embernek... Ezért van az, hogy Budapesten van a legtöbb kávéház a világon...
                        Persze az én szüleim még el se tudták képzelni, hogy valaki kávéházban jól
                        érezze magát. Nekik volt szép kastélyuk a Bácskában, nagy birtokuk, nagy
                        kertjük. Tömérdek rózsa és gyümölcs. Lovagoltak a mezőkön. Végezték a házi
                        munkát. Őnekik igazán szebb otthonuk volt, mint amilyen a legszebb
                        kávéház... De én?... Az ember bérel egy kis szobát, albérletben...
                        kellemetlen háziak. Sír a gyerek, veszekszik a családapa. Őrült. Mert ma
                        minden családapa félig őrült... Az albérlőknek egész külön erkölcstana van,
                        ami nem hasonlít ahhoz, amire a régi világban nevelték az embereket...</p>
                    <p>Emma meghatva hallgatta a fiatalembert. Megütötte a szívét, hogy ez is abból
                        a világból való, amelyből félig-meddig ő is származott. Már ő csak
                        legendában hallotta, hogy az ősei nagy­birtokosok voltak, ő már csak egy
                        hivatalnok életének volt a részese, de megtörtént néhányszor gyermekkorában,
                        hogy mint vendég nagybirtokos rokonoknál tölthetett néhány hetet, s ezeket a
                        napokat úgy őrizte az emlékében, mint a földre szállott paradicsom
                        színeit.</p>
                    <p>Rápillantott a fiatalemberre, s meg volt lepve, hogy az milyen gyönyörű
                        ember. Nagy fényes, fekete szemei voltak. Barna ember, barna az arcbőre.
                        Finom és merész orra van, nagyszerű profilja. Rendkívül eszesnek
                        látszik.</p>
                    <p>És szenvedő léleknek. Mint egy bukott angyal. Arkangyal, aki idejutott a sors
                        ismeretlen szakadékain át a Hernád utcára, ahol egy ijedt és szigorú s az
                        élettől rettegő nőnek mond most vallomásokat. Mert az egész beszéde úgy
                        hatott, mint valami igen finom vallomás.</p>
                    <p>- No, gyerünk be egy pillanatra... Egy pohár likőrt tíz fillérért nagyságos
                        asszony is megengedhet magának.</p>
                    <p>Emma nem tiltakozhatott.</p>
                    <p>Látta, hogy Vilma meghal a vágytól, hogy bemenjen. Ez a Vilma már olyan
                        bizalmasan beszél a Bábori Borczával, hogy ezt ő sértőnek találta. Oly
                        közvetlen volt hozzá, mintha már valakije volna.</p>
                    <p>Ez még visszatartotta egy pillanatra. Azt nem vette észre, hogy hiszen őbenne
                        is bizalom és valami kellemes melegség van már a Fess Ferivel szemben, de ez
                        más.</p>
                    <p>Bementek.</p>
                    <p>Odabent a fény még fokozódott. Erős villanykörték, bőséges és modern
                        villanyáramok vakítóan világították meg a hófehér márvány automatát. Nagy
                        fal volt ez, fekete betéttel és aranysárga csapokkal és számtalan
                        felírással, amelyeket el sem győzött olvasni az ember.</p>
                    <p>A tulajdonos elébük jött.</p>
                    <p>- Méltóztassanak parancsolni - s úgy tett, mintha régi ismerősök volnának, a
                        szegény üzletember ma mindent elkövet, hogy régi ismerőssé és így állandó
                        baráttá avasa a vevőket. - A legjobb pillanatban, friss csapolás és friss
                        sütemények.</p>
                    <p>- Hogy indul?</p>
                    <p>- Óh, kérem szépen - mondta a tulaj, mintha a paradicsom kellős közepébe
                        érkezett volna meg külön expresszel, de az arca azért bizonyos felhőktől
                        volt izzadt. - Mert igaz, hogy ma vannak, vannak, de mi lesz holnapután...
                        Kérem, nálam csak jól mehet - biztatta magát -, nekem három alapelvem van:
                        első az, hogy: Jót... második, hogy: Sokat... és a harmadik, hogy:
                        Olcsón...</p>
                    <p>- Az elvek rendben vannak - mondta Fess Feri, s megveregette a Schuller tata
                        vállát. - Most lássuk a gyakorlatot... Mi a specialitás?</p>
                    <p>- Ajjaj, csupa és csakis. Itt minden speciális. Nem flanc kell Pesten, hanem
                        jót, sokat és olcsón... Már hat fillérért, egy kisszakaszért, lehet
                        szendvicset kapni. Kisszakasz, kérem... Volt ez valaha?... Egy zsemlye hat
                        fillér és én még vajat is adok rá.</p>
                    <p>- Hát ez igazán nem nagyon drága - nevetett Feri.</p>
                    <p>- Hogyhogy nem nagyon, méltóságos uram? Arra igyekszünk, mindenkinek mindent
                        megadni. Fillérekre megyünk, kérem. A legminimálisabb haszonra
                        kalkulálunk... Mindent az üzletbe, és mindent a közönségért, méltóságos
                        uram.</p>
                    <p>Ezzel továbbment, mert máris túl sokat áldozott egy vendégért az
                        idejéből.</p>
                    <p>- Ennek még sok méltóságos címet kell kiosztani ma - mondta Fess Feri, s
                        meghajlott Emma felé: - Ezt magának köszönöm, nagyságos asszonyom.</p>
                    <p>Emma nevetett, s kedvesen vette, hogy a fiatal ember meg van elégedve a
                        megjelenésével.</p>
                    <p>- No, de keressünk helyet - mondta Feri Báborinak, aki sietve ment hátra,
                        mert a büfé hátsó részében asztalok voltak, sőt legnagyobb meglepetésükre
                        magyaros díszítésű asztalok és székek.</p>
                    <p>- A népkultúra bevonult a vendéglős-iparba - mondta Fess Feri -, és ez nagyon
                        helyes, mert nézzen körül, és ha a füleit befogja, mondja meg, hogy a
                        világnak mely táján vagyunk?... Amerikában vagy Ausztráliában, vagy
                        Dél-Afrikában, vagy netán Európában?... És ha igen, akkor itt mely városban,
                        teszem fel Strassburg, vagy Lemberg, vagy Bologna, vagy talántán Drezda?
                        Sőt, ha nem csalódom, van egy Budapest nevű metropolis is.</p>
                    <p>Emma nevetett. Csakugyan olyan volt a kép, mintha a hollywoodi filmen látná a
                        tömeget, egy olyan édesbús romantikára elképzelt filmmesében, amelyről
                        messzire virít az, hogy az amerikai gyári munkás két centért meg legyen
                        elégedve.</p>
                    <p>- Ez Budapest, kérem - mondta tréfásan ellentmondva saját gondolatának.</p>
                    <p>- Nagyon jól méltóztatik saccolni, méltóságos asszonyom. Ez a csikósok és
                        villogó gatyák szülötte e nemes nép.</p>
                    <p>A helyiség zsúfolva volt. A fiatalemberek micisapkában, csupaszra borotvált
                        arccal, a lányok kis színes svájci sapkában, jól lehúzva a jobb fülre. Volt
                        néhány amerikai magas szék a büfé mellett, úgy trónoltak rajta, mint a
                        démonok.</p>
                    <p>Odaállottak az automata elé, ahol hosszú sorban aranysárga réztáblák voltak
                        fekete felirattal: Schuller szendvics... ez volt a hatfilléres... A többi
                        tíz fillér: Étvágyfalat... Kaszinótojás... Gomba tojással... Lazac...
                        Hering... Sonkás zsemlye és cukrászsütemények, mind ragyogó névvel
                        ellátva.</p>
                    <p>Emma egy halpástétomos Ínycsiklandó-ra gusztust kapott, de mikor be akarta
                        dobni a tízfillérest, Feri rászólt:</p>
                    <p>- Nyáron ne egyék halat.</p>
                    <p>Úgy elkapta az ujját, mintha megégette volna.</p>
                    <p>A sonkás zsemlyénél maradtak, Vilma azonnal bele is harapott, és nagy örömmel
                        jelentette ki, hogy nagyszerű.</p>
                    <p>Bábori a háttérből intett, hogy van asztal. Négy fiatalember állott fel egy
                        asztal mellől, s Emmának feltűnt, hogy oly engedelmesen, mintha utasítva
                        lettek volna.</p>
                    <p>Leültek. A hely a legjobb volt, a büfé első sarkában. Innen mindent
                        láttak.</p>
                    <p>- Mondja, Feri, mibe kerülhetett ez a büfé? - kérdezte Vilma.</p>
                    <p>Emmát nagyon megütötte, hogy Vilma úgy mondta, hogy Feri.</p>
                    <p>- Kérem, nagyságos asszony...</p>
                    <p>Vilma felemelte a poharát, és koccintott vele:</p>
                    <p>- Na... Vilma vagyok.</p>
                    <p>- Kezit csókolom... Tudja, kedves Vilma, egy ilyen büfének az ára vagyont
                        tesz ki...</p>
                    <p>Ezzel mélyen a szemébe nézett Vilmának, aki úgy ült, úgy hajlott felé, s már
                        cigarettára gyújtott és egész odaadta magát a szemével, egész arca szinte
                        kéjes beleegyezésben égett... Emma mély elkedvetlenedést érzett... Nagyon
                        megbánta, hogy eljött, hogy itt van...</p>
                    <p>- Kérem, nagyságos asszonyom - nyújtotta most feléje a legnagyobb
                        udvariassággal ezüst cigarettatárcáját a fiatalember. Emma egy pillanatig
                        habozott. Elvileg természetesen nem volt dohányos, de mégis nem kerülhette
                        ki, hogy az utóbbi években meg ne szokja. Nem akarta emiatt a csekélység
                        miatt mindig lefolytatni a vitát, hogy mért nem dohányoz, mikor most már
                        inkább csak a nők dohányoznak... Nem tartotta olyan értékesnek, ha ezt a
                        puritán elvet megőrzi, mint amilyen unalmas a disputa, hát most is lefolyt
                        benne, hogy vitatkozzon, vagy dohányozzon, s kivett egy vékony Mirjámot a
                        tárcából, s közben rápillantott s azt látta, hogy nagy címer van belevésve a
                        tárca aranyozott belsejébe. Meg volt elégedve, hogy nem kívül volt
                        rávésve.</p>
                    <p>Míg rágyújtott a Bábori öngyújtójáról, addig Fess Feri hallgatott és
                        elmellőzte Vilmát, aki feszülten várta a választ.</p>
                    <p>- Tudja, kedves Vilma, egy ilyen büfének az ára minimálisan
                        harminc-negyvenezer pengőbe kerül, ha közvetlenül a gyárból rendeli valaki.
                        Ez a büfé azonban ismerős. Két ével ezelőtt a Váci utcában nyílt meg egy
                        büfé. Most már nem is tudom, melyik volt, oly hamar megbukott...</p>
                    <p>- Hermelin büfé - szólt határozottan Bábori.</p>
                    <p>- Az ám. A Hermelin büfé... Hát azt el kellett adni ócskavasnak, félévi
                        fennállás után... A Váci utca nem alkalmas büfé számára, mert a nagyvárosok
                        központja nem ad éjjeli életet. Az már drága lakás. Ott már csak üzletek
                        vannak. Ha pedig valahol nincs éjjeli élet, ott egy büfé kedvéért nem megy
                        el a közönség éjszakázni ilyen nyílt helyre. Nagyon szerencsétlen
                        vállalkozás volt... Szóval a berendezést el kellett adni ócskavasnak...</p>
                    <p>Emmának feltűnt, hogyha pestiek összeülnek, azonnal üzleti dolgokat
                        tárgyalnak. Ő is üzleti ember volt, de őt nem érdekelte a más boltja.</p>
                    <p>- Valahogy aztán rásózták erre a derék Schuller tatára, aki megvette az
                        egészet párszáz pengőért. Megcsináltatta a felszerelést rezsibe, az is
                        belekerült neki jó párszáz pengőjébe... Nem hinném, hogy nyolcszáz pengőnél
                        többe volna. Itt jobban a helyén van. Itt világszenzá­ció. Közel van a
                        Thököly út, pár lépés a Keleti pályaudvar, majd innen kap közönséget...
                        Ahogy nézem, most is inkább a Rákóczi út mozgó publikuma van jelen...</p>
                    <p>- Csakugyan - mondta Emma -, érdekes, hogy például a házból senkit sem
                        látok.</p>
                    <p>Vilma is felcsattanó élénkséggel igazolta, hogy egyáltalán senki ismerős
                        arcot nem lát.</p>
                    <p>- Persze, hát a Csikágó az nem tart el egy éjjeli üzletet. Itt kispolgárok
                        laknak. Azok kapu­csukás előtt hazamentek. Azokra nem lehet bazírozni.
                        Ellenben nem csodálkoznék, ha egy negyedév alatt még két büfét nyitnának
                        ezen a tájon.</p>
                    <p>- Olyan szükség van rá? - mosolygott Emma.</p>
                    <p>- Nem, de látja, tele van... És már itt van két kávés és három kocsmáros a
                        környékről, és azok csak azt látják, hogy tele van, és azon törik fejüket,
                        hogy lehetne a Schullert levágni... Nézze azt a kövéret, ez a legnagyobb
                        nyúzó. Harminc alkalmazottja van, mert hentes és kocsmáros. Harminc embernek
                        a kenyerét eszi a gazember.</p>
                    <p>Emma odanézett, és egy nagyon kövér embert látott, aki a meleg éjszakában
                        kigombolt szvetterben ült, a hasa úgy lelógott, hogy a nadrágja is
                        lecsúszott, és egész domborúságát mutatta, mint egy hízó disznó. Nem volt
                        gusztusos látvány.</p>
                    <p>- Szóval a régi kocsmák már nem felelnek meg.</p>
                    <p>- Igen, ezek a kocsmák, amiket egyszerűen üzlethelyiségekből hasítottak ki, a
                        bécsi snapsz­butikok mintájára csinálták, és a wienerisch kedélyességét is
                        onnan importálták. Most meg szintén külföldi példára a büfék jönnek. De
                        azért a Technoservice nem vált be Pesten. Sőt a büfé sem, mind átalakult
                        bableves csárdává... Pesten ugyanis nagyon drága a konzerv, ellenben
                        hihetetlen olcsó az élelmiszer. Itt a Garay-téri piac. Ma sehol a világon
                        nem lehet olyan olcsón kapni a nyersanyagot, mint itt. Nézze az étlapot.
                        Székelygulyás negyven fillér, töltött káposzta negyven fillér, bécsi szelet
                        negyven fillér. Borjúpörkölt, marhapörkölt, bográcsgulyás harminc fillér.
                        Bableves kolbásszal húsz fillér... Hol van ez ma? És a bor milyen olcsó. Egy
                        liter Ezerjó hatvan fillér. Vadkerti, Koccintó, Muskotály literje hetven
                        fillér... Tokaji már egy pengőért kapható...</p>
                    <p>Emma mosolygott, mert a tokaji árát úgy mondta, mint valami ajánlatot.</p>
                    <p>- De miből főzik?</p>
                    <p>Feri kapott rajta, hogy Emma hozzászólt, s elkezdte magyarázni, hogy a
                        legjobb húsokat nagyban mennyiért lehet bevásárolni a legjobb mészárosoktól
                        és hentesektől... Ellenben a régi kiskocsmákban vettek tíz személyre való
                        húst, és az ott sült-főtt a vendéglős nyakán, mert a munkásnép inkább
                        zsebből vacsorázott, mert nem volt képes pengőket dobni ki egy rossz
                        falatért.</p>
                    <p>- Ezt én mind elhiszem - mondta Emma -, de hogy ez magukat úgy érdekli, azon
                        mégis csodálkozom.</p>
                    <p>- Nagyságos asszony, Pesten vagyunk. Nagyvárosban nem lehet egyébről
                        beszélni, csak az üzletről. A falusi gazdák sem tudnak másról beszélni, csak
                        a búzáról, a csávázásról, a búzaár emeléséről, a bolettáról, hogy ha
                        megszűnik, mi lesz, a vámszerződésekről, a sertéshizlalásról, a traktor
                        bukásáról... Itt nincs föld: itt a termelés az üzlet... Pesten is arról
                        beszélnek, amiből élnek... Itt minden az üzlet. Itt az ember kiképzi magát
                        kereskedővé... Szólítson meg akárkit, minden ember pontosan tudja, hogy
                        mióta a Nemzetközi Vásár elmúlt, azóta egy lélek be nem tette lábát a
                        boltokba... A Vásár nagyszerűen sikerült, és soha még így nem sikerült, mert
                        nagy vásárló közönséget csalt fel vidékről, az igaz, hogy ezen meg a vidéki
                        kereskedők sírnak. Akkor jó boltokat csináltak a pestiek, de az csak tíz
                        napig tartott, s azóta bedöglött minden... Maga mit csinál egész nap?</p>
                    <p>- Semmit.</p>
                    <p>- Szóval korán kel, későn fekszik és közben agyondolgozza magát.</p>
                    <p>Emma nevetett:</p>
                    <p>- Ahogy mondja.</p>
                    <p>- Hivatal? Üzlet?</p>
                    <p>- Igen.</p>
                    <p>- Szóval maga is proletár.</p>
                    <p>Emma dacosan kihúzta magát.</p>
                    <p>- Kikérem magamnak. Én nem vagyok proletár.</p>
                    <p>- Magántisztviselő.</p>
                    <p>- Az inkább.</p>
                    <p>- Biztosítva a MABI-nál.</p>
                    <p>- Persze.</p>
                    <p>- Öt pengő levonás havonta.</p>
                    <p>- Tizenkettő.</p>
                    <p>- Szt. Akkor maga mágnáshölgy.</p>
                    <p>Emma nevetett. El is fogadta a hódolatot.</p>
                    <p>A férfi szája körül keserű vonás jelent meg.</p>
                    <p>- Maga felette van annak a rétegnek... amelyik... lent van a kút fenekén...
                        Maga nem tudja, mi az a sztrájktanya... Hogyan is tudná... Mit keresett
                        volna a sötét és szennyes munkástanyán, ahol sokszor ezer ember ül együtt,
                        és várja, míg a nagyfejűek elintézik a sorsát...</p>
                    <p>Fejét lehajtotta, és sötéten nézett maga elé, mintha felújult volna benne
                        valami keserű emlék.</p>
                    <p>- Ne képzelje, hogy ott valami nagyon lármáznak... Negyed kiló kenyér és tíz
                        deka sajt... attól nem lehet ugrálni... Jobb mint otthon... mert otthon még
                        annyi sincs... de bizony úgy ülnek hétszám, mint a kiéhezett oroszlánok a
                        cirkuszban...</p>
                    <p>Emma elhalványodva nézett rá. Ki lehet ez, aki ilyen fájó érzéssel tud
                        beszélni a sztrájk­tanyáról...</p>
                    <p>- Kérem, mondja meg nekem - szólt hirtelen és feléje hajolt -, ki maga?</p>
                    <p>A fiatalember hallgatott, s arcán különös fények játszottak.</p>
                    <p>- Vadász vagyok - mondta.</p>
                    <p>- Vadász?... Mire vadászik?</p>
                    <p>Fess Feri kicsit hallgatott. Elmosolyodott, lerázta magáról az őszinte
                        bánatot, s felnevetett:</p>
                    <p>- Jó falatokra...</p>
                    <p>- No, csak beszéljen őszintén. Mi a foglalkozása?</p>
                    <p>- Ügyvéd volnék... De hát inkább a szenvedélyeimnek élek.</p>
                    <p>Emma lehangolódott. Mért kellett neki kijönni hazulról, hogy ilyen
                        bizonytalan egzisztenci­ákkal üljön itt éjfélkor egy asztalnál.</p>
                    <p>- Szóval, most arra gondol, hogy jobb lenne otthon az ágyában aludni.</p>
                    <p>Emma rápillantott: pontosan ez volt a gondolata.</p>
                    <p>- Igaza is van. Szép dolgokkal mulattatom magát.</p>
                    <p>Kisvártatva mély részvéttel kérdezte:</p>
                    <p>- Egyáltalán semmi szórakozása sincs?</p>
                    <p>- Nem keresem - védekezett hevesen Emma, mert sajnáltatni nem engedte magát.
                        - Ha akartam volna, ma is nagy zsúrban lehetnék. De eszembe sem jutott, hogy
                        elmenjek, pedig érdekem is. Tőlünk vették a virágot, és a házban van a
                        zsúr...</p>
                    <p>Hirtelen megijedt, hogy ez azt fogja hinni, hogy ő mint virágáruslány jutott
                        volna oda.</p>
                    <p>- Ne képzelje, hogy olyan fontos az üzemnek... A Flóra nem szorult rá, hogy
                        ilyen kis dolgokkal foglalkozzék, hogy az alkalmazottak személyesen járjanak
                        utána az eladásnak... Nem mint virágáruslány lettem volna hivatalos. Sőt:
                        rokonaim az uram után azok a Binderék.</p>
                    <p>A fiatalember olyan mozdulatot tett, hogy egyáltalán nem képzelt ilyet. Emma
                        viszont igen megbánta, hogy a nevet kiejtette. Ösztönszerűen úgy érezte,
                        hogy nem kellett volna.</p>
                    <p>- Szóval maga a Flóránál van - bólogatott a fiatalember.</p>
                    <p>- Igen, már öt éve, vezető állásban.</p>
                    <p>- Ja, hát a Flórának könnyű... Államilag szubvencionált vállalkozás.
                        Kartell... A mai világban kizárólag csak a kartelleknek megy.</p>
                    <p>- Ne gondolja. Ez nem olyan nagy üzem, mint a Szeszkartell - nevetett
                        Emma.</p>
                    <p>- Azért mégis kizárólagossági joga van a virágimportra. Maguk azonban nemcsak
                        szétosztó szerv, hanem üzleteket is tartanak fenn.</p>
                    <p>- Elég baj az nekünk - mondta az asszony, akit bosszantott, hogy Vilma és
                        Bábori összebújva suttogtak, éspedig úgy, hogy folyton Vilma beszélt.</p>
                    <p>- Elég baj az az egész budapesti virágkereskedelemnek - szólt a fiatalember.
                        - Szépen tönkre is tette ez a vállalat az összes virágkereskedőket.</p>
                    <p>- Nem mi tettük tönkre - mondta Emma sértődötten -, tönkrement az magától is
                        szépen... A mai közgazdasági viszonyok tették tönkre.</p>
                    <p>- Mégiscsak a Flóra az oka, hogyha Bordigérából feladnak háromszáz kosár
                        virágot Pozsonyba, akkor Pestre legfeljebb három-négyet küldenek.</p>
                    <p>- Mit tegyünk, nálunk magas a vám... Az igaz, hogy már ebben az évben még
                        jobban lecsökkent az import. Most már nem fogja elérni egy év alatt a vágott
                        virág a százezer pengőt... De ami azt illeti, én helyesnek tartom: hadd
                        fejlődjön a hazai virágkertészet.</p>
                    <p>- Hiszen ha a Flóra nem volna, fejlődne is, mert a magyar ember nem tud
                        leszokni a gavallérságról, az udvariasságról és a könnyelműségről. Ma is
                        mindenki vesz virágot, aki azelőtt vett, csak kevesebbet. A blokktétel
                        ugyanannyi, csak a bevétel csökkent felére.</p>
                    <p>- Hát persze. Ha tavaly házasodott egy fiatalember, rendelt egy ötvenpengős
                        csokrot. Ma az öccse házasodik, de az már csak húszpengőset rendel. Nem
                        telik.</p>
                    <p>- Mert a Flórának kartelljoga van. A szegedi és szőregi rózsatenyésztők sem
                        adhatják el másnak a virágot, csak a Flórának.</p>
                    <p>- Legalább biztos a pénzük.</p>
                    <p>- Igen, van rá eset, hogy a rózsatermelőkre kivetik a deficitet, és minden
                        szál virág után, amit beszolgáltattak a Flórához, annak megfelelő költséget
                        vetnek ki.</p>
                    <p>- Mert a Flóra résztulajdonosnak tekinti az üzletfeleket. Ha nyereség van,
                        akkor meg azon osztoznak.</p>
                    <p>- Mennyi volt a nyereség az utolsó üzleti évben?</p>
                    <p>- Majd lesz, ha javulnak a viszonyok. Beszéljünk másról, ha nincs
                        ellenére.</p>
                    <p>Minden erőszakolt vidámság mellett szinte ingerült lett a hangulat.</p>
                    <p>Emma úgy érezte, mint aki nem tud úszni, s a nagy vízben elveszti tájékozódó
                        képességét. Elborította ez a pesti élet. Fuldokolt.</p>
                    <p>- Tudom, hogy a szívét sértem, nagyságos asszonyom - mondta Fess Feri -, de
                        kénytelen vagyok elragadtatásomnak adni kifejezést, hogy ezt a kedves Pestet
                        oly gyorsan látom kiemelkedni a középkori sötétségből. Higgye el, hogy ez a
                        villany hatalmasan át tudná alakítani itt az életet... Ne vegye rossz néven,
                        de hiszen maga oly intelligens, hogy meg kell, hogy értse
                        elragadtatásomat... Tudja, milyen kocsmák voltak eddig itt? Közönséges kis
                        boltokat hasítottak ki erre a célra. Vagy foltozó suszter, vagy borivó. Volt
                        a Damjanich utcában például egy ilyen kis ivó, a Fityi bácsi. Ha már
                        elfogyott a bora, akkor este kilenckor kikergette a vendégeit. Azt mondja:
                        “Menjenek már haza. Már eleget ittak. Nekem el kell tartani a boromnak még
                        két napig. Csak csütörtökön megyek Csengődre új bort venni.”</p>
                    <p>Emma hangosan felkacagott.</p>
                    <p>- Nahát ez nagyon kedves.</p>
                    <p>- Mint minden, ami falusi... Nem?... De jön az új világ, kérem. Már a
                        hentesboltok olyan villanyfényben úsznak, mint a tánchelyiségek. Nagy és
                        ragyogó portálok. A cipőkereskedések is. Különös, hogy ez a két cikk töri át
                        a középkori sötétséget.</p>
                    <p>Egy ideig nézte a közönséget:</p>
                    <p>- Milyen szépek a modern figurák.</p>
                    <p>Emma végre határozottan ellentmondott:</p>
                    <p>- Látja, az elébb éppen arra gondoltam, hogy milyen csúnyák... Csak figyeljen
                        arra, amit mondok: nem szépek a parasztok a népviseletben?... És a kuruc kor
                        figurái nem gyönyörűek művészi szemmel nézve ezekhez a jasszokhoz képest?...
                        Vagy a honfoglaló ősök és Attila hunjai a kis lovakon, ahogy rohannak a
                        pusztán?...</p>
                    <p>- Vagy a meztelen ősember a földig érő bozontos hajával és a nyers
                        vadbőrökkel a hátán...</p>
                    <p>- Még az is szebb, mint ezek, a Filléres Áruház divatrevűje.</p>
                    <p>- Maga ezt nem szereti?... Nagyon csinosak és milyen olcsók... Nézze ezt a
                        komplét. Háromnegyedes kabát és alatta ruha, egy anyagból... vagy akár ezek
                        a kis mosóruhák, trottőrök, az egészben csak annyi változás, hogy az öv néha
                        feljebb, néha lejjebb csúszik... nézze ezt a germános figurát, széles csípő
                        van neki szabva, mert a német nők indították el a divatban...</p>
                    <p>- Maga egy lehetetlen ember. Honnan ért maga ehhez is?</p>
                    <p>- Ma muszáj mindenhez érteni... Tudja, hogy ezeknek a nagy áruházaknak
                        kultúrmissziójuk van. Kimegy a bevásárlójuk Berlinbe és Párizsba, és ott
                        megveszi a modelleket. Ezek a leg­olcsóbb áruházak nem is képzelné mekkora
                        rezsivel dolgoznak. Ugyanúgy, mint a legelőke­lőbbek, csak itthon aztán
                        segítenek rajta, hogy mégis olcsó legyen. Megveszik a modelleket, pedig
                        egy-egy modell hét-nyolcszáz frankba kerül és itthon párpengős darabokat
                        csinálnak róluk. Nem is maguk veszik, ennek is megvan a módszere. Összeáll
                        egy magyar, egy német és egy belga áruház embere, s együtt vesznek meg egy
                        modellt, arról aztán rögtön csináltatnak maguknak snitteket... Vagyis ma
                        egész Európában ezekben a modellekben járnak a lányok. S mennyi raffinéria
                        van ezekben a kis ruhákban. Nézze ezt a kis ruhát: ez egy ötlet, amin
                        meggazdagszik, aki kitalálta: fekete alap fehér babok, s a kabátkán
                        fordítva, fehér alapon fekete babok és a slajfni piros.</p>
                    <p>- Szenzációs.</p>
                    <p>Fess Feri kacagni kezdett, egy lányra mutatott, karcsú magas lány,
                        valószínűleg próbamodell valahol.</p>
                    <p>- Nézze ezt az estélyi ruhát. Mélyen dekoltálva. Van hozzá egy blúz, a
                        dekoltázs eltakarására, s a karján van egy kis kabát, hogy utcai viselet is
                        lehessen... Nézze a barátnője kalapját... Ennek az alapötlete, a grund
                        idéje, hogy alacsony fejet csináljon. Széles, de kisfejű kalap. Nem csinos?
                        Omlós virágdísszel.</p>
                    <p>- Mondja, maga kikiáltó?</p>
                    <p>- Hát, ha minden kötél szakad, még lehet, hogy azt is megpróbálom.</p>
                    <p>Nevetett. Szép fogai csillogtak, s Emma egész elkábulva nézte.</p>
                    <p>- Binderéket említette? Binder miniszteri tanácsosékat?</p>
                    <p>- Nem. Ezek egyszerű háztulajdonosok. Magánzók - mondta elhárítóan. -
                        Bridzs-zsúr van náluk... Vannak vagy hetvenen... Tudja ezek a társasági
                        zsúr-esték... Ott már azóta fel van állítva vagy tíz-tizenkét asztal és
                        játszanak...</p>
                    <p>- Olcsóbb, mint a színház vagy a mozi vagy a bridzsszalon.</p>
                    <p>Bábori Borcza most elment az asztaltól. Emma megfigyelte, hogy a kasszához
                        ment, és blokkot váltott, aztán visszajött, és leült.</p>
                    <p>- Azonban ideje, hogy hazamenjünk.</p>
                    <p>- Addig nem eresztem el, míg meg nem békítem - mondta igen kedvesen Fess
                        Feri. - Én nem teszem magát felelőssé a Flóra dolgaiért, nagyságos
                        asszony.</p>
                    <p>- Azt remélem is.</p>
                    <p>- Tehát?... Nem haragszik?</p>
                    <p>Egy fehérkabátos pincér két üveg sört hozott, és úgy szervírozott, olyan
                        mozdulatokkal, mintha pezsgőt hozna.</p>
                    <p>Emma nem szokott inni, s az a pohár sör, amit már megivott, egy parányi
                        alkoholmérgezést idézett elő benne. Az arca kissé kipirult, és most félt,
                        hogy mámoros lesz, ha még iszik. De unta a vitát, tehát a kitöltött és
                        pompásan habzó sört megkóstolta.</p>
                    <p>- Tudja, hogy maga csodálatosan szép? - szólt Fess Feri halkan.</p>
                    <p>Emma csiklandósan és nőiesen felnevetett:</p>
                    <p>- Ne mondja.</p>
                    <p>- Most oly kedves volt, mint egy vidéki úriasszony.</p>
                    <p>Rendkívül szép ajka volt, és ha elfeledkezett magáról, játszott vele.</p>
                    <p>- Maga szépen kivallatott engem, de még magáról egy szót sem szólt.</p>
                    <p>Fess Feri nevetett:</p>
                    <p>- Parancsoljon velem.</p>
                    <p>Ebben a percben egy asztaltól harsányan kiáltott fel egy borízű hang:</p>
                    <p>- Hé... Harminc üveg sört ide.</p>
                    <p>A pincér odalépett:</p>
                    <p>- Tessék blokkot váltani.</p>
                    <p>- Az isten fenéjét - rivallt a sofőr -, harminc üveg sört.</p>
                    <p>Emma nyugtalanul fel akart emelkedni, de Fess Feri leintette:</p>
                    <p>- Semmi.</p>
                    <p>A sofőr, aki durva ruhában volt, a szemébe húzva ellenzős bőr sofőrsapkáját,
                        teherautó sofőr lehetett, elkezdte verni az asztalt:</p>
                    <p>- Harminc üveg sört, az istenit ennek a kocsmának.</p>
                    <p>- Most jön a Csikágó, de nem lesz semmi baj - szólt Feri.</p>
                    <p>A háttérből, a tömegen át, mert a helyiség zsúfolva volt, előretörtetett a
                        vendéglős.</p>
                    <p>- Csendet kérek - mondta energikusan.</p>
                    <p>- Schuller úr, harminc üveg sört mondtam - dörmögött a sofőr.</p>
                    <p>- Lehet, kérem, akár hatvanat is, csak tessék előbb blokkot váltani a
                        pénztárnál.</p>
                    <p>- Nincs hitelem?... Először vagyok én magánál?</p>
                    <p>- Büfében nincs hitel... Automatabüfé vagyunk... - és a vendéglős az ő
                        asztalukhoz lépett, és mint legelőkelőbb társaságnak, nekik magyarázta: -
                        Itt fizeti ki magát az automatabüfé... Ezek derűre-borúra szoktak rendelni,
                        aztán a fizetésnél mindig veszekedés van. Ezentúl ez megszűnik. Akinek hat
                        fillérje van, az hat fillérrel szórakozik el, aki harminc üveg sört akar, az
                        annyit fizet.</p>
                    <p>A vendéglős egyáltalán nem volt izgatott, sőt mintha várta volna ezt az első
                        alkalmat, mikor az új üzleti elvet bevezetheti. Önkéntelen felhúzta a
                        kabátujját hatalmas öklei felett.</p>
                    <p>Emma fel akart állani és menekülni, de most Feri valósággal megragadta a
                        kezét, és leülni kényszerítette. Szinte úgy látszott, megijed attól, hogy a
                        hölgyek eltávozzanak.</p>
                    <p>- Nem lesz semmi, nagyságos asszony, várja meg, ez ennek a környéknek az
                        igazi specialitása...</p>
                    <p>Bábori Borcza, mint egy díjbirkózó feszítette meg hatalmas vállait és óriási
                        tüdejét.</p>
                    <p>- Majd én lecsillapítom - ugrott fel Fess Feri, és felállott. Úgy sietett
                        oda, mintha szét akarta volna választani őket, de Emma úgy látta, hogy csak
                        a nagy hasú embert nyugtatta meg nevetve, mint előbb Emmát, s egy pillanat
                        múlva már vissza is jött és megveregette a Bábori Borcza vállát, mert ahogy
                        Emma is megfigyelte, ez a vastag díjbirkózó nyugtalanul mozgott, s folyton
                        az ajtót nézte.</p>
                    <p>Emmának imponált a Feri nyugalma és tevékenysége, és most már benne is
                        feltámadt a harciasság, s nem akart gyávának látszani. Átragadt rá a
                        fiatalember harckészsége.</p>
                    <p>De ebben a pillanatban kitört a verekedés. A sofőr nekiugrott a büfésnek:</p>
                    <p>- Te gazember, azt mered mondani Kos Ábrisnak, hogy nincs hitel?... Nem tudod
                        még, ki az a Kos Ábris?... Először látod, te Schuller, te disznó, ezt a Kos
                        Ábrist?</p>
                    <p>Emma úgy látta, hogy Bábori Vilmával elsompolyog. Előbb azt hitte, bele akar
                        avatkozni, hogy leüsse a vitatkozókat, de aztán az gyáván eltűnt. Ő is menni
                        akart, s kissé felemelkedett.</p>
                    <p>Fess Feri előtte állott, és hátulról bal kézzel visszanyúlt, hogy intse őt,
                        maradjon nyugodtan, de Emma már ekkor közelebb volt hozzá, mint ő
                        gondolhatta.</p>
                    <p>Csak egy villanás volt, de Emmának úgy tetszett, mintha villám csapott volna
                        rá, s összes érzékei kigyulladtak a szégyentől és az izgalomtól, s
                        visszaesett a székbe.</p>
                    <p>Már nem lehetett semmire sem gondolni tovább, mert a verekedés kitört. A
                        sofőr torkon ragadta a büfést, és a két ember élethalálharcba kezdett. Feri
                        hátralépett, Emmát gyöngéden átölelte és hátravitte, hogy védje. Csaknem az
                        ölében, abban a pillanatban, mikor a verekedők dühe éppen ott csapott le
                        azon a helyen, ahol előbb ők ültek, s ha el nem mozdulnak onnan, szétsöpri
                        őket a birkózók kavargása. Asztal és székek felfordultak. Emmának úgy jött,
                        hogy a halál torkából menekült meg.</p>
                    <p>Egész testében remegve esett neki egy oszlopnak. Feri előtte állott és
                        testével védelmezte, oly gyöngéden, mint egy gyermeket, és azt suttogta:</p>
                    <p>- Nincs semmi baj, nagyságos asszony.</p>
                    <p>A verekedés folyt, már a fehérkabátos pincérek is beleavatkoztak, és Emma
                        jobban szerette volna, ha ez az ember előbb megszökik vele, és megmenti őt
                        ettől a látványtól, mint Vilmát Bábori.</p>
                    <p>Nem is látta, csak mint lángoló ködben tűnt fel, hogy a pincérek leteperik a
                        sofőrt, akinek a fejéről már leesett a sapka, s a büfés most megrázza magát,
                        és elkezdi ököllel vágni az embert. Teljes erőből, ahogy bírta.</p>
                    <p>Az bizonyos, hogy nekik kitűnő helyük volt, senki sem állott előttük, s
                        teljesen láthatták a szörnyű jelenetet. A közönség túlfelől karikában állott
                        mögöttük, és minden ütés után azt ordították:</p>
                    <p>- Brávó, Schuller tata.</p>
                    <p>- Majd én megmutatom, hogy ebben a lokálban rend lesz - bömbölt a büfés, s
                        csak most tűnt fel, milyen hatalmas ember, micsoda öklei vannak. Ráugrott a
                        sofőrre, és tapodta, rúgta.</p>
                    <p>Végre megállott, és stentori hangon üvöltötte:</p>
                    <p>- Kérem az urakat és hölgyeket, ne vegyék rossz néven, de meg kell tanítani
                        ezeket a disznókat a Csikágóban.</p>
                    <p>Ujjongás és taps tört ki. Éljenezték Schullert.</p>
                    <p>Fess Feri ragyogó szemmel nézett szembe Emmával, és tüzes arccal hajolt bele
                        az arcába:</p>
                    <p>- Mondtam, hogy nem lesz semmi baj. Hát nem nagyszerű?</p>
                    <p>Schuller tata ordított:</p>
                    <p>- Azért vezettem be az automatabüfét, mert ezek a gazemberek mindig azt
                        csinálták, hogy elébb teleisszák magukat, aztán nem akarnak fizetni... Ennek
                        vége, uraim... Figyelmeztetem a haverokat, hogy megszűnt a régi virtschaft.
                        Tessék blokkot váltani, akkor annyit ihatnak, amennyi jólesik, senki se
                        akadályozza benne, hogy tönkre zabálják magukat, de elébb blokkot, az anyjuk
                        istenit.</p>
                    <p>Harsány kacagás és brávózás.</p>
                    <p>- Ez aztán cirkusz! - kiáltotta valaki.</p>
                    <p>- Parancsoljanak helyet foglalni az urak és hölgyek. Garantálom, hogy itt
                        többet ilyen dolog nem fordul elő. Tessék, urak, tessék. Mindenki a
                        vendégem, mindenkit tisztelek, aki blokkot vált a pénztárnál.</p>
                    <p>És a büfés törülgette a homlokát, csak most érezte meg, hogy fel van sérülve,
                        s vér csorog az arcán.</p>
                    <p>- Éljen Schuller tata, éljen! - tombolt a tömeg. Még az utcán is tomboltak és
                        éljeneztek. A büfé fel van szentelve.</p>
                    <p>Emma soha életében nem látott ilyet.</p>
                    <p>Úgy remegett, hogy nem bírt állani. Azt hitte, most rögtön összeesik.</p>
                    <p>De Feri gyöngéden átölelte, és leültette arra a székre, ahol előbb ültek.</p>
                    <p>A pincérek már helyreállították a rendet. Kénytelen volt leülni, mert most
                        igazán nem bírt volna egy lépést sem tenni. Feri pohár vizet kért, s
                        megitatta.</p>
                    <p>Talán volt egy kis ájuláshoz hasonló szédülése is, soká ült, s forgott vele
                        az egész szörnyű hely. Lassan arra lett figyelmes, hogy a pincérek suttogtak
                        körülöttük, hogy:</p>
                    <p>- Meghalt, meghalt.</p>
                    <p>Már azt hitte, ő halt meg, mikor ráeszmélt, hogy a leütött sofőrről
                        beszélnek.</p>
                    <p>Ez újabb rémület volt. Gyilkosság történt a szeme láttára.</p>
                    <p>- Fenét halt - mondta a büfés. - Nem döglik ez meg kötél nélkül. És aztán, ha
                        meghalt, meghalt... no...</p>
                    <p>Egy másik sofőr lépett elő, egy óriás, és megrúgta a fekvő hullát.</p>
                    <p>- No Ábris? Heé...</p>
                    <p>Ez fuvaroskocsis lehetett valaha.</p>
                    <p>- Majd én meggyógyítalak haver.</p>
                    <p>Ezzel kivett a zsebéből valami szíjat, és felgyűrte a karján a kabátot.</p>
                    <p>- Fordíjjátok meg.</p>
                    <p>Két fiú megfordította a hullát, úgyhogy az a hátát mutatta, s ő nekilátott és
                        elkezdte verni a szíjjal, hogy csak úgy repedt rajta a nadrág. Csak az
                        altestét.</p>
                    <p>- Elég lesz mán, elég - kiáltott még a büfés is. - Öntsetek rá most egy dézsa
                        vizet.</p>
                    <p>Valahonnan egy vödör víz már készen is volt, s rázúdították.</p>
                    <p>Erre Kos Ábris elkezdett mozogni. Mindenki előrehajolt és leste.</p>
                    <p>Csodák csodája, Kos Ábris feltápászkodott a maga erejéből.</p>
                    <p>Körülforgatta szétvert fejét, s belezuppant egy székbe.</p>
                    <p>De alig ült egy kicsit, vakarni kezdte a fenekét, s dörmögött:</p>
                    <p>- A görcs állott bele... micsoda szék e?... nem tudok ülni rajta...</p>
                    <p>Pokoli kacagás tört ki.</p>
                    <p>Erre felkínlódott, felállott és elcammogott, mint egy lábon járó
                        vadállat.</p>
                    <p>Amerre ment, tömeg kísérte, és kórusban röhögött neki.</p>
                    <p>- Menjünk - mondta Emma.</p>
                    <p>Feri udvariasan állott elé, kezébe adta retiküljét, felemelte karon, és úgy
                        vitte el, mint egy virágszálat.</p>
                    <p>Mikor az ajtóban voltak, odabent újabb ordítás hallatszott.</p>
                    <p>- Tolvaj, tolvaj! - üvöltött a nagy hasú ember - kifosztottak, ellopták a
                        bugyellárisomat. Ezerhétszáz pengő volt benne.</p>
                    <p>Feri puhán és gyöngéden vezette Emmát:</p>
                    <p>- Sajnálom, nagyságos asszony, hogy ide hoztam, de nem tudhattam, hogy itt
                        ilyenek történnek... De azért nem volt semmi baj, ugye?</p>
                </div>
               <div type="chapter">
                    <head>4</head>
                    <p>A büfé előtt még mindig teljesen felizgatva hemzsegett a közönség. A srácok
                        egymás szájából kapkodták a szót, és mind a verekedésről beszéltek.
                        Óriásiakat kacagtak, és lelkesedtek Schullerért, aki úgy odakent a havernak.
                        Négy suhanc összefogódzkodva, kart karba öltve ment végig a Hernád utcán, és
                        hangosan énekelt:</p>
                    <p>
                        De jó egy dunaparti, Kis esti dumaparti...
                    </p>
                    <p>Emma fizikai borzadást érzett, s amellett oly gyenge volt a kiállott
                        izgalmaktól, hogy alig bírt járni. Mért is jött el hazulról, mért is nem
                        maradt otthon. Szerette volna elereszteni a fiatalember karját, de inkább
                        bele kellett kapaszkodni, mert félt, hogy elesik. Már az István útnál voltak
                        s nem is tudta, hol jár, de önkéntelen oly szorosan fogódzott a fiatalember
                        karjába, mint valamikor az uráéba. Több mint öt éve, hogy férfikart nem
                        érzett a szíve felől. Úgy ment, mint gyászban megy az ember, temetés után,
                        mikor roskadozva engedi magát cipeltetni.</p>
                    <p>A fiatalember megérezte egy megbotlását, és kitörő fellihegését.
                        Megszorította karjával a kezét, és halkan szólt:</p>
                    <p>- Nyugodjon már meg, kérem... Semmi baj.</p>
                    <p>Bármilyen gyöngéd akart is lenni, idegenség volt a hangjában, és Emma ki
                        akarta szakítani a kezét a hóna alól, de újra megszédült. Tehetetlen érzés
                        volt benne, életutálat. Tűrhetetlen volt a közérzése, s szerette volna
                        kiordítani magából, hogy mit tettek vele. De csak lihegve sírt.</p>
                    <p>- Oooo...</p>
                    <p>A fiatalember megállott, ránézett, s őbenne az villant át, ki ez?... ez is
                        valami csirkefogó... hogy kerül hozzá ennyire közel egy idegen férfi, akárki
                        is... még nappal nem is tudta, hogy a világon van, s most éjfélkor úgy
                        vezeti őt, mintha joga volna hozzá, és merészel rászólani... mit akarnak
                        vele?</p>
                    <p>- Nem is hittem... hogy maga ilyen gyenge idegzetű...</p>
                    <p>Még ez is: nem is titkolja... szemrehányást mer neki tenni... Előbb elbámult,
                        akkor kirántotta a kezét, és a falnak támaszkodott.</p>
                    <p>- Hagyjon, hagyjon, kérem. - De úgy elgyengült, a térdei összecsuklottak.</p>
                    <p>Erre a fiatalember újra hozzányúlt, s átölelte, a derekánál tartva emelte
                        föl. Hogy nem akarta engedni, de ereje sem volt tiltakozni, a fiatalember
                        felkiáltott:</p>
                    <p>- Ja, ha maga ilyen, mit kezdjek magával?</p>
                    <p>Egy pillanatig rémülten várt, akkor végre visszatért az ereje, és a segítő
                        kart eltaszította magától. Csodára nem esett el, és nem omlott össze, erős
                        és kemény lett.</p>
                    <p>Oly sietve indult meg, hogy a férfinak megnyújtott léptekkel kellett utána
                        sietnie.</p>
                    <p>Befordultak az István úton. Egy szótsem szólt a Murányi utca sarkáig. Ott azt
                        mondta:</p>
                    <p>- Mit akar maga velem kezdeni?</p>
                    <p>S ránézett.</p>
                    <p>Befordultak a Murányin, és ott hirtelen, mintha új világba értek volna.
                        Egyszerre csönd lett, szürke és komor csönd. Itt magukra maradtak, mint az
                        éjféli kísértetek. Utcahosszán sehol élőlény. Csak a hideg villanylámpák
                        fénye omlott le, mint valami rideg pára. A szürke nagy emeletes házak mintha
                        kihaltak volna.</p>
                    <p>Emma megállott, rápillantott a fiatalemberre:</p>
                    <p>- Ki maga?... és mit akar velem kezdeni?</p>
                    <p>Megijedt, hogy vallomást kap, és erre elkezdett újra sietni.</p>
                    <p>A fiatalember mosolyogva sietett utána. A hangján lehetett érezni a
                        mosolygást:</p>
                    <p>- Lássa, ez már más... ez már férfias... Nem bírom a gyávaságot... Nincs
                        szükségem még egy Báborira.</p>
                    <p>Emmának eszébe villant, hogy szökött az meg Vilmával... De ki az?... Mért
                        kell neki különbnek lenni?... És mégis kénytelen volt észrevenni, hogy
                        valami kis megelégedés volt benne, hogy ő máris különb, mint az...</p>
                    <p>- Mit akar maga velem? - állott meg, és harciasan szembenézett
                        kísérőjével.</p>
                    <p>- Mit akarhatnék én magával, nagyságos asszony?...</p>
                    <p>- Tehát?</p>
                    <p>Most valami rettenetes dolog történt. A férfi megragadta a karját, és
                        keményen azt mondta:</p>
                    <p>- Nem én, a Sors akar velünk valamit.</p>
                    <p>- Én nem akarok magával semmit.</p>
                    <p>A férfi felfogta a villanó szemet, és ugyanolyan izzással:</p>
                    <p>- Ki maga?... Azt hiszi, magának van akarata?... Hát nem vagyunk mindnyájan
                        játékszerek a Sors kezében?</p>
                    <p>Emma elámult.</p>
                    <p>- Maga szegény proletár - folytatta a férfi -, maga ábrándozik akaratról?</p>
                    <p>- Már mondtam, nem vagyok proletár. Kikérem magamnak.</p>
                    <p>- Nem, maga nem proletár, maga a küszöbön él. Egyik oldalon a fényes termek,
                        ahova nem lehet belépni, a másikon a fekete sötétség, ahogy maga látja,
                        ahova nem akar kizuhanni.</p>
                    <p>Emma még soha életében ilyen szavakat nem hallott.</p>
                    <p>- És maga kicsoda?</p>
                    <p>- Majd egyszer meg fogja tudni.</p>
                    <p>Erre Emma kötelezve érezte magát, hogy otthagyja. Csaknem futva indult meg,
                        és meg sem állott, míg a ház kapujába nem ért, ahol lakott. Azonnal
                        becsengetett.</p>
                    <p>A házmester lakása hátul van az udvarban. Míg az onnan felkászálódik,
                        kénytelen néhány percet még evvel tölteni.</p>
                    <p>Végignézett az éjjeli kísérőn. Nagyon is elegánsnak találta ahhoz, hogy
                        proletárnak higgye. Inkább valami kalandkereső úrfinak lehetett nézni.</p>
                    <p>- Higgye el, nagyságos asszony...</p>
                    <p>- Kérem, én egy szavát sem vagyok hajlandó meghallgatni, míg nem igazolja
                        magát. Nem is hiszem, hogy annak hívják, akinek bemutatta magát.</p>
                    <p>Az a zsebéhez nyúlt, mintha elő akart volna venni valami igazoló iratot, de
                        meggondolta magát, és míg a mozdulat védelme alatt volt, azt mondta:</p>
                    <p>- Csalódtam: maga egy nagyszerű valaki! nagyságos asszony. Tehát inkább azt
                        mondhatom: nem csalódtam...</p>
                    <p>- Ugyan?</p>
                    <p>- Önérzete van. Csak egy sértő szó kellett, és visszanyerte férfiasságát.</p>
                    <p>- Ugyan kérem, én nem vagyok férfi.</p>
                    <p>- Több: ember... és magára lehet számítani!...</p>
                    <p>- Hát akkor jó éjszakát.</p>
                    <p>Kezet nyújtott. A kapu ablakán át látta, hogy közeledik a házmester, s ez
                        teljes nyugalmát visszaadta. Egész furcsa volt, hogy önkéntelen azt
                        játszotta meg, ahogy egy nő búcsúzik egy fiatal férfitól, s csaknem azt
                        mondta: mikor látom?... De elfulladt benne a kérdés, aminek igazán semmi
                        értelme nem volt, mert bizonyos, hogy soha többé nem fogja látni, s nem is
                        akarja, sőt fél a gondolattól, hogy az valaha bekövetkezzen.</p>
                    <p>A fiatalember ráhajlott kesztyűs kezére, és megcsókolta s megszorította a
                        kezét.</p>
                    <p>Gyorsan kitépte a kezét, kicsit biccentett, azzal besietett a kinyíló kapun,
                        és nem nézett vissza.</p>
                    <p>- Majd holnap - mondta a házmesternek, aki álmos szemekkel bámult rá. Talán
                        még sohasem látta, hogy éjjel kimaradt volna. Nem akart a tárcájában
                        aprópénz után kutatni, felsietett a lépcsőn, de ott megcsendesedett, mert
                        tudta, hogy minden mozdulat gyanús. Csakugyan a házmester kiállott a kapu
                        elé, és ott maradt. Már egész az emeleten volt, mikor a kapu csukását
                        meghallotta. Utánanézett a kísérőjének. A házmester falusi paraszt volt, és
                        kíváncsi, mint egy ürge.</p>
                    <p>Mikor az ajtójához ért, megállott, és sokáig állott, hogy kifújja magát, s
                        csak akkor kezdett kulcsot keresni. Nehezen talált bele a zárba a kulccsal,
                        s mikor bement, és bezárta maga után az ajtót, nekidőlt a falnak, és
                        kimondhatatlan sokáig állott ott a sötétben és mélyen lélegzett.</p>
                    <p>Végre erőt lihegett ki, s betapogatózott a szobába.</p>
                    <p>A villanyt itt sem gyújtotta fel, hanem beleesett egy karszékbe.</p>
                    <p>Talán egy óráig is ült itt egyedül. Kívülről elég erős világosság jött be,
                        mert a függő villanylámpa éppen az ablaka felett lógott. Kísérteties volt az
                        éjszaka. Vajon Vilma már otthon van-e?... Odaát semmi nesz... Lehet, hogy
                        nincs otthon, elment a Báborival lumpolni... Ezeknek jó, ezeknek a könnyelmű
                        teremtéseknek... Az ura a börtönben, és ő fiatalemberekkel csatangol az
                        éjszakában...</p>
                    <p>És ő?...</p>
                    <p>Ő is azt tette. Ő is most kerül haza az utcáról... És a csapszékből, mert a
                        fényes és túl rafinált szerkezetű büfé nem más, mint a faluvégi csárda, ahol
                        a parasztok összeverekednek, hogy megmutassák, ki a legény...</p>
                    <p>De ki ez az ember?...</p>
                    <p>Most figyelmes lett valamire, amit már régen érzett magában, de a nagyobb
                        lelki izgalmak miatt nem is vett figyelembe. A jobb melle égett, és
                        különösen bizsergett.</p>
                    <p>Lángvörös lett. Minden eszébe jutott... A férfi az izgalomban, a verekedéskor
                        megérintette.</p>
                    <p>Jó ideig gondolkozni sem tudott, ahogy felbillent az emlék. Akkor hatalmas
                        izgalom tört ki a testében. Egy férfi megfogta a mellét. Ez rettenetes. Hogy
                        lehet az, hogy ő ezt ennyi ideig el tudta felejteni. Hogy hogy nem vett érte
                        elégtételt... Mi volt az, ami nagyobb dolog volt ennél előtte. Ez nem
                        történt meg vele... lánykora óta...</p>
                    <p>Már azt hitte, nem is fog bekövetkezni többet... A hivatalban a vörös Annie-t
                        folyton kerülgetik a férfiak, ő maga nemegyszer kapta rajta őket, s
                        megvetően ment el mellettük, mintha mit se látott volna. Büszke volt, hogy
                        nő létére úgy el tudja magát tartani, mint egy férfi... Ugyanabban a
                        lakásban, ahol az urával lakott s ugyanúgy, vagy sokkal jobban, mert senki
                        sem zavarja az életét... Ah, semmi szüksége férfira... Meghalt volna, ha
                        valaki ilyen szándékkal közeledik feléje.</p>
                    <p>De most... ég és bizsereg, és ez a bizsergő égés, hiába tiltakozik ellene
                        minden öntudata, átterjed az egész testére, mintha bacilusokat ültetett
                        volna keblébe az a férfikéz. Irtózat és remegés tör ki benne, s boldog volt,
                        hogy itt üt ki rajta rideg lakásán... ahol védve van... mindenesetre, ahol
                        senki sem látja... ebben az éjféli órában... a szégyenét...</p>
                    <p>Nem mondhatja: nem volt szándékos... háttal volt neki, s csak azért érintette
                        meg, mert véletlenül abban a pillanatban ő már állott felfelé... s a férfi
                        azért nyújtotta vissza a kezét, hogy őt védje s megnyugtassa... s mégis hogy
                        történt, hogy nem kapta el a kezét? ha tisztességes ember?... mintha tüzet
                        érintett volna...</p>
                    <p>S szép fiú a gazember... mert valóban szép... a szája... a szája vonalában
                        valami gyermekes van... a szeme lángol, ahogy mondani szokták: lángol...
                        Csak a homloka kemény, s az arcéle olyan, mint egy római gladiátoré... S
                        milyen bátor... egy pillanatra sem látszott rajta, hogy fél... Mikor a
                        legnagyobb veszedelem volt, oly nyugodtan állott fel, hogy megnyugtassa az
                        embereket... éppen azt a kövért is, aki tolvajt kiáltott, mikor eljöttek...
                        Nem olyan hitvány gyáva kutya, mint az a másik, aki meglógott... Feri...
                        Fess Feri... a fene egye meg, igazán fess... Feri, Feri, Feri... feri, feri,
                        feri... feri, feri...</p>
                    <p>Egészen kimerült, végre fel kellett kelnie, hogy átmenjen a másik szobába, s
                        lefeküdjön... Reggel korán kell kelni, nincs ideje ostoba
                        ábrándozásokra...</p>
                    <p>Mikor benyitott a másik, kisebb szobába, a kislánya ott feküdt a külső
                        világosságban egészen kitakarva a nagy melegben. A lány mellette ült egy
                        széken, és felöltözve aludt. Megijedt, hogy nem vett-e észre valamit?...
                        nem, alig lehetett felrázni, hogy menjen aludni a helyére.</p>
                    <p>Akkor ült ő le a gyermek mellé, betakargatta s nézte soká: szegény gyerek:
                        nő... már ez is nő... Hát te kicsi... Mi a sorsod...</p>
                    <p>Lefeküdt. Félt az ágytól... Ettől a kedves jó ágytól, nehéz életének
                        vigasztalójától, a meg­nyugtató, vigasztaló erőt adó, puha, enyhe ágytól...
                        Most mintha tűz égett volna alatta, felette, körülötte, pokolbeli tüzek
                        főzték a vérét...</p>
                    <p>Már majdnem elaludt, mikor csengettek az előszobaajtón.</p>
                    <p>Rémülettel figyelt. Ez még sohasem történt. Éjjel becsengetnek? Ki?</p>
                    <p>Hozzá csengetnek be?...</p>
                    <p>Lehetetlen... Talán csak álmodik...</p>
                    <p>De hangokat hallott... A házmester hangját...</p>
                    <p>Várt. Megfagyva és rémületben.</p>
                    <p>A lány bekopogtatott:</p>
                    <p>- Mi az?</p>
                    <p>- Naccsága, kérem, a házfelügyelő úr levelet hozott.</p>
                    <p>Várt. Aztán:</p>
                    <p>- Hozd be.</p>
                    <p>A lány bejött, s álmosságtól felriadva mondta:</p>
                    <p>- Azt mondja, hogy a nagysága elvesztett valamit, és az a fiatalúr elhozta,
                        hogy rögtön, most éccaka adjam be...</p>
                    <p>Ő elvesztett valamit?...</p>
                    <p>- Tedd le a kis asztalra.</p>
                    <p>- A házfelügyelő úr vár.</p>
                    <p>Erre meggyújtotta a kis éjjeli villanylámpát. Sárga fény ütött ki.</p>
                    <p>A lány a kezébe adott egy borítékot. Felszakította.</p>
                    <p>Ahogy meglátta azt a valamit, azt hitte megőrül, azt hitte, meghal, azt
                        hitte: vége.</p>
                    <p>A hivatalos Wertheim-szekrény kulcsai voltak a kis szarvasbőrtokban. Csak
                        nézte dermedten és megsemmisülten... Hogy veszthette el?</p>
                    <p>Cédula volt a borítékban:</p>
                    <p>Máskor ne ijedjen meg, kérem, semmitől... Mikor a retiküljét leejtette,
                        minden kiszóró­dott, s ez becsúszott a pult alá. Szerencsére visszamentem és
                        ideadták, azt hitték az enyém. Ff.</p>
                    <p>- Igen - mondta halottra válva, papírt és ceruzát keresett, s azt írta rá
                        Köszönöm... Dr. Reőthné -, mondd meg, hogy minden rendben van.</p>
                    <p>A lány elment. Ő még hallotta a házmester szíveskedő dörmögő hangját, s az
                        ajtócsukást. Jó borravalót kaphatott... A cselédszoba is becsukódott. Csönd
                        lett.</p>
                    <p>Akkor nézte a kulcsokat. Az életét jelentették ezek a kulcsok. Ötvenezer
                        pengő volt a kasszában, amit tegnap, szombaton, be kellett volna fizetni, de
                        a főnök haszontalansága miatt lekésték a Nemzeti Bank záróráját... A
                        kulcsokat magához vette, mert nem merte a hivatalban hagyni...</p>
                    <p>Hogy lehet az, hogy neki egész este eszébe sem jutott, hogy ezek a kulcsok
                        nála vannak?...</p>
                    <p>És még azt sem vette észre, mikor leejtette a retikült, és “minden
                        kiszóródott”... Ki volt, aki felszedte?...</p>
                    <p>Hirtelen visszaemlékezett, hogy Fess úr a kezébe adta a retikült... Akkor is
                        úgy vette át, mintha jelentéktelen semmiség volna az egész táska ahhoz
                        képest, amit átélt...</p>
                    <p>Végre fellélegzett... Hát persze... ez az élet volt és a halál... Ha
                        elvész?!... Isten őrizz!...</p>
                    <p>Most aztán nem tudott többet aludni. Ha elszunnyadt, szörnyű álmai voltak,
                        gyilkosság és rablás, és mindig a Fess... úr... mentette ki, és a karját úgy
                        szorította... és a melle égett...</p>
                    <p> </p>
                </div>
            </div>
            <div type="group">
                <head>MÁSODIK RÉSZ</head>
               <div type="chapter">
                    <head>1</head>
                    <p>Ott állott a rekeszében. Üvegfalak között. Nagy metszett üvegtáblákon át
                        mindenki láthatta őt, s ő mindent látott. Ez ő. Ez az ő élete. Soha öt év
                        óta lelkében nem volt egy pont, amit le akart volna takarni bárki elől. Ha
                        nem tárta ki magát, csak azért nem, mert a hivatala: üvegfalak átlátszó
                        csillogásában őrizni a pénzt, a rendet, az elszámolások pontosságát:
                        óvatosságra nevelte.</p>
                    <p>Ő volt az üvegkalicka komoly szőke madara, a megközelíthetetlen, az
                        elérhetetlen: a Pénztárosnő.</p>
                    <p>A ház eredetileg főúri palota volt. Nagy és hatalmas család palotája. Ez az
                        óriási terem az első emeleten, ez volt a díszterem, ahol roppant bálokat
                        rendeztek. Ritkán, egyszer-kétszer egy évben, de a régi grófok
                        megengedhették maguknak, hogy ennyi aranyat és tömör cirádákat fontak saját
                        fejük felé. A régi grófoknak óriási uradalmaik voltak. Tömérdek paraszt
                        dolgozott a szántóföldeken, hajtották a nehéz szarvú ökröket a fekete
                        barázdákon az ekék előtt, s dolgoztak fényesre kopott fejszékkel az erdőkön
                        és bányamécs égett szakadatlan a föld alatt a szénbányáikban, az ősvilág
                        megfeketedett sziklái közt, az övék volt az élő és a gyémánttá érett
                        növényzet a föld felett és a föld alatt, s nekik virítottak az erdei kis
                        piros virágok, ha nem is ismerték őket személyesen. Most a régi grófoknak
                        semmije sem volt. Birodalmukat új tulajdonosok bírták. Mindenfelé voltak
                        nagy várkastélyaik, azokban most idegen államok vezéremberei pihenték ki
                        magukat; ők pedig optánsálmokkal ábrándoztak az alföldi sógorok kastélyainak
                        teraszán.</p>
                    <p>A család központi palotája fel volt parcellázva. Az egységes szerkezetű
                        épületet, mely egyetlen család múlhatatlan kényelmét szolgálta, kis családok
                        lepték el, s egyre jobban osztódott a palota, mint a parasztok kezén az
                        Isten földje. Már az ötszobás lakásokat itt is átalakították, mint a
                        Csikágóban egyszoba-fürdőszoba-teljeskomfortos kislakásokra, finom urak
                        számára, akik szívesen jöttek a palotába szerénykedni, mert ízlésüknek
                        nagyon megfelelt a régi fényűzés habjainak tört villogása.</p>
                    <p>A díszteremben a jobb sarokban állott a pénztárfülke. A teremben magában
                        pedig ötven-hatvan asztal. Minden asztal mellett egy nő vagy egy férfi.
                        Osztályok voltak és osztályveze­tők. A Flóra nagyüzem volt. Külön osztálya a
                        vágott virágnak, külön a díszítő virágoknak, külön az évelőknek, külön a
                        gyümölcsfacsemetéknek, s még számos külön osztály: de valamennyi
                        beletorkollt az üvegpáncélú pénztárfülkébe, s ott is a roppant nagy Arnheim
                        páncélszekrénybe, amely az összes osztály s minden emberi iparkodás
                        eredményét őrizte: a PÉNZ-t.</p>
                    <p>Emma még soha olyan boldog életében nem volt, mint most, hogy nincs semmi
                        baj.</p>
                    <p>Az üres szarvasbőrtok ott volt a kézifiókjában. A kulcsok beleillesztve a
                        helyükbe. Minden rendben. Pláne, váratlan rovancsolás volt.</p>
                    <p>Egész délelőtt rovancsolás folyt.</p>
                    <p>Mintha a felsőbb hatalmak megérezték volna, hogy vész fenyegette a
                        páncélokat. Lehet, hogy ezek az acéltömegek borzongtak meg az éjjel: micsoda
                        baj fenyegette őket: hogy elvesztek a kulcsok.</p>
                    <p>De megvannak. Egész teste kéjesen bizsergett: minden rendben van.</p>
                    <p>Mikor Vida, a vezérigazgató helyettese végzett a rovancsolással, elébe rakta
                        a “belégeket”</p>
                    <p>- Tessék Vida úr, tételenként átvizsgálni.</p>
                    <p>Vida azt felelte:</p>
                    <p>- Csak stichpróbát, nagyságos asszony.</p>
                    <p>Ő túltengő boldogságában, hogy a kulcsok megvannak:</p>
                    <p>- Ragaszkodom hozzá, hogy tételenként méltóztassék átvenni.</p>
                    <p>Vida nevetett:</p>
                    <p>- Ha nekem annyi időm volna.</p>
                    <p>Ennél fényesebb elégtételt nem kaphatott. Pláne még azt is hozzátette
                        Vida:</p>
                    <p>- Kegyed mindent átnézett?</p>
                    <p>- Én kezeltem el.</p>
                    <p>- Tehát?</p>
                    <p>S ezzel kibontott találomra egy köteget. Azt átolvasták tételenként.</p>
                    <p>- Köszönöm - mondta Vida.</p>
                    <p>És a szemével meg is simogatta őt. Ebben a simogatásban nem volt semmi egyéb,
                        csak az, mikor verseny után a gazdahelyettes megsimogatja a nyertes ló
                        nyakát, és egész testét, a tomporáig s a lábakon végig, a csűdöket és a
                        patákat. Vida büszke volt, hogy a Flórának ilyen főpénztárosnője van.</p>
                    <p>- Ne felejtsük el, nagyságos asszony, hogy három év előtt én voltam az, aki
                        proponáltam, hogy ezt a pozíciót a nagyságos asszonnyal kell betölteni.
                        Büszke vagyok, hogy három év alatt a legcsekélyebb, de a legparányibb
                        kifogásra sem volt alkalom.</p>
                    <p>Keble dagadt, s azt válaszolta:</p>
                    <p>- Nagyon köszönöm Vida úr, de hisz ez csak természetes.</p>
                    <p>Vida úr szakszerűen mosolygott, s továbbment az egyes osztályokon folytatni a
                        megkezdett revíziót.</p>
                    <p>Hát érdemes volna ezt a biztosságot és ezt a nyugalmat kockáztatni? Nincs
                        kifizetve az ő hallatlan munkája és precíziós pontossága. Pedig azt csak ő
                        tudja, s még talán ő sem tudja teljesen, mit jelent idegerőben ez a
                        tökéletes rendtartás.</p>
                    <p>Dél közeledett. A szolga a nagy irattáskával megjött, és többek között hozta
                        a Nemzeti Bank elismervényét a befizetett ötvenezerről. Ezt a lapot külön
                        megmelengette pillantásával. Mosoly volt a szája körül és szíve belsejében:
                        a kulcsok.</p>
                    <p>Most mi lenne itt, ha a titokzatos Fess Feri... vissza nem ment volna a
                        büfébe... s át nem adják neki az elvesztett kulcsokat... és ő azonnal, de
                        azonnal fel nem küldi a lakására... Ha reggel arra ébred, hogy nincsenek a
                        kulcsok?... Úristen, az a rémület; talán nem is bírta volna ki, hanem
                        felrohant volna a harmadik emeletre, és leveti magát... Mást alig tehetett
                        volna...</p>
                    <p>Vagy nem?... Az a kérdés, mi lett volna a következménye? Próbálta elképzelni:
                        persze, először is berohant volna. Ha a páncélszekrénynek semmi baja...
                        akkor csak egy kínos, roppant kínos jelentés: hogy a kulcsok elvesztek...
                        Ilyen esetben van valami eljárás... A szekrény kinyittatása... Vajon van-e
                        másodpéldány a kulcsokból valahol?...</p>
                    <p>De mi lett volna, ha feltörve kapja a kasszát és kiürítve?</p>
                    <p>Hideg verejték ütött ki a homlokán, s oly gyenge lett a gondolatra, hogy le
                        kellett ülnie.</p>
                    <p>Az óra tizenkettőt ütött. Milyen szép hangja van ennek az órának. Még sohase
                        örült neki úgy, mint most. Tündéri muzsika. Ezt az órát a grófkisasszonyok
                        szobájából hozták át. Csodálatos szép gyöngyházkeretű óra volt, finom svájci
                        óra. Három év alatt egy másodpercet nem sietett és nem késett. Ő maga
                        kezelte, és az óra is hálás volt neki, mint minden, ami körülötte volt. A
                        tárgyak, a bútorok minden oly bizalommal és hálával vette őt körül: az
                        élettelen tárgyak nem élettelenek, lelkük van, és most mindannyian osztoztak
                        az ő boldogságában.</p>
                    <p>Az este összesen tíz fillért költött: egy sonkászsemlyéért adta ki, s meg sem
                        ette... Ennyit megért a tegnapi éjszaka. Tíz fillért rá lehet szánni egy
                        ilyen különös éjszakára és egy ilyen súlyos leckére... Nem, a kulcsokat soha
                        többet nem veszi magához. Soha többet nem teszi ki magát ilyen iszonyú lelki
                        megpróbáltatásnak... Inkább vesszen el minden: de ő ezt a gyötrelmet soha
                        többet nem vállalja...</p>
                    <p>Oly kemény lett a lelke. Eddig a Cég érdekéért meg tudott volna halni. Ez
                        elmúlt. Ő is ember. Az ő élete neki többet ér, mint hogy a Cégért még
                        egyszer kieressze magából a lelket...</p>
                    <p>Éppen ebédelni akart. Már nyúlt a fiókjába, hogy kivegye, amit a lány
                        bepakolt: a tegnapi borjúsült darabot, mikor Vida úr feléje közeledett.</p>
                    <p>Hamar visszatolta a fiókot, s szolgálatkészen nézett a helyettes főnök elé. A
                        főnököknek szokásuk volt, hogy munkaidő alatt egy privát megjegyzést se
                        tesznek, hogy meg ne állítsák egy pillanatra sem az író- és számológépek
                        lankadatlan munkáját, de a hivatalnokok rövid szabad idejét elveszik
                        mindenféle beszélgetéssel. Ő nem panaszkodhatik, neki nemigen
                        alkalmatlankodik egyik főnök sem, annál előzékenyebben állott fel, s nézett
                        Vida elé.</p>
                    <p>- Zavarom?</p>
                    <p>- Óh, kérem, Vida úr.</p>
                    <p>Szívesebben mondta volna per Vida, de a hivatalbeli életben a felettesnek
                        mindig kijár a hűvös “úr”.</p>
                    <p>- Nem volt az éjjel a Binderéknél.</p>
                    <p>Emma zavarba jött egy kicsit.</p>
                    <p>- Kerestem - folytatta Vida, s cigarettára gyújtott, de őt nem kínálta meg. A
                        tárcája arany volt, és kívül, az első fedelén óriási nemesi címer volt
                        belemetszve.</p>
                    <p>Emma látta, hogy csak csevegni akar, s a címeren elmosolyodott, de ez nem
                        látszott meg az arcán.</p>
                    <p>- Kell egy kicsit a pihenésre, a szórakozásra is adni - mondta Vida, és
                        sunyin és alattomosan nézett vissza rá.</p>
                    <p>Benne fölvillant az éjjeli gavallérja, a külvárosi Fess Feri, s nem bírta
                        magában tartani a dicsekedését:</p>
                    <p>- Én az éjjel nagy mulatságban voltam. Nem is képzelné a Vida úr... Egy büfét
                        nyitottak meg a Csikágóban, ott voltam.</p>
                    <p>Vida apró fekete szemeit szúrósan szegezte rá:</p>
                    <p>- Úgy... Jobb mint otthon?</p>
                    <p>Emma hirtelen nem tudta, hogy a büfé nevét mondja-e, vagy csak tréfál.</p>
                    <p>Vida most megnézte az asszonyt. Emma kissé belepirult ebbe a kutató
                        pillantásba. Még soha nem nézett így rá. Ez a tatárfejű, csontos arcú
                        elegáns ember, öt év óta egy pillantást sem adott neki, mindig csak az
                        üzleti szemüveggel nézte őt. Már meg is bánta, mért kellett neki
                        kikottyantani azt, hogy a büfében volt?</p>
                    <p>- Szóval maga az a szőke csoda, akit a gyilkosság alatt a jassz gavallér
                        karjaiba szorítva úgy vitt hátra színes asztalok közé, mint egy jaguár a
                        zsákmányát.</p>
                    <p>Emma lángvörös lett:</p>
                    <p>- Honnan veszi ezt? - szólt dadogva.</p>
                    <p>- Nem olvasta az újságban?</p>
                    <p>- Nem.</p>
                    <p>- Mingyárt szolgálok a cikkel. Egy újságíró premierbemutatót csinált a
                        csikágói büfényitásról. Nagyon érdekes. Zsebtolvajok és verekedő sofőrök.
                        Nagyon érdekes. Maga ott jól érzi magát?...</p>
                    <p>Kicsit várt, és Emma feldúltan mondta:</p>
                    <p>- Kérem, én csak egy pillanatig voltam ott egy barátnőmmel. A szomszédban
                        van, az egész városrész ott volt, és...</p>
                    <p>- Nem, nem - mondta Vida kajánkodva -, az a szőke nagyon gyanús nekem, a
                        barátnőjével, a kövérkés kis barnával, akinek egy díjbirkózó udvarol. A büfé
                        jobb sarkában ülnek és aranynyakú sörösüvegek állanak az asztalukon...
                        Áá...</p>
                    <p>Vida úr meg volt győződve felőle, hogy ez nem Emma volt, de jólesett a
                        májának, hogy támadja. Mintha elégtételt akarna venni magának, hogy öt év
                        alatt egy pillanatra sem érdeklődött a hűvös és előkelő nő iránt.</p>
                    <p>Emma egészen elvesztette a fejét, hogy ennyire pontosan kapta a leírást, s
                        annál hevesebben tiltakozott:</p>
                    <p>- Hogy képzeli azt, hogy én ilyen helyen leülök?...</p>
                    <p>- Én nem képzelek semmit - mondta nevetve.</p>
                    <p>Emma felháborodott:</p>
                    <p>- Szíves engedelmével, Vida úr, kikérem magamnak, hogy ilyenekbe még tréfából
                        is bele­sodorjon... Én összesen egy tízfilléres szendvicset váltottam, de
                        azt sem fogyasztottam el. Csak éppen leadtam a belépőjegy helyett, és
                        hazamentem...</p>
                    <p>- Látja, inkább Binderékhez jött volna el - mondta nevetve Vida, s úgy tett,
                        mintha a tiltakozás éppen beismerés lett volna... - Nem magának való hely
                        az... Binderéknél nagyszerűen mulattunk. Felséges büfé volt. Az igen, az
                        büfé volt. Legalább ötvenféle ínyencség és pezsgő... Sokan voltak, lehettek
                        százan. Volt tudja egy hal-asztal a büfében. Akkora fogas, legalább egy
                        méter hosszú. Mindenki betegre ette magát.</p>
                    <p>- Sajnálom, hogy nem mentem el. Nem éreztem egész jól magam.</p>
                    <p>- Azért ment a Jobb mint otthonba.</p>
                    <p>- No de kérem.</p>
                    <p>Vida nevetett, és nem forszírozta tovább a dolgot. Tudta, hogy máris az egész
                        személyzet előtt feltűnővé vált a hosszas udvarlása. Ez nem célszerű.</p>
                    <p>- Én csak tréfálok, kedves Emma - mondta, biccentett, s elment.</p>
                    <p>Emma rettenetesen leforrázva érezte magát ettől a távozástól is. Őt még soha
                        “kedves Emmának” nem szólította Vida, se senki más. Úgy fel volt dúlva, hogy
                        utána akart kiáltani, s megmondani, hogy ez többet... hogy többet így...</p>
                    <p>De nem tett semmit, csak állott mozdulatlan, míg ezt is észre nem vette, hogy
                        helytelen így meredten állani... hiszen látják...</p>
                    <p>Leült tehát és gépiesen kivette a kis csomagot az asztala fiókjából, és most
                        undorral nézett a kevés borjúszeletre, amit még tegnap sütött a lány...
                        Wimmer-kenyér volt mellette. Ez már egy kis luxus, mert a Községi kenyér
                        olcsóbb volna... de ennyit csak megengedhet magának, hogy az ebédjéhez jobb
                        minőségű kenyeret egyék... Oly zavart volt, hogy semmi íze nem volt az
                        ételnek. Mintha gyaluforgácsot rágott volna. Igazán csak azért evett, mert
                        enni kell, hogy az ember dolgozni tudjon.</p>
                    <p>Aztán eltelt az ebédidő, és újra kezdődött a jó erős munka. Hozták a
                        blokkokat és utalványokat, nyugtákat és elszámolásokat. Belemerült a
                        munkába, és elfeledkezett magáról.</p>
                    <p>Folyton foglalkoztatva volt este hat óráig. Akkor zárás. A zárlataival is
                        elkészült, s végre itt volt az idő, hogy kirepüljön, mint egy madár a
                        kalitkából.</p>
                    <p>Vince, a főszolga, akinek akkora bajusza van, mintha álszakállt ragasztott
                        volna, egy újságot hozott, és letette:</p>
                    <p>- Nagysága, a Vida úr küldi.</p>
                    <p>- Köszönöm.</p>
                    <p>Megzavarta újra, hogy Vida még mindig emlékszik rá és a dologra. Az újságot
                        begyűrte a retiküljébe, és a páncélszekrény kulcsait a szokott helyre tette.
                        Többet nem viszi magával. Majd holnap proponálni fogja, hogy a kulcsokkal
                        csináljanak rendet.</p>
                    <p>Szinte futva ment ki a lépcsőházba. Véletlenül körülpillantott: óriási nagy
                        falfestmények voltak kétfelől. A legnagyobb festőkkel csináltattak annak
                        idején freskókat a lépcsőház díszítésére, de a festmények már restaurálásra
                        szorulnának. Ez azonban nemcsak a Céget, hanem az összes lakókat terhelné,
                        hát a házkezelőség elhanyagolja.</p>
                    <p>Mikor a villanyoson ült, nem bírta tovább, izgatottan elővette az újságot, s
                        kinyitotta. Hamar megtalálta benne a cikket. Nagy világos betűkkel volt ott:
                        “Jobb mint otthon... Büfényitás a Csikágóban... A félholtra vert sofőr és
                        más gyönyörök.”</p>
                    <p>Tágra nyílt szemmel nézte a cikket. Egy lepedőnyi oldal volt teleírva, s
                        ahogy olvassa, olvassa, egyszer csak a verekedéshez ér, s ott oly
                        hajszálpontosan volt leírva az ő társasága, ők négyen, s még az a gyanúsítás
                        is, hogy a “szőke csoda” undorodik a megváltott szendvicstől... Rémítő...
                        Lehetetlen, hogy aki őt ismeri, rá ne ismerjen... Az újságíró nem tudta,
                        kiket ír le, de aki személyes ismerőse, az feltétlenül ráismer...</p>
                    <p>Nem bírt tovább olvasni. Minden vér a fejébe tódult. Ilyen inzultus.</p>
                    <p>Át kellett szállania, azt se tudta, mit csináljon.</p>
                    <p>Egyszer mozdul ki életében a lakás szűk falai közül, és azonnal ilyen iszonyú
                        büntetést kapni érte... De hiszen ártatlan. Ártatlanul hogy lehet ennyire
                        kegyetlen ostorozást kapni...</p>
                    <p>Mikor leszállott az Aréna úton, és sietve hazafelé ment, olyan borzalom volt
                        neki behaladni a Csikágóba, mintha a pokolba süllyedne bele... Itt mindenki
                        rámutathat ujjal, hogy ő az... ő az a “szőke csoda”... S ő, akinek elve
                        volt, hogy soha nem hazudni, érezte, hogy itt egyebet nem tehet, csak
                        hazudni, hazudni, hazudni. Letagadni isten és ember előtt... Jaj nem is
                        tudja, mit csináljon.</p>
                    <p>Ahogy a ház kapuján belépett, ott jött szembe vele a házfelügyelő.
                        Nehézkesen, a fején a fekete ellenzős, házmestereknek kedves orosz sapka.
                        Úgy megijedt tőle, hogy már ez is olvasta az újságot... Hamar elsiklott
                        mellette, és felszaladt a lépcsőn, mint egy aranygyík.</p>
                    <p>Az ajtót kulccsal nyitotta ki, s a kislánya szökött a nyakába:</p>
                    <p>- Anyuci, anyuci.</p>
                    <p>Felkapta a gyereket, és összecsókolta az egyetlen kis tiszta gyönyörűséget.
                        Úgy magához szorította, hogy Évike felkiáltott:</p>
                    <p>- Ne szoríjj, te büdös.</p>
                    <p>Megrettent ettől a szótól. A gyereke már jassz gyereknek nő. Micsoda nyelvet
                        tanul. Kikkel érintkezik, míg ő nincs idehaza?</p>
                    <p>- Szégyelld magad - mondta, és a szemét ellepte a könny. - Hogy mersz ilyen
                        ronda szavakat mondani.</p>
                    <p>Letette, és berobogott a szobába.</p>
                    <p>Rettenetes: ezt a boldog és biztos életet tette ő tönkre egy könnyelmű
                        lépéssel.</p>
                    <p>Leomlott a székbe, és sírva fakadt.</p>
                    <p>Az asztal meg volt terítve, és a lány már jött is, hogy hozza az ebédet.
                        Ilyenkor szokott bővebben enni, friss ételt.</p>
                    <p>Hozzá sem tudott nyúlni. A kicsi ott sündörgött körülötte, és simogatta,
                        csókolgatta a mamáját. Kis lelke meg volt rettenve, hogy az anyuka úgy
                        sír.</p>
                    <p>Lassan megcsillapodott, s lámpát gyújtott. Elővette az újságot, és újra
                        elolvasta elölről a cikket.</p>
                    <p>A cikk jó volt. Most nem látta olyan támadónak. Volt benne egy kis csúfolódás
                        a nép szórakozásán, de hiszen a legnagyobb kormánylap volt, mely a
                        kapitalisták számára készült. Talán nem is olvassák ezek itt a
                        környéken...</p>
                    <p>Az szörnyű volt, az ismét lelke mélyéig megrázta, mikor a saját arcképét
                        látta benne. Még szerencse, hogy az újságíró nem vitt magával rajzolót, vagy
                        fényképészt. Úgy látszik, véletlenül került ide. Titkos novellista lehetett,
                        aki regény helyett az újságcikk színes soraiban élte ki magát. Szinte
                        megdöbbentő, milyen pontosan tudja szavakkal megfesteni az arcképeket. Az ő
                        ruhája is oly pontosan le volt írva, hogy elhatározta, hogy azonnal
                        szétdarabolja, hogy nyoma se maradjon.</p>
                    <p>Csengettek.</p>
                    <p>Tudta, hogy Vilma jön. Az újságot elrejtette, és a hálószobába sietett, ahol
                        letörülte a könnyek nyomát, és púderrel kisimította a könnyfoltokat.</p>
                    <p>Csakugyan Vilma volt. Hallotta, milyen kitörő boldogsággal barátkozik a
                        kicsivel. Félt, hogy a gyerek elszólja magát, és valami olyat mond, hogy ő
                        sír... Kilépett hát, és mikor Vilmát meglátta... Vilma ruhája is
                        hajszálpontosan le volt írva, a zöld estélyi ruha...</p>
                    <p>- Képzelje, nagyságos asszony - ujjongott Vilma, és csaknem a nyakába ugrott:
                        - A lakó beköltözött ma délelőtt tíz órakor. Akkora bőröndöket hozott, mint
                        egy-egy ház, és tele volt ragasztva mindenféle külföldi hotelek céduláival.
                        És a bért egész hónapra előre kifizette...</p>
                    <p>- Ez csak természetes - mondta Emma hűvösen.</p>
                    <p>- Úgy sajnálom, hogy ez a bolond Bábori elcipelt, mikor a legérdekesebb volt.
                        Nagyságos asszony még soká maradt?</p>
                    <p>- Nem.</p>
                    <p>- Ez a Bábori, ez egy aranyos fickó. Engem szinte futva cipelt haza és
                        bedobott a kapun, hogy neki dolga van még. Én utána lestem és láttam, hogy
                        taxiba ült és úgy hajtott el a város felé. Nem tudom ki lehet, de ma is
                        mondta, hogy neki korán kell mindig kelni, hát este nem szeret
                        fennmaradni... Nem akartam addig hazajönni, míg a nagyságos asszony ki nem
                        jön, de azt mondta, ne aggódjak, a barátja hazakíséri... még nem is láttam
                        olyat, úgy sietett...</p>
                    <p>Emma egyre fagyosabb lett a szóáradat alatt:</p>
                    <p>- Nagyságos asszony - mondta keményen -, én a dolgot lezártam és többet nem
                        kívánok vele foglalkozni.</p>
                    <p>- De én magának vagyok kimondhatatlan hálás, nagyságos asszony, mert magának
                        köszön­hetem, hogy meg van mentve az életem. Én meg vagyok győződve felőle,
                        hogy a lakó nem is maradt volna nálam, ha nagyságos asszony nincs jelen,
                        tehát én ezt az égi szerencsét nagyságos asszonynak köszönhetem.</p>
                    <p>- Hagyjuk, kérem...</p>
                    <p>- Pedig igen fontos dolgokat szeretnék mondani - szólt megzavarodva
                        Vilma.</p>
                    <p>Emma türelmetlenül felállott, s jelezte, hogy távozni kéri.</p>
                    <p>- Örülök, hogyha nagyságos asszony meg van elégedve, hogy olyan jól kiadta a
                        szobáját... Csütörtökön bemegy az urához?</p>
                    <p>Ez a célzás a Markóra, nagyon lehűtötte a Vilma lelkességét is végre.
                        Elvörösödött, hallgatott, akkor:</p>
                    <p>- Igen... föltétlenül... Nagyon sajnálom, ha kellemetlensége volt azután
                        nagyságos asszonynak...</p>
                    <p>- Nem volt semmi kellemetlenségem - kiáltotta Emma.</p>
                    <p>Vilma habozva felállott:</p>
                    <p>- Bocsánatot kérek, nagyságos asszony... - meghajlott, hogy megy. - Kollár is
                        csak örülhet, hogy sikerült nekem egy kis nyugalomra szert tenni... majd
                        neki is viszek legalább néha egy kis jó falatot... mert a hasát igen szereti
                        szegény...</p>
                    <p>- Ajánlom magamat.</p>
                    <p>Vilma szemét elfutotta a könny, de Emmát még ez sem hatotta meg, erre oly
                        zavarba jött, hogy azt mondta:</p>
                    <p>- Kezét csókolom - s megfordult maga körül, és indult, hogy elmegy.</p>
                    <p>Emma habozott, hogy kikísérje-e? de annyira neveletlen mégsem tudott lenni,
                        hogy ki se menjen utána.</p>
                    <p>Vilma oly sietve ment el, mintha kergetnék, és ő úgy csukta be utána az
                        ajtót, mintha soha többet ki nem akarná nyitni senki előtt a világon.</p>
                    <p>Visszatért a szobába s leült.</p>
                    <p>- Én is itt vagyok - mondta neki Évike, mire felkapta az ölébe, és forrón
                        csókolgatta a gyermeket.</p>
                    <p>- Igen, fiam, te itt vagy és a jóisten. Ti ketten itt vagytok még nekem.</p>
                    <p>A kicsi csodálkozva körülpislantott a szobában:</p>
                    <p>- Hol a jóisten?</p>
                    <p>- A szívemben és a te szívedben... Mindenkinek a szívében, édes kis gyémántom
                        - kiáltotta Emma, és a gyermek fejét odaszorította a mellére.</p>
                    <p>A gyerek kicsit hallgatózott:</p>
                    <p>- Hallom.</p>
                    <p>- Mit, fiam?</p>
                    <p>- Ketyeg. A jóisten ketyeg a szívedben?</p>
                    <p>Erre nem tudott mit mondani, csak még jobban magához ölelte a kicsit. Aztán
                        zsizsegni kezdett neki:</p>
                    <p>- Igen fiam, a jóisten beszélget a szívünkben... és akinek a szívében van a
                        jóisten, az boldog és az meg van mentve, akárki akármit csinál is ellene...
                        ha az egész világ összefog is az ember ellen, ott van a jóisten az ő
                        szívében, és akkor nem lehet semmi baja... a szívben mindig ott kell a
                        jóistennek lenni... aki nem tesz hibát, annak a szíve tiszta és szépen
                        ketyeg... neked is van szíved... hallgasd csak...</p>
                    <p>Rátette a gyermek ujjacskáit a szívére s tanította, hogy kell megfigyelni a
                        szívecske dobogását.</p>
                    <p>- Látod, a te szíved is dobog... abban is ott a jóisten.</p>
                    <p>- Mindenkinek van szíve?</p>
                    <p>- Mindenkinek, aki csak él.</p>
                    <p>- A házmesternek is?</p>
                    <p>- Annak is - és erről eszébe jutott, hogy a házmester szívében az van most,
                        hogy ő az este nem fizette meg a kapupénzt.</p>
                    <p>- A vicinek is?</p>
                    <p>- Annak is.</p>
                    <p>- A szenes Janinak is?</p>
                    <p>- Annak is.</p>
                    <p>- A Bobinak is?</p>
                    <p>Ez a szomszéd kiskutyája volt.</p>
                    <p>- A kiskutyának is, a kismadárnak is, mindennek és mindenkinek fiacskám, aki
                        csak a világon jár.</p>
                    <p>- És mindben benne van a jóisten?</p>
                    <p>- Mindben, mindenkiében, de ma legjobban az én szívemben van benne.</p>
                    <p>- Az enyémben nem?</p>
                    <p>- A tiedben mindig benne van, kicsi fiam.</p>
                    <p>Összecsókolta, és csengetett a lánynak.</p>
                    <p>- Julis fiam, leviszed a házmesternek a tegnap esti kapupénzt.</p>
                    <p>- Igenis, a holnapi mosást ki tetszett már készíteni?</p>
                    <p>- Még nem, mindjárt.</p>
                    <p>Kedden mindig kismosás volt, de ő úgy igyekezett elintézni, hogy nagymosásra
                        lehetőleg ritkán kerüljön sor.</p>
                    <p>Ebben a percben csengettek. Ki lehet az már megint? Idegessé tette, hogy
                        mostanában annyit csengetnek az ajtaján. Máskor hetek múlnak el, hogy senki
                        se nyit rá ajtót, s az a jó.</p>
                    <p>A lány kiment s azzal jött vissza, hogy a tegnapi asszonyság van itt.</p>
                    <p>- Ja, a Bauerné... Jöjjön be... Várj csak.</p>
                    <p>Előkereste a kis tárcáját, s egy kicsit habozott, tíz fillért adjon-e vagy
                        húszat... Nem volt benne biztos, hogy éjfél előtt jött-e haza... Mégis
                        húszfillérest adott oda.</p>
                    <p>- Vidd le - mondta, mintha valami nagy kincset juttatna a házmesternek.</p>
                    <p>Akkor kiment. Nem akarta már a Bauernét behozni a szobába. Már szentély lett
                        a szobája. Csak az előszobában állva akarta megkérdezni, hogy mért jött.</p>
                    <p>- Ne tessék haragudni - mentegetőzött Bauerné szokott alázatoskodásával,
                        amiben benne van a lealázott tisztviselőnő erőszakolt szolgálatkészsége,
                        hogy azt sem tudja, hogy lelje kedvét a magasabban állóknak -, csak azért
                        jöttem, hogy alázattal megkérjem a nagyságos asszonyt, tetszett-e valamit
                        tenni a kislányom érdekében?</p>
                    <p>Emma ijedten gondolt rá, hogy bizony erről teljesen megfeledkezett.</p>
                    <p>- A kislánya... Igen... Kell neki pár nap, míg valami biztosat tudok
                        mondani... Nem megy olyan könnyen... - leplezte a dolgot.</p>
                    <p>- Voltam ma a főnöknőmnél - szólt Bauerné, szegények szokásaként bizalmasan,
                        részesévé téve a protektort saját ügyeiknek, úgy referálva, mintha minden
                        lépéséről köteles volna jelentést tenni -, azt mondja, ha a két hetet
                        kiszolgálom, akkor nem vonja le a csésze árát... Mit csináljak, a pénzre
                        szükségem van, és így belementem abba, hogy kéthetes felmondásom legyen,
                        mint egy cselédnek, pedig magántisztviselő vagyok, kérem... De boldoggá
                        tetszett tenni nagyságos asszony, kérem, a kislányomat az este. Nahát a kis
                        Klári, az el volt ragadtatva, hogy vehetett egy szendvicset az új
                        büfében...</p>
                    <p>Emma hallgatott.</p>
                    <p>- De azt mondják éjfélkor nagy verekedés volt, és agyonvertek egy sofőrt...
                        milyenek ezek a külvárosi csibészek... Nem nekünk való hely... A mi helyünk,
                        nagyságos asszony csak ott van, ahol a poloskáé. Elbújni a setét lyukban, és
                        nem mozdulni ki soha a napvilágra... Nem is tudom én, mire születtünk, mi
                        nők... Az embernek semmi se jut ki ebben az életben, csak fiatalkorában az a
                        kis bolondság... aztán jön a szakadatlan vergődés és nyomor... Azt mondják,
                        hogy a nőket felszabadították, mert ma már a nőnek is lehet kenyeret
                        keresni... Az igaz, azelőtt egy nőnek teljesen éhen kellett halni, ha
                        véletlenül nem volt egy férfi, aki szerelmes volt bele. Mert az úgy van,
                        hogy a szerelemért a férfi mindent odaad, de anélkül még hidegvizet sem ad a
                        nőnek... Na most itt van a kenyérkereset kora: hát kérem most is csak úgy
                        van... Ha a főnöknek tetszik egy alkalmazott, akkor azt ki kell szolgálni,
                        mert ha nem, repül... Ha meg nő a főnök, még sokkal rosszabb, mert a nő még
                        szerelmet sem tud érezni az alkalmazott nő iránt, tehát olyan kegyetlen
                        hozzá, mint a kutyához... Nincs itt semmi, nekünk magános nőknek, csak a
                        szakadatlan rettegés a kenyérért... Mit tegyek?... Nem ehetem meg a falat és
                        a követ... Mégis, magántisztviselő vagyok, nem tudom magam rászánni, hogy
                        elmenjek könyörögni hatósági utalványért, hogy rohamlevest kapjak... meg nem
                        is adnának... az kell a munkásoknak... Én nem vagyok munkás:
                        magántisztviselő vagyok, úriasszony vagyok... Kérem, ma is láttam az uramat
                        autóban... Én gyalog járok az Akadémia utcába, az meg, mit tudom én egyik
                        kávéházból a másikba autón megy. Szerettem volna odavetni magam a kocsi elé,
                        hogy gázoljon el... de avval mit segítek?... a kislányom csak itt marad és
                        folytatja az én sorsomat... Tetszik látni... ez az ember is... leszakított,
                        mint egy rózsát, és mikor hervadni kezdtem, elhajított az úttestre a
                        gomblyukból, mit törődik vele, ha elgázol is a kocsi, amin ő fut...</p>
                    <p>- Ne féljen, kedves Bauerné, holnap elintézem a dolgot. Már, meglátom, hogy
                        mit lehet tenni.</p>
                    <p>Bauerné pár pillanatot várt, akkor meghajtotta a fejét:</p>
                    <p>- Kezit csókolom, nagyon hálás vagyok a nagyságos asszony jóságáért.</p>
                    <p>Ezzel elment.</p>
                    <p>Emma becsukta az ajtót. Valamit gondolt, hogy utána kellene szólani, és
                        odaadni neki a vacsoráját, amit úgysem evett meg. A kislánya számára. De
                        aztán eltelt az idő, az asszony elhaladt, az ajtó zárva volt, és a
                        vacsorának nem árt, ha megmarad. Neki éppen olyan sorsa van, mint ennek:
                        minden fillérrel takarékoskodni kell. Nem is biztos, hogy elfogadná... bár
                        nem sértené meg őt avval, hogy visszautasítsa... Bizony ez borzasztó, egy
                        magántisztviselőnő élete... Hát az övé nem az?...</p>
                    <p>Hozzáfogott a szennyest kiszámolni, és listát írt róla, hogy ing, zsebkendő,
                        törülköző...</p>
                    <p>Még javában benne volt, mikor újra szólt a csengő.</p>
                    <p>- A fene egye meg - mondta -, de rákaptak erre a csengőre.</p>
                    <p>A lány azzal jött be, hogy postás volt és expresszlevelet hozott.</p>
                    <p>Expresszlevelet? Neki?... Kitől?</p>
                    <p>Nézte a levelet. Csak egy kaposvári levelezőlap volt, és a címen kívül semmi
                        írást nem látott rajta. Hosszabb vizsgálás után vette észre, hogy a kép jobb
                        sarkában két betűcske van írva:</p>
                    <p>Ff.</p>
                    <p>Elpirosodott, aztán eldobta a lapot.</p>
                    <p>Még csak ez hiányzik, hogy Fess Feri levelezzen neki.</p>
                    <p>Úgy dobta el, mintha kígyó lappangana a bokorban.</p>
                    <p>Azért nem tagadhatta le maga előtt, hogy mosolyog. Zárt ajakkal és csukott
                        szemmel, de mosolyog. Elhúzza a fél ajkát megvetően, de azért csak mosolygás
                        ez.</p>
                    <p>Mit akar, hiszen végeztek egymással. Mikor a kapuban elváltak, vissza se
                        nézett rá, tudhatta, hogy soha többet az életben nem lesz alkalma rá, hogy
                        csak a köszönését is fogadja...</p>
                    <p>Ja igaz, a kulcsokat visszaküldte... No de hát ez semmi. Ez csak természetes
                        dolog, ezért csak nem lett adósává?... Ha valaki olyan becsületes... hogy
                        még akkor éjjel visszament a Jobb mint otthonba tovább lumpolni... s miután
                        megivott még egy üveg sört... a fene egye meg, mit szeretnek a férfiak azon
                        a sörön... Az volt a becsületes, aki odaadta neki a kulcsokat... ő már csak
                        éppen továbbította... S ami azt illeti, meglehetősen sokára... Mert ő
                        emlékszik, hogy legalább két órát ébren töltött... akkor jött meg a kulcs...
                        Akkor a házmesternek is adósa, mert az hozta fel... Ez eszébe sem jutott az
                        imént, mikor leküldte neki a húsz fillért... Ha eszébe jut, legalább ötven
                        fillért küld neki... De hiszen minek, kapott az borravalót a Fess Feritől...
                        Legalább egy pengőt... Másképp nem várt volna olyan sokáig a válaszra...</p>
                    <p>A kicsi elaludt a díványon. Szegényke. De hűtlen anyád van, egész el tudott
                        feledkezni rólad édes kicsikém... Lefektette az ágyacskájába. Közben valami
                        megnyugvást és olyan furcsa érzést sejtett meg magában, amire nem is gondolt
                        volna: büszkeség?</p>
                    <p>Kihúzta magát, és olyan független és önérzetes mosollyal nézett körül... ez
                        az, amit férfiasnak mondanak?... Jóízűen mosolygott és dúdolni kezdett
                        valami régi operettből...</p>
                    <p>Hát mégis utána jön a kicsike?...</p>
                    <p>Hunyorított és kicsit torzképet vágott. Nagyon jó.</p>
                    <p>Hát mégiscsak nő?... És Kaposvárig nyúlnak a szálak?...</p>
                    <p>Persze: hát nem ingyen küldte fel a kulcsokat!... Azonban csalódás kedvesem,
                        óriási csalódás... Itt mindennek vége... Kis tévedés Fess Feri... Óriási
                        tévedés, mert mert mert...</p>
                    <p>Mit is kotyogott ez az úton?... hogy a Sors akar velünk valamit?...</p>
                    <p>A Sors?... miféle Sors?... Mi az, hogy Sors... Azelőtt úgy mondták, hogy a
                        jóisten... ma Sors?...</p>
                    <p>A jobb melle azonban zsibongani kezdett.</p>
                </div>
               <div type="chapter">
                    <head>2</head>
                    <p>Kollár nyugodtan és vígan dolgozott a kis irodában. Ez egy sötét és szűk hely
                        volt, napvilágot sohasem kapott, csak a napfény reflexe gyűlt be, de annyi
                        nem, hogy a villanyvilágítást feleslegessé tette volna.</p>
                    <p>No hisz, az mindegy, az ember nem azért jön a fogdába, hogy úri kényelemben
                        legyen része. Már harmadik hónapja volt itt, hát teljesen beleszokott. Már
                        nem érezte, hogy nedves és fülledt a levegő, hogy vasrostélyok vannak az
                        ablakon, s azonkívül még drótrács is. A villany szépen világított, és ő
                        megelégedetten dolgozott.</p>
                    <p>Volt egy találmánya, amit az ügyész úr is elfogadott: új nyilvántartó
                        könyveket szerkesztett. A régiek igen nehézkesek voltak és komplikált volt a
                        különböző tételek összehasonlítása. Ő új csoportosításokat csinált, utaló
                        számokat, segédrovatokat és engedélyt kapott rá, hogy kidolgozza a
                        mintakönyveket.</p>
                    <p>A könyvkötészetben már meg is csinálták, és a főügyész úr őméltósága is meg
                        volt vele elégedve.</p>
                    <p>- Honnan hoztak be téged? - kérdezte a keze alatt dolgozó fiatal rabot.</p>
                    <p>Azért kérdezte, mert ennek a fiúnak esedékes volt az ideje, hogy valami
                        változás lesz vele, de a fiú nem tudott róla semmit. Már hetek óta itt van
                        mellette, de sohasem engedte magáról beszélni.</p>
                    <p>A gyerek boldog volt, hogy szólhat.</p>
                    <p>- Mikor innen kikerültem, Kollár úr, ez a borzasztó, ha az ember az idejét
                        kitölti, és szabadlábra helyezik, mit kezdjen. Ott állottam az utcán, nem
                        volt a zsebemben csak két pengő hetven fillér, ami megmaradt a keresetemből.
                        Most ebből éljek meg, keressek állást, mint rovott múltú kabáttolvaj...
                        Nyolc hónap után... Mentem az utcán, mentem, és nem mertem elmenni sehova az
                        ismerőseimhez. Míg egy fillérem volt, addig csak lézengtem. Vettem egy-egy
                        negyed kiló kenyeret, azon tengődtem. De a végén elfogyott az utolsó
                        fillérem is. Még akkor sem mentem el senkihez. Hogy álljak az emberek szeme
                        elé? Volt egy nagybátyám, ha meglát, azonnal kiutasít... Jött az este, nem
                        mertem lefeküdni még egy padon sem, mert a rendőr azonnal beviszi az
                        embert.</p>
                    <p>- Azért vannak kiállítva - mondta Kollár.</p>
                    <p>- Akkor bevisznek a toloncházba. Kapok hatvan napot munkanélküli veszélyes
                        csavargásért. A ruhámat fertőtlenítik. Több ruhám nem volt, csak az az egy,
                        az se lesz, a fertőtlenítő tönkreteszi. Szóval addig csavarogtam, már az
                        eszem is elvesztettem, hogy véletlenül egy volt egyetemi kollegámmal
                        találkozom.</p>
                    <p>- Hát te hova lettél? - azt mondja.</p>
                    <p>- Kórházból jövök.</p>
                    <p>Mingyárt elmondtam neki egy mesét, falnak állítottam. Az meg elhívott
                        hozzájuk, és a szülei is megszántak és magukhoz vettek egy pár napra. Ott
                        aludtam ki magam először szabadlábon.</p>
                    <p>A barátom apja a Svéd-Magyar Banknál dolgozott. Egy este jön haza, mondja,
                        hogy másnap menjek vele. Ha már elég erős vagyok, beléphetek mint
                        ideiglenes, próbaidős díjnok. Aztán megnyílik előttem az út, rendes
                        tisztviselő lehetek.</p>
                    <p>Képzelheti, milyen boldog voltam.</p>
                    <p>Ott voltam két hétig.</p>
                    <p>Egyszer csak jön egy detektív, és bemegy az osztályvezetőhöz. Láttam, mikor
                        bejött, s rögtön megismertem, hogy detektív. Semmi okom nem volt rá, de
                        mégis nagyon megijedtem, még az erő is kifolyt belőlem.</p>
                    <p>A detektív elmegy. Nagyon boldog voltam, hogy nem is szólt hozzám.</p>
                    <p>Fél óra múlva hívat az osztályvezető:</p>
                    <p>- Nézze, kérem - azt mondja -, mit szól ehhez... Itt volt egy államrendőrségi
                        detektív és azt kérdezte, hogy maga hogy viseli magát.</p>
                    <p>Már tudtam, hogy mindennek vége.</p>
                    <p>- Mondja Kristó úr...</p>
                    <p>Kérdeztem tőle, hogy mért érdeklődik... Hát megmondta...</p>
                    <p>Avval néz rám.</p>
                    <p>- Fiatalember, maga nem volt őszinte velünk szemben. Nem mondta meg, hogy
                        maga nyolc hónapot ült... Beláthatja, hogy ez súlyos dolog... Legyen
                        nyugodt, én a detektívnek azt mondtam, hogy kifogástalanul viselte magát, jó
                        munkaerő, csöndes és megbízható ember.</p>
                    <p>A szemem tele lett könnyel.</p>
                    <p>Nagyon hálás voltam, hogy ilyen jó információt adott rólam. De folytatta:</p>
                    <p>- Azt azonban be kell látnia, hogy egy banknál rovott múltú ember nem lehet.
                        Pláne egy idegen érdekeltségű banknál. A svéd gróf, aki vezette az intézetet
                        és nagyszerű ember volt, úgy dolgozott, mint akárki más hivatalnok, szóval
                        egy svéd sohasem értené meg, hogy egy börtönviselt embert hogy lehet
                        megtűrni a vállalatnál - ezért nekem azonnali hatállyal felmondtak,
                        kifizették a járandóságomat a felmondási időre és elküldtek.</p>
                    <p>Olyan lettem, mint aki meghalt, de igyekeztem, hogy semmi feltűnést ne
                        csináljak. Átvettem a pénzt és elmentem. Még volt annyi erőm, hogy
                        hazamentem a lakásra, összeszedtem a holmimat, s azt mondtam, hogy rögtön el
                        kell utaznom, mert vidékre helyeztek.</p>
                    <p>Erre elköltöztem vidékre: egy másik városrészbe, az utcára.</p>
                    <p>Megint nem volt semmim. Újra elkezdtem a csavargást. Mentem az utcákon
                        szakadatlan. Néha leültem a villamosmegállónál levő padra. Aztán eladtam a
                        felesleges dolgokat, hogy ne kelljen cipelni... Vagy egy hónapig megéltem
                        abból, amit végkielégítésül kaptam... De hát mit csináljak, kérem, a végén
                        bementem egy kávéházba, leültem, rendeltem egy teát, és leakasz­tottam a
                        fogasról egy kabátot, s mikor el akartam távozni, a pincér megfogott.</p>
                    <p>Végre így fedél alá kerültem.</p>
                    <p>Kollár szórakozottan hallgatta, és nyugodtan vonalazott.</p>
                    <p>- Ez tényleg nem helyes - mondta -, hogy a rendőrség nyilvántartja a
                        szabadultakat, és elrontja a jövőjüket. Ezen segíteni kellene.</p>
                    <p>A másik ember, aki az irodában dolgozott, egy rossz fogú, csillogó szemű
                        emberke, meredt szemmel nézett Kollárra:</p>
                    <p>- Elmondjam, hogy én hogy kerültem be másodszor?... Két perec volt az
                        egész... Már öt éve szabadultam, és öt év alatt azt sem tudtam, hogy van
                        rendőrség a világon... De akkor munkanélküli lettem, mert a gyár teljesen
                        leállított, ahol dolgoztam... Már két és fél hónapja nem volt egyáltalán
                        semmi keresetem. Éppen gyalog jöttem be Erzsébetfalváról, és mikor a Veres
                        Pálné utcán megyek, ott áll egy ház előtt egy tricikli, rá volt szerelve egy
                        kosár, tele péksüteménnyel. Nem is tudtam róla, a kezem önkéntelenül
                        belenyúlt és ki akartam venni a tetejéről két sósperecet. Abban a
                        pillanatban megfogtak. Valaki tolvajt kiáltott, még hozzá se nyúlhattam a
                        perecekhez. El kellett volna futni, de olyan gyenge voltam, mint az őszi
                        légy, nem bántam, hogy körülvettek. Az emberek úgy rohantak rám, mintha fel
                        akartam volna gyújtani a parlamentet... Különös, hogy az emberek mennyire
                        szeretik a tolvajt megfogni. Ez valósággal szenvedély, és oly
                        lelkiismeretességgel csinálják... Hát ezért a két perecért vagyok itt...</p>
                    <p>Kollár nyugodtan nézett rá:</p>
                    <p>- És még miért?</p>
                    <p>- Miért? Ezért?</p>
                    <p>- No megállj csak. A törvény azt mondja, hogy aki testi éhségének
                        csillapítására elvesz ételneműt, de nem nagyobb mennyiséget, mint amennyi
                        erre szükséges, például nem egy vagon lisztet, hanem egy darab kenyeret,
                        vagy aki, például egy anya... ha nem tud a gyermekének ételt főzni, és a
                        szomszédból ellop néhány darab fát, de nem többet, csak amennyit egy ember
                        el bír vinni... az nem bűntényt követ el, csak kihágást. Ennek a büntetése
                        egy naptól maximum hatvan napig terjed... Hát mért kaptál öt esztendőt?</p>
                    <p>- Két sósperecért.</p>
                    <p>- És még mit vallottál be?</p>
                    <p>Az ember hallgatott, akkor:</p>
                    <p>- Tizenhét betörést.</p>
                    <p>Kollár mosolygott.</p>
                    <p>- Valamiből élni kellett - szólt a rab.</p>
                    <p>- De mért vallottad be?</p>
                    <p>- Nem tudom... Csiklandozott... Szégyelltem, hogy két perecért büntessenek
                        meg, amit meg se ettem... A fene egye meg a világot... Tudják meg, hogy ki
                        vagyok... Nem vagyok én perectolvaj... Abból nem élhetek...</p>
                    <p>Kollár lassan fütyörészett:</p>
                    <p>- Azt az egyet nem értem azért, hogy jöhet be ide valaki még egyszer... Ha
                        valaki ezt a kosztot megkóstolta, mért nem kerüli ki, hogy újra ráfogják...
                        Hát nem elég egyszer?</p>
                    <p>A második ember felhökkent:</p>
                    <p>- Egyszerre nem lehet annyit lopni - mondta -, hogy egész életedre elég
                        legyen...</p>
                    <p>Kollár nevetett.</p>
                    <p>- Nem bánom én pajtás, csak én egyszer kikerüljek innen. Engem itt többet nem
                        látnak... De ami igaz, igaz, ez mégiscsak gazság, hogy három hónapja itt
                        vagyok, és még mindig nincs kitűzve a tárgyalás...</p>
                    <p>A kis ember rezignáltan szólt:</p>
                    <p>- Hát, aki másfél évig van vizsgálati fogságban, és akkor dologházra ítélik,
                        és akkor egy órát se számítanak be neki. A dologházat le kell dolgozni,
                        amennyit kiszabnak.</p>
                    <p>- Persze - mondta Kollár közömbösen.</p>
                    <p>Ő maga nem békétlenkedett, csak ha éppen rossz napja volt. Azt az egyet el
                        kell ismerni, hogy aki itt van, az nyugodtan él. Ha a szervezete bírja a
                        kincstári kosztot, akkor oly nyugodtan él, mint a gyermek az édesanyja
                        mellett. Itt nincs gond, nincs munkanélküliség, itt mindenkinek van állása
                        és lakása. Van jó szobája, nem kell búsulni semmin... Csak azon, hogy mi
                        lesz, ha kimegy újra az életbe, és elölről kezdeni a nehéz hajszát a falat
                        után. A rabok mindent tudnak, ami odakint történik... Mindent, ami őket
                        érdekli... Tudják, hogy a gazdasági helyzet nem javul.</p>
                    <p>- Nincs újságod? - mondta a fiatal rabnak.</p>
                    <p>Ez az inge alá nyúlt, és kivett egy egész lapot.</p>
                    <p>Kollár körülnézett: vakmerőség, hogy ilyen nyugodtan adja elő. De ő sem igen
                        félt. Kinyitotta, s hamar végignézte, mi van benne. Az volt a terve, hogy ő
                        is az inge alá rejti, de egy cikknek a címén megakadt a szeme: “Jobb mint
                        otthon... Büfényitás a Csikágóban... A félholtra vert sofőr és más
                        gyönyörök.”</p>
                    <p>Mohón hozzáfogott olvasni. Csikágó. Lázas öröm volt benne, hogy hírt hall a
                        lakása környékéről, s az a sejtelme volt, hogy a feleségéről hall...
                        Különös, nem csalódik... Nagyra nyílt szemmel és dobogó szívvel olvas,
                        olvas, s egyszer csak látja a feleségét... Ez ő, ez ő... Az asszony... ott
                        ül a büfében... társasággal... Szent isten, még a lencse is a bal arcán...
                        “A csinos kis asszonyka zöld selyemruhában, összebújva a díjbirkózóval
                        suttog, suttog, pereg a nyelve”...</p>
                    <p>Leejtette az újságot, és kidagadt erekkel feszül a halántéka.</p>
                    <p>Aztán újra olvassa. Végigolvassa... A szomszédasszonyra is ráismer a “szőke
                        csodában”... Hát ezek ilyen jóba kerültek azóta? Stricikkel mennek a
                        büfébe...</p>
                    <p>A lapot gondosan összehajtja és beteszi az inge alá, mert bármely percben
                        beléphet valaki a fogházigazgató szobájából.</p>
                    <p>Díjbirkózó... Ki lehet az a díjbirkózó?... Hol szedte fel?... Eladta magát...
                        Ezt csak egy bestia csinálhatja meg... Jó volna most egy cigarettára
                        gyújtani, mert megbolondul... de cigaretta nincs... Dohányozni nem szabad, s
                        ami nagyobb baj, nem lehet...</p>
                    <p>Remegés futkos a tagjain. Undorodik az asszonytól, de ez csak a fejében van:
                        a testében méreg képződik, és a féltékenység kitör benne.</p>
                    <p>Mikori lap ez?</p>
                    <p>Újra előszedi. Nem törődik semmivel, ha belépnek is. Megnézi az újságot:
                        május 15. Kedd... A büfényitás szombaton volt, tehát május 12-én. Újra
                        elolvassa az egész cikket, de különösen a végét, hol az asszonyról van szó,
                        hogy suttog és csicsereg a díjbirkózónak...</p>
                    <p>- Pszt - hallja, s az újságot hamar bedugja az inge alá.</p>
                    <p>Abban a pillanatban belép egy foglár. Kedélyes, barátságos képű ember:</p>
                    <p>- Van itt valami holmija? - mondja a fiatalembernek.</p>
                    <p>- Minek felügyelő úr? - szól ez megijedve.</p>
                    <p>- No, csak szedjen össze mindent. Maga átmegy a Pestvidékibe.</p>
                    <p>- Én?... Mikor?...</p>
                    <p>- Most. Rögtön. Sietni, sietni.</p>
                    <p>A fiatalember elsápad, még jobban, mint amilyen. Fehér az egész teste; a
                        napfénytelen világ színe van rajta, de most elkezd kékülni és zöldülni.</p>
                    <p>- Hogy én átmegyek a Pestvidékibe?... - és csak áll tátott szájjal, s a nyála
                        megindul és elkezd folyni a szája szélén, mint a nyavalyatörősöknél.</p>
                    <p>- Igen, igen, csak szaporán. Mije van itt az irodában?</p>
                    <p>- Én nem megyek át - ordítja el magát a fiú. És elkezd azonnal tombolni: - Én
                        nem megyek, én nem megyek. Én nem megyek!...</p>
                    <p>- Ne bolonduljon meg. Itt az írás, azonnal kísérem magát...</p>
                    <p>- Nem megyek. Itt maradok... Én nem megyek innen...</p>
                    <p>- Az nem magától függ.</p>
                    <p>- De igenis az éntőlem függ, megmutatom, hogy én nem megyek.</p>
                    <p>Megragadja magán a rabruhát, és elkezdi tépni.</p>
                    <p>- Nem megyek át, és nem megyek át, akárki mit csinál is, nem megyek át.</p>
                    <p>Úgy ordít, ahogy csak bír, mint az állat, ha darabolják az eleven testét.</p>
                    <p>A foglár hozzányúl, megragadja a karját, hogy vigye.</p>
                    <p>- Értse meg ember, a parancs, az parancs. Itt van már ki is állítva az
                        írás.</p>
                    <p>- Nem megyek, itt maradok, engem élve innen el nem visznek.</p>
                    <p>Elkezd dulakodni a foglárral, akinek össze kell szedni minden erejét, mert a
                        vékony, hosszú fiú embertelen erőt fejt ki, s ki is búvik a kezei közül,
                        akkor letépi magáról a ruhát, az inget, a nadrágot s ott áll anyaszült
                        meztelen és tombol.</p>
                    <p>Őrök rohannak be, lefogják, gúzsba kötik és rádobják a ruháját, s ott hagyják
                        a sarokban, míg rendelkezést nem kapnak.</p>
                    <p>A fogházigazgató lép be. Megdöbbenve nézi a szerencsétlent, aki úgy hever,
                        mint egy rongycsomó, és sír.</p>
                    <p>- Mi van veled, te esztelen bolond?</p>
                    <p>- Nagyságos igazgató úr, én nem megyek el innen - és a lába elé csúszik -, én
                        itt jól érzem magam, én itt boldog vagyok, ne tessék engedni, hogy engem
                        innen elvigyenek.</p>
                    <p>Az igazgató nem tudja, mit kezdjen evvel a tébolyodottal.</p>
                    <p>- Nagyságos fogházigazgató úr, én olyan jól viseltem magam, énellenem semmi
                        panasz nincs, nem is volt, nem is lesz, ne tessék engedni, hogy innen
                        elvigyenek. Én úgy szeretem a nagyságos igazgató urat, mint az édesapámat...
                        Nekem senkim sincs, az én nagyapámnak még húszezer holdja volt a Bácskában,
                        én Bogdanovics vagyok, én nem akarok elsüllyedni nyomorban, igazgató úr,
                        alázattal könyörgök, hagyjon itt engem, és ne dobjon ki a semmibe.</p>
                    <p>- No látod, te nyomorult - szólt meghatva és tétovázva az igazgató -, nekem
                        az volna a kötelességem, hogy szigorúan megbüntesselek, és fegyelemre
                        tanítsalak. De én nem bántalak. Öltözz fel, majd meglátom, mit lehet veled
                        tenni.</p>
                    <p>A rab a lába elé csúszott, és a földet csókolta, úgy esedezett.</p>
                    <p>- Én szeretek itt lenni, én itt boldog vagyok, semmi kívánságom, csak hogy
                        itt maradhassak az igazgató úr, a nagyságos úr keze alatt...</p>
                    <p>Az igazgató fejét csóválva nézte a nyomorultat. Ez a ragaszkodás
                        megindította. Öreg ember volt, és már nagyon régi idő óta, évtizedek óta itt
                        él, ezek közt a szegények közt, és emberséges és jó volt hozzájuk.</p>
                    <p>- Vedd fel a ruhádat - mondta szigorú hangon.</p>
                    <p>De a fogoly érezte már, hogy ez nem ridegség, hogy ez a megváltás. Boldogan
                        zokogott fel:</p>
                    <p>- Itt maradok, itt maradok - kiáltotta ujjongva, és újabb zokogásban tört
                        ki.</p>
                    <p>- Majd beszélek az ügyész úrral - mondta az igazgató. - Nekem is ő
                        parancsol...</p>
                    <p>Ezzel elment, és a fogoly szó nélkül engedte, hogy az őrök felöltöztessék.
                        Még mindig egész testében reszketett, de felhúzta a nadrágot hihetetlen
                        vékony lábszáraira s az inget teljesen lefogyott és kiálló bordáira.</p>
                    <p>Kollár mogorván nézte a fiatal testet, s a díjbirkózóra gondolt, aki a
                        feleségének udvarolt a büfében. Talán vele is hál. Az asszony szereti az
                        erős embereket, neki is mindig azt mondta, azért szereti, hogy olyan
                        erős.</p>
                    <p>És nem mehet, hogy rajtakapja és agyonverje a díjbirkózójával együtt. Ebből a
                        házból nincs kifelé út, csak a paragrafusok kacskaringóin keresztül. S neki
                        még tárgyalása sem volt, mikor lesz még ítélet az ő ügyében?... De ezt, ezt
                        nem bírja kivárni... Innen kell intézkednie, innen kell cselekednie, hacsak
                        meg nem akar bolondulni, mint ez a fiú...</p>
                </div>
               <div type="chapter">
                    <head>3</head>
                    <p>- Nagyságos asszony, teríthetek?</p>
                    <p>Nem is felelt, csak bólintott, hogy igen.</p>
                    <p>Bement a szobába. Még nem volt megterítve. Azt nem engedte meg, hogy terített
                        asztallal várják. Nem találta úrinak. Ha ezt engedné, akkor egész nap
                        terítve hagynák az asztalt, s mi történnék, ha egyszer nem egyedül jönne
                        haza.</p>
                    <p>Évike a szobában játszott a babáival. Nyakába ugrott, és ő szenvedélyesen
                        csókolta össze, akkor le akarta tenni a gyereket, de az, hogy olyan sokára
                        kapta meg az anyukáját, nem akart elválni tőle.</p>
                    <p>- Hagyjál fiam, hagyjál kis bogaram, olyan sok gondom van.</p>
                    <p>- Nincs pénzed?</p>
                    <p>Emma nevetett. Lehetetlen nem nevetni ennek az édességnek.</p>
                    <p>- Majd én nagy leszek, akkor hozok neked.</p>
                    <p>- Honnan, fiam?</p>
                    <p>- Nekem lesz. Sok.</p>
                    <p>Míg a fürdőszobában rendbe szedte magát, ezalatt a lány megterített. Ruhát
                        váltott, még inget is: kímélte a kimenőt. Az asztal nagyon csinos volt. Még
                        asztalneművel jól el van látva, de a fehérneműi annál jobban pusztulnak.
                        Hétéves asszony, azóta nem vett semmit.</p>
                    <p>Leült az asztalfőre. Megtartotta a régi helyét, ahol az ura életében ült.
                        Tőle jobb kézre esett az ablak, balra az ajtó, s háta mögött állott a nagy
                        kredenc. Évike az apja helyén ült. Már ilyen nagy kisasszonynak önállóan
                        kellett bánni a késsel, villával.</p>
                    <p>A gyerek folyton csacsogott, de nem bírt rá figyelni. A hivatalban szélcsend
                        volt, de vészes csönd. Vida úgy viselte magát, mint egy fenevad. Egyszer sem
                        nézett rá, s mégis azt kellett éreznie, hogy az mind neki szólt, ahogy
                        rendelkezett és az emberekkel éreztette hatalmát. De őhozzá tüntetően egy
                        fél szót sem irányított, még egy pillantást sem vetett rá. Mintha nem is
                        létezett volna.</p>
                    <p>S ebben a kizártságban, először érezte meg, hogy milyen nehéz dolog
                        alkalmazottnak lenni. Egy kis függetlenségért áhítozott, egy kis
                        szabadságért, önállóságért. Ez rettenetes, így élni. Mint az igavonó állat,
                        bekötve az istállóba s befogva a munkába... És még azonfelül hálát kell adni
                        az Istennek, hogy van ennivalója.</p>
                    <p>Egész nap sötét volt és elkeseredett. Folyton szidta magát, hogy nagyon rossz
                        üzletember... Öt év alatt mégis valamit félre kellett volna tennie... De oly
                        gyenge jellem, hogy mindent elkölt, az utolsó fillérig. Hónap végén már csak
                        nélkülözés az élete. Csak éppen annyi energia van benne, hogy adósságot nem
                        csinál... Ha havonta csak húsz pengőt tudna félretenni, tudott volna, akkor
                        öt év alatt ezer pengőt játszva megtakaríthatott volna... És húsz pengőt
                        mindig el tudna spórolni, hiszen akkor is meg tudott élni, mikor húsz
                        pengővel kevesebb volt a fizetése... A fizetésemeléseket nem kellett volna
                        tudomásul vennie, s akkor még sokkal több pénze lehetne. Két-, sőt háromezer
                        pengője is volna...</p>
                    <p>De milyen nehezen várta azt a csekély emelést, mindig oly sóváran és
                        kiepedve, mint a kiszáradt föld az esőcsöppeket. Mindig megváltás volt, ha
                        valamivel javítottak.</p>
                    <p>Nagyon gyenge ember vagyok - mondta magában -, és ennek most iszom meg a
                        levét.</p>
                    <p>Ahogy lassan evett, egyszer csak megijedt:</p>
                    <p>- Jula, Jula... meg vagy te őrülve? Ekkora szelet húst kedden este?</p>
                    <p>- Ráfér a nagyságára egy kis hús.</p>
                    <p>- Lopom én a pénzt?... Tönkre teszel... Mi az, hogy rám fér?... Kikérem
                        magamnak... Holnap mit akarsz főzni?</p>
                    <p>- Amit tetszik parancsolni.</p>
                    <p>- Spenótot tükörtojással. Mi a tojás ára?</p>
                    <p>- Öt fillér.</p>
                    <p>- Rettenetes. Már megint öt fillér. Még a múlt héten négy egész hat tized
                        fillér volt. Tízet adtak negyvenhat fillérért.</p>
                    <p>- Jön az ünnep, nagysága, azt mondják, pünkösdre tíz fillér lesz.</p>
                    <p>Emma felnyögött.</p>
                    <p>- Vegyél holnap húszat, de alkudd le a régi árban. Itt van egy pengő. És
                        figyelmeztetlek, hogy húst egész héten nem fogunk enni. Elég lesz az
                        ünnepen. Liszted van?</p>
                    <p>- Az van. Még több, mint egy kiló.</p>
                    <p>- Akkor az nem kell.</p>
                    <p>- Cukor még van elég a hétre, de kávém egy szem sincs, csak az a kis zacc,
                        ami a begrében fel van főzve. Muszáj egy nyolcad kiló kávét venni.</p>
                    <p>- Az mennyi?</p>
                    <p>- Egy hetven.</p>
                    <p>Kétségbeesve nézett a lányra.</p>
                    <p>- Borzasztó. Veszel egy doboz pótkávét. Az negyvenhat fillér.</p>
                    <p>- De a nagysága nem szereti a pótkávét.</p>
                    <p>- Annak vége legyen, hogy én mit szeretek, mit nem. A babának meg jobb. A
                        szemeskávé izgatja.</p>
                    <p>- Engem izgat - mondta Évike, és óvatosan kanalazta a csésze kávét, hogy ki
                        ne löttyintse.</p>
                    <p>Emma szórakozottan elmosolyodott. Igazán áldás ez a gyermek. Minden szava
                        felüdít. Nem is tudja, hogy lehetne megélni nála nélkül. Honnan venné az
                        erőt ehhez a nehéz létezéshez?</p>
                    <p>Fél órát eltöltött a lánnyal, míg mindenről leszámoltatta. A mosást is
                        átvette. Nézte a fehérneműt. Nem találta elég fehérnek. Nagyon sok a
                        szakadás.</p>
                    <p>Tenyerébe hajtotta a fejét, s maga elé meredt. Míg az édesanyja élt, addig
                        nem volt semmire gondja. Szegényke mindent megcsinált, megvarrogatott.</p>
                    <p>Most neki kell erre is gondolni. Hazajön fáradtan, rá volna szorulva egy kis
                        becézésre, és neki kell mindenkit ellátni szeretettel és jósággal. Nem lehet
                        ezt bírni.</p>
                    <p>- Ne búsulj anyuci, már mondtam, hogy én hozok pénzt.</p>
                    <p>- De honnan, kis bolond?</p>
                    <p>- Kimegyek az utcára, és kérek a bácsiktól.</p>
                    <p>Emma rémülten nézett a gyermekre.</p>
                    <p>- Hogyhogy?</p>
                    <p>- Vici Aranka is úgy szok.</p>
                    <p>- Ki mondta?</p>
                    <p>- Én tudom.</p>
                    <p>Emma nem tudta, hogy mit csináljon a gyerekkel. Nem akarta megszidni, mert
                        félt, hogy akkor emlékezetessé teszi benne ezt a dolgot, tehát csak nézett,
                        nézett:</p>
                    <p>- Adok én neked, ha kérsz! Nekem nagyon sok pénzem van! Nekem nem kell a
                        bácsik pénze. Nekem kétszázharminchét pengőm van. Tudod te, hogy milyen sok
                        az?...</p>
                    <p>- Juj de sok.</p>
                    <p>- Csak az a baj, hogy anyuka ezt mind elkölti. Tudod. Anyuka ezután vigyázni
                        fog, hogy ne repüljön ki az ablakon a pénz... Érted te ezt?... Itt kell bent
                        maradni a sok pénznek, nem fenébe, kihajigálni, ahogy ez a buta Julis
                        csinálja.</p>
                    <p>- Add ide nekem, anyuka, én elteszem jó helyre.</p>
                    <p>- Jól van, kisfiam.</p>
                    <p>- És luftbalónt is csak egyet veszek.</p>
                    <p>- Egyet se, fiam. Ha veszel, akkor már oda kell adni a pénzt.</p>
                    <p>- De csak egyért. Az nem sok.</p>
                    <p>- Az nagyon sok, mert a léggolyó hamar elpukkan, és akkor nincsen se pénz, se
                        golyó.</p>
                    <p>- De anyukám, értsd meg, én csak egyet veszek, kettőt meg nem veszek, kettőé
                        megmarad, az több, mint egy.</p>
                    <p>Milyen okos ez a kis önző... Az ember a maga javára mindig okos.</p>
                    <p>Azért ebben most is felüdült, a gyermek visszaadta a kedvét és a lelki
                        örömét. Belekezdett a munkába, s varrogatta a rongyos holmikat.</p>
                    <p>Fél kilenckor csengettek. Ahogy szokott, megijedt, ki lehet? Ja, a
                        Bauerné?... Elintézte neki a lánya dolgát. A kislányt felveszik
                        virágoslánynak... Húsz pengő fizetéssel.</p>
                    <p>De nem a Bauerné jött, hanem a postás. Expresszlevelet hozott.</p>
                    <p>Egész lángvörös lett, alig tudta takarni magát, hogy a lány előtt fel ne
                        tűnjön.</p>
                    <p>- Tedd csak oda le - s a hangja is zavart és fulladt volt.</p>
                    <p>Csak sokkal később vette fel a lapot. Elő kellett vennie, mert az arca égett
                        a szégyentől. Szigetvári képeslap volt. A várnak egy részlete. A távolban
                        sík vidék.</p>
                    <p>Ugyanaz az írás, mint tegnap. Csak most tűnt fel, hogy nyomtatott betűkkel
                        volt címezve.</p>
                    <p>Álarcot visel - mondta magában.</p>
                    <p>A kép alatt a jobb sarokban a két betű: Ff.</p>
                    <p>Soká nézte a képet, és tűnődött. Ki lehet ez az ember? Mit keres Kaposváron,
                        másnap Szigetváron?... Mit kerget, mi kergeti?...</p>
                    <p>Eldobta a lapot az asztalra. Semmi köze hozzá.</p>
                    <p>Undok élet - mondta magában. - Lehet nekem valamit kezdeni?... Mit tolakodik
                        ide valaki?</p>
                    <p>De ahogy most felújultak benne az emlékek, nem érzett olyan felháborodást,
                        mint eddig. Inkább bánatot és lehangoltságot. Évike felmászott az asztalra
                        nagy ravaszul, mintha semmit se akarna, s elcsente a lapot.</p>
                    <p>- Tedd le, tedd le - kiáltott rá, s elkapta a gyermek kezéből, mintha
                        megfertőzné az ártatlanságot.</p>
                    <p>Fogta a gyereket, és vitte lefektetni.</p>
                    <p>A gyerek elfelejtette a lapot, s az ágyacskájában táncolt.</p>
                    <p>- Te is táncolj anyuka.</p>
                    <p>- Nekem nem lehet táncolni. Féllábú koldus nem táncolhat.</p>
                    <p>- Neked mind a két lábad megvan - mondta Évike, és bebújt a vékony nyári
                        takaró alá.</p>
                    <p>Egy sincs - szólt ő magában. - Egyetlen lábam sincs. Kezetlen-lábatlan
                        nyomorék vagyok, tízfilléres mulatságot sem engedhetek meg magamnak.</p>
                    <p>Mikor újra varrásához ült, egyszerre csak megállott a kezében a tű s a cérna.
                        Előrenézett, összehúzott szemmel, mintha valamit igen jól meg akarna nézni,
                        s mereven bámult egy pontra.</p>
                    <p>Vajon nem azért van benne ez a nagy elégedetlenség, mert tudtán kívül titkos
                        gondolatok gerjedeznek benne.</p>
                    <p>Óh te szamár - mondta magának keserűen -, csak nem bolondulnál meg
                        vénségedre?</p>
                    <p>S e pillanatban csakugyan öregnek és fáradtnak érezte magát.</p>
                    <p>Nem is értette, mit akar vele egy fiatalember... aki erejének virágjában
                        van... Egy úrifiú... aki bácskai kastélyból ered...</p>
                    <p>Lassan, szórakozottan tovább varrogatott, s hirtelen úgy vette észre, hogy a
                        lámpa homályosodik, nem látja a varrást... Ránézett a villanykörtére, s
                        akkor vette észre, hogy a szeme tele van könnyel... azok a könnyek sötétítik
                        el előtte a jövőt...</p>
                    <p>Nagyot nyújtózott, mintha valami segély után, szalmaszál után kapkodna, s
                        egyet repedt rajta az ing.</p>
                    <p>Egy kis tükör volt a közelben, az ura íróasztalán, érte nyúlt s megnézte
                        magát. Beteg színűnek és gyötröttnek látta az arcát. Nagyon lenézte magát, s
                        a tükröt eldobta.</p>
                    <p>Hátradőlt s lehunyt szemmel ült. És azon kapta magát, hogy a jobb melle
                        elkezdett izzadni.</p>
                    <p>Összehúzta a szemöldökét, összeszorította a fogát és megtiltotta magának,
                        hogy ilyen őrültséget érezzen.</p>
                    <p>De az nem törődött a tilalommal, és ő belekábult.</p>
                    <p>Éjjel valami sikoltásra ébredt. Éppen azt álmodta, hogy üldözik, s meg
                        akarják ölni, mikor az udvarról asszonyi segélykiáltásokat és férfiüvöltést
                        hallott.</p>
                    <p>Ész nélkül ugrott ki az ágyból, s kifutott az előszobába.</p>
                    <p>Hogy nem hallott semmit, benyitott a konyhába, s látta, hogy Julis az ajtót
                        kinyitotta kissé, s mezítláb fülel.</p>
                    <p>Ebben a pillanatban egy teljesen felöltözött asszony suhant bele a nyitott
                        ajtóba, s halkan azt suttogta:</p>
                    <p>- Engedjenek be, segítsenek.</p>
                    <p>Julis becsukta mögötte az ajtót, s az idegen nő úgy állott a zárt helyen,
                        mint egy befogott állat a karámban.</p>
                    <p>Emma egy fél pillanatig habozott, mit tegyen. Nem kellene beengedni. De már
                        győzött magán: kötelessége asszonytársának segítségére lenni.</p>
                    <p>- Jöjjön be, asszonyom.</p>
                    <p>A nő besurrant az előszobába, s az ő intésére beljebb ment a szobába.
                        Halotthalvány volt és tántorgott.</p>
                    <p>- Be, be, gyorsan.</p>
                    <p>Ő maga is minden ízében reszketett.</p>
                    <p>Csak azért szidta magát, hogy mért ébredt fel, hiszen az udvartól úgy el van
                        választva, hogy alig hiszi, hogy meghallotta a sikoltásokat. Az álom tette
                        az egészet. Oly elevenen álmodott azzal, hogy őt üldözik, s menekül
                        eszeveszetten...</p>
                    <p>A nő ahogy a szobába ért, elvesztette az erejét és összeesett.</p>
                    <p>Ott feküdt a földön az ebédlőszőnyegen félig.</p>
                    <p>Tanácstalanul állott felette, most mi lesz. Ha itt meghal.</p>
                    <p>Még ki se mehet. A szegény asszonyt biztosan keresik, kutatják az udvarban, s
                        ha nem lelik, nem fognak-e razziát tartani utána. Nem tudta, mi az a razzia,
                        csak úgy képzelte hirtelen, hogy a rendőrségnek joga van minden lakást
                        átkutatni hasonló esetben.</p>
                    <p>- Jaj istenem, istenem - nyögött fel -, jaj istenem, istenem.</p>
                    <p>Az ő nyöszörgésére azonban az idegen nő feleszmélt, s azt mondta:</p>
                    <p>- Ne tessék félni. Nem fognak keresni. A mamám majd elintézi.</p>
                    <p>Akkor aztán heves zokogásba tört ki.</p>
                    <p>Nagyon soká sírt.</p>
                    <p>Emma nem tudott mit csinálni. Vizet adott neki a kancsóból, nem mert friss
                        vízért kimenni, mert úgy képzelte, hogy az ajtón leskelődnek. Nem mert
                        lámpát sem gyújtani, de a szoba elég világos is volt az utcai lámpától.</p>
                    <p>- Haragszik? - kérdezte az asszonyka, miután megivott egy fél pohár
                        vizet.</p>
                    <p>- Nem, drága, én sajnálom magát.</p>
                    <p>Az asszonyka megragadta a kezét, szívéhez szorította. Az úgy verdesett, mint
                        egy kis madár a tenyérben.</p>
                    <p>- Elrontom az éjszakáját - suttogta. - Nem maradok soká... A mama mondta a
                        múlt héten, hogyha még egyszer ilyen botrányt csinál, fussak ki, és ahol
                        véletlenül ajtót nyitnak, csak menjek be, még a vadak is szívesebbek lesznek
                        hozzám, mint ez a gazember.</p>
                    <p>Emma leült mellette, és kézbe vette a kezét, és igyekezett erőt ömleszteni
                        át, ahogy vért adnak a műtőasztalon. Csak szorította a vendége kezét, s az
                        annak csakugyan jót is tett.</p>
                    <p>- Tudja, hogy hol van? - kérdezte tőle.</p>
                    <p>A fiatal asszonyka csak megrázta a fejét.</p>
                    <p>- Csepreghyné vagyok - suttogta aztán.</p>
                    <p>Emma nagyot bámult. Csepreghyék felette laknak. Előkelő emberek. Az
                        öregasszony méltó­ságos. Különben nem tudott róluk semmi közelebbit, mert
                        nem is akart megismerni senkit a házban. Oly keveset volt itthon, hogy nem
                        akarta azzal tölteni az időt, hogy a házbelieket megismerje.</p>
                    <p>- Drágám - mondta csendesen. - Reőth Andorné vagyok.</p>
                    <p>- Óh... - mondta az asszonyka, és szenvedélyesen vetette a nyakába magát. -
                        Ugye maga ott volt a Jobb mint otthon-büfé megnyitáson?</p>
                    <p>- Igen - dadogta Emma.</p>
                    <p>- Akkor magáért kaptam ki...</p>
                    <p>Emma megdermedt.</p>
                    <p>Az asszonyka pedig megrémült.</p>
                    <p>- Ne haragudj, nem kellett volna kimondani, de kijött a számon...</p>
                    <p>És az Emma nyakába borult, és csókolta, csókolta szenvedélyesen.</p>
                    <p>- Az uramnak, a gazembernek, az a mániája, hogy én vagyok az a “szőke démon”,
                        akiről az újság írt, hogy a büfé megnyitáson ott szerepelt... Én voltam ott,
                        de én nem láttam semmi verekedést... És a mamával voltam kettesben, s csak
                        néhány percig... Nem tagadhattam le, hogy voltam ott, de a gazember azt
                        hiszi, hogy az a díjbirkózóforma úr, az az úr, aki pár nappal ezelőtt
                        vizitelt. Még a papának volt alantasa, és a mamánál tiszteleti látogatást
                        tett, és csakugyan olyan külseje van, mint egy díjbirkózónak. Az uram a
                        lépcsőházban találkozott vele, mikor elment. Nem ismerik egymást, de azért
                        tudja ki, és azzal gyanúsít, hogy a szeretőm...</p>
                    <p>Rendkívül gyorsan beszélt, és oly zavarosan, hogy Emma, aki nemigen tudott
                        figyelni a rémület miatt, alig értette, mi az összefüggés a távoli dolgok
                        közt. Őt lesújtotta, neki elég volt, hogy őmiatta verték meg ezt a kicsi
                        asszonyt...</p>
                    <p>- Mert tudod, szívem - tegezte most már állandóan az asszonyka Emmát -, ez
                        egy gazember, az én uram... Kétéves házasok vagyunk, és május elsején azt
                        mondta, hogy el kell utazni neki Veszprémbe... és én úgy hittem addig neki
                        minden szavát, mint egy ártatlan gyermek, amit ő mondott, az szentírás
                        volt... És hogy ő elutazott Veszprémbe már hétfőn este, énnekem az jutott
                        eszembe, hogy kedden, elsején reggel elszaladok a papához Békéscsabára...
                        Ott a papa, mert neki még hátra van egy éve a hivatalban, és hogy nekünk
                        pénzt tudjon adni, mert az uramnak igen kicsi a fizetése, a mama itt kivette
                        ezt a lakást, és itt van velünk, és a papa minden pénzét ideadja, és én
                        Szolnokon kinézek az állomáson, s kit látok ott: az uram sétál a peronon...
                        Felsikoltok, nagyon megörültem, én szamár nem is gondoltam semmit, és mikor
                        le akarok szaladni hozzá, meglátom, hogy jön Balla Inci, csabai lány az is,
                        és az uram belekarol, mintha a felesége volna, s felszállanak a vonatra...
                        Képzelheted, mit éreztem, majd meghaltam a szégyentől... De mikor a vonat
                        megindult, összeszedtem magam, hogy talán véletlenül találkoztak, úgy
                        gondoltam, hogy az uram utánam jött, mert meghallotta, hogy elutaztam a
                        papához... és egészen másfelé van Veszprém... de nem találom, hát minden
                        fülkébe benéztem és sehol sem volt, de le volt zárva és lefüggönyözve egy
                        első osztályú fülke, és mondom a kalauznak, hogy nyissa csak ki. Az meg
                        kinyitotta, belépek, hát az uram éppen ugrik el a Balla Incitől,
                        csókolóztak, azt lehetett látni. Üres volt az összes első osztályú
                        fülke.</p>
                    <p>Ezt mind egy szuszra repülte végig az asszonyka.</p>
                    <p>- Hát ebből van minden, és azóta napirenden van köztünk a veszekedés, mert ő
                        kezdte el a dolgot, hogy ő féltékeny énrám, mit keresek én a vonaton, mikor
                        ő nincs otthon. Akkor ott rögtön azzal kezdte, és nem is hagyott szóhoz
                        jutni, csak rám ripakodott, hogy mit keresek én a vonaton, és mikor azt
                        mondtam, hogy ő hogy kerül oda, akkor egy pillanatig se figyelt rám, hanem
                        lehordott mindenféle szidalmakkal, hogy bennem nem lehet bízni, olyan
                        vagyok, mint a többi tisztviselőné, csak az élvezetek után szaladok, és csak
                        rá akarom fogni a magam bűnét... Tudod angyalom, már kétszer megvert, és ma
                        harmadszor amiatt, hogy én vagyok az a szőke démon, a büfében, akit a
                        jasszok ölelgetnek...</p>
                    <p>Most hirtelen megijedt, mert ezt nem kellett volna így kifejeznie, ha
                        csakugyan a vendéglátó asszony az a szőke démon, még megsértődik...</p>
                    <p>Emma azonban nem sértődött meg. Úgy fogadta ezt a rettenetes és kísérteties
                        támadást, mintha az teljesen jogosult lett volna.</p>
                    <p>Már elfogadta, hogy ő valóban egy démon, aki a jasszok közé keveredett, s nem
                        tagadhatta le, el is ismerte az első szóra...</p>
                    <p>Izzadtságcseppek ütöttek ki a homlokán s az egész testén, és rögtön meg is
                        fagyott rajta a nedvesség.</p>
                    <p>- Nézd csak, fiacskám - mondta szokatlan nyugalommal -, tisztázzuk a
                        dolgot.</p>
                    <p>Kicsit hallgatott, akkor:</p>
                    <p>- Én sem vagyok jassz nő... És engem sem ölelgetett semmiféle csirkefogó...
                        Láttam az újsá­got, az egy gyalázatos rágalom, és be is fogom pereltetni, ha
                        ennek következményei lesznek... Én ott voltam, az igaz, éppen akkor, mikor a
                        verekedés volt, de egy kifogástalan úriasszony és két kifogástalan úriember
                        társaságában, akiket éppen úgy konsternált a verekedés, mint engem... Ami
                        kommentárt ehhez fűzött a pimasz újságíró, az az ő buta fantáziájának a
                        szüleménye volt.</p>
                    <p>Meg volt ő maga is lepve, hogy ilyen szabályos és energikus tárgyalásban
                        tudott beszélni a dologról.</p>
                    <p>- Nem mondtam angyalom, én nem gyanúsítottalak - szólt a kicsi asszonyka, aki
                        mellette egész gyermek volt. A félhomályban is lehetett látni, hogy egy
                        egészen sárgára festett hajú kis szőke teremtés, aki most jobban meg van
                        rémülve attól, hogy Emmát megbántotta, mint az egész családi
                        veszekedéstől.</p>
                    <p>Hallgattak.</p>
                    <p>Akkor Emma hidegen azt mondta:</p>
                    <p>- Mindenesetre kínos, hogy ilyen félreértés komplikálja a dolgot. A férjed
                        nem járt el helyesen, hogyha a mamád megerősítette, hogy ő volt veled, s a
                        verekedést, ami le van írva, nem is láttátok.</p>
                    <p>- Mi az újságot sem olvastuk. Az a gazember hozta; a zsebéből kivette, és
                        felolvasta nekünk, s ebből lett az egész skandalum.</p>
                    <p>- Tehát. Neked elégtételt kell szerezned, de nekem is. Sajnos azok az urak,
                        akik velem voltak, e pillanatban nincsenek itthon. Szigetváron vannak, ahova
                        üzleti ügyben kellett elutazniok.</p>
                    <p>Nagyot lélegzett, hogy ezt kimondta.</p>
                    <p>- Meg is mutatom. Ma kaptam az egyik úrtól képeslapot Szigetvárról.</p>
                    <p>Úgy mozdult, mintha a lámpát meg akarta volna gyújtani.</p>
                    <p>De azért mégsem gyújtotta meg. Nem akarta magát megvilágítani. Érezte, hogy
                        annyira fel van dúlva, hogy ezt az asszonyka villanyfény mellett
                        félreértené.</p>
                    <p>- Az istenért ne haragudj, drágaságom - pityergett az idegen nőcske, és
                        ráborult az Emma térdére, és keservesen sírni kezdett.</p>
                    <p>- Dehogy haragszom, de én özvegy vagyok, és magamnak kell magamat
                        megvédeni.</p>
                    <p>E pillanatban éles csengetés volt az ajtón.</p>
                    <p>Emma megdermedt, s a kicsi asszony őrülten ugrott fel és rohanni kezdett a
                        szobában. Az ablakok nyitva voltak a hőség miatt, mert ez a május egész
                        szokatlanul olyan forró volt, mint máskor a kánikula. Emma megrémült, hogy
                        kiveti magát az ablakon, s ezért utánarohant, elfogta és betuszkolta a
                        hálószobába. Ő maga pedig felkapta a köpenyét és a papucsát, és harcra
                        készen állott az ajtó elé, ha be mernének törni...</p>
                    <p>Julis jött:</p>
                    <p>- Nagysága kérem, nagysága...</p>
                    <p>Kinyitotta az ajtót s kinézett:</p>
                    <p>- Mi az?</p>
                    <p>- Nagysága kérem, a házfelügyelő úr...</p>
                    <p>- Mit akar?</p>
                    <p>- Beszélni akar a nagyságával. Azt mondja, nincs semmi baj.</p>
                    <p>- Egyedül van?</p>
                    <p>- Igen. Egészen egyedül.</p>
                    <p>Emma visszanézett a didergő kis madárra s látta, hogy az minden szót
                        hallott.</p>
                    <p>- Várjon nyugodtan, kedvesem, rögtön megnézem, mi van kint.</p>
                    <p>Az asszonyka felsikoltott:</p>
                    <p>- Ne nyissa ki neki az ajtót.</p>
                    <p>Emma a lányhoz:</p>
                    <p>- Kinyitottad az ajtót?</p>
                    <p>- Nem, csak az ablakot.</p>
                    <p>Emma:</p>
                    <p>- Maradjon nyugodtan. Nem lesz semmi baj.</p>
                    <p>A hangjában annyi megnyugtató volt, hogy az asszonyka megszűnt remegni.</p>
                    <p>Ő pedig kiment.</p>
                    <p>- Nagyságos asszony, tessék csak beengedni egy kicsit.</p>
                    <p>Emma kinyitotta az ajtót. A házmesternek joga van bejönni.</p>
                    <p>- Nagyságos asszony, a Csepreghyné nagyságos asszony már hazamehet.</p>
                    <p>A bajuszos házmester hunyorított, s hatalmas fogaival nevetett.</p>
                    <p>- Mi van?</p>
                    <p>- Nincs, kezit csókolom, semmi. Egy kis nézeteltérés, kezit csókolom, ahogy
                        az néha elő szokott fordulni a legjobb családokban is, kezit csókolom... -
                        kacsingatott és hunyorgatott - tessék csak hazaküldeni, már elment a
                        nagyságos doktor úr, nem is jön vissza, legalább azt a szót vettem ki, hogy
                        morogta, hogy: “ebbe a házba - azt mondja - csak a hóhért küldöm...” Így
                        mondta, kezit csókolom; hát fel volt egy kicsit bosszankodva... Azért is
                        jöttem fel, hogy a nagyságos asszony ne rontsa az éjszakáját. Aludni kell
                        éjszaka, kezit csókolom, nem ilyen veszedelmes családi üggyel
                        foglalkozni.</p>
                    <p>De olyan frissen és jókedvűen nevetgélt, és úgy tolta magát beljebb, mintha
                        neki viszont a legnagyobb boldogság lenne ilyen veszedelmes családi ügyekkel
                        foglalkozni.</p>
                    <p>- Nagyon köszönöm a szívességét - mondta Emma.</p>
                    <p>- Ó, kérem, meg vagyok én azért fizetve bőségesen... Nagyon előkelő, finom úr
                        volt a szombat esti uraság, aki a levelet küldte, és arra akarom kérni a
                        nagyságos asszonyt - most magunk közt vagyunk, bizalmasan, kezit csókolom, a
                        feleségem elől elloptam a pénzt, amit a nagyságos vagy méltóságos úr adott,
                        mert tetszik tudni, így kell az embernek gondoskodni magáról. Hogy éjfélig a
                        feleségem nyit ajtót, éjfél után, ha még jön valaki, akkor én... Hát hogy az
                        asszony mit kap, az avval nem számol be nekem, ezért én is óvatos vagyok...
                        de egy pengőt azért bevallottam... ő ennek is örült szegény.</p>
                    <p>- Hát maga olyan sokat kapott?</p>
                    <p>A házmester csavargatta a nagy sötét kezeit, gesztikulált vele, s csitította
                        a nagyságos asszonyt, hogy a cseléd valamiképp meg ne hallja.</p>
                    <p>- Nagyon finom úr, azt mondhatom... Hát csak azért jöttem be, ne tessék
                        haragudni érte.</p>
                    <p>Elment, Emma becsukta az ajtót, s besietett a vendégéhez. Annak megmondta,
                        hogy a férje elment a házból.</p>
                    <p>A kicsi asszony azonnal összeszedte magát, és szerény és szíves búcsúzkodás
                        után eltávozott a lakásból.</p>
                    <p>Emma lesújtva és szerencsétlenül állott meg a lakásában.</p>
                    <p>Úgy érezte, hogy ki van forgatva a családi szentélyből. Már az ő élete a
                        nyilvánosság elé került, és az ebek rágják szakadatlan.</p>
                    <p>De ki lehet a férfi, aki annyira bőkezű volt a házmesterhez? S annyira izgató
                        és titokzatos tud lenni az ő számára. Ff... A titokzatos két betű beleégett
                        a lelkébe.</p>
                    <p>Kábultan és sokáig feküdt, míg az álom jótékonyan be nem lepte agyát és
                        tagjait. Azt álmodta, hogy betört egy idegen helyiségbe, s aranyakat,
                        roppant sok arany ékszert és pénzt szedett ki valami megnyitott
                        páncélszekrényből, de a pénz nem magyar pénz volt, hanem idegen valuta, s ő
                        egy angol úrral volt, s annak a védelmére számított, s hallatlan
                        fogékonysággal beszélt vele angolul, amin már álmában is csodálkozott, mert
                        alig egynéhány angol leckét vett, még fiatalasszony korában, s azóta eszébe
                        sem jutott az angol nyelv... Most üldözni kezdték őket, és ő menekült, mint
                        betörő, és roppant puskalövések hallatszottak utána...</p>
                    <p>Felébredt. Már világos volt. Ahogy szemét felnyitotta, még hallotta a vekker
                        első kattantását, aztán megindult az óra csörömpölése... Fáradtan s
                        izgatottan nyújtotta ki a karját, hogy elhallgattassa.</p>
                    <p>A mindennapi zsarnokot. Már mindig magától ébredt fel abban a pillanatban,
                        mikor már meg kellett szólalnia az ébresztőórának. Mire egyet percent volna,
                        már eloltotta, hogy a kicsit fel ne zavarja. Ma ez az egy kattanás lehetett
                        a sortűz, amit az álom fantáziája megindított benne. De hol vette a
                        betörést, hogy ő betörőbandával fosztott ki egy páncélszekrényt...</p>
                    <p>Megsimította a homlokát, és az álom már el is múlt az emlékéből.</p>
                    <p>Csak a hivatalban tért magához sűrű kábulatából, ott is csak a reggeli posta
                        után, mikor egy kicsit szűnt a munka.</p>
                    <p>Úgy nézett körül, fáradtan és kihajszoltan, mintha azt kérdezné a
                        tekintetével, hogy hogy is került ide?</p>
                    <p>Jaj, a hivatalnok élete. Ha semmi egyéb nem volna, csak az az egy kötelesség,
                        hogy mindennap pontosan ugyanabban az órában és percben meg kell jelenni a
                        hivatalban, és soha semmi késedelem nem lehetséges, és itt kell maradni, míg
                        csak le nem járnak a lassú percek gyors rohanással. Hogy itt kell lennie,
                        mint az Állatkertben a fenevadnak, aki a szabadsághoz szokott és most egy
                        szűk ketrecben topogni és ordítani fájdalmában... De a hivatalnok még csak
                        nem is ordíthat. Körülnézett a nagy termen. Oly szelíden és finoman ülnek és
                        állnak a kollegák és kolleganők, mintha valami nagyúri szalonban volnának,
                        ahol illetlenség egy hangosabb szónak, egy kiszabadult kacagásnak
                        elhangzani... Nem azért vannak itt, hogy nevessenek, hanem azért, hogy
                        minden percüket a Vállalat javára értékesítsék, s állandóan ott van mindenki
                        felett a fölöttesek és alantasak ellenőrző és bíráló pillantása... Tehát a
                        legmagasabb körök úri tónusa uralkodik az egész teremben és valamennyi
                        hivatalban, a sok ezer teremben a városban és a sok-sok ezernyi ezer
                        hivatalnok felett...</p>
                    <p>Hogy lehetett ezeket valamennyit ilyen egyformára köszörülni, mert a
                        hivatalnok olyan, mint az egyenlő lapokra csiszolt gyémánt, mindannyiuknak
                        ugyanazt a sugárzást kell magából árasz­tania.</p>
                    <p>Mi teszi őket ily hasonlóvá és ilyen temperamentum nélküli, szelíd lényekké?
                        Méhkas ez, ahol van egy bebalzsamozottan élő méhkirályné a középen s
                        körülötte a herék és a dolgozók... De a méheknél a természet végezte el a
                        csírátlanítást, s tette ökrökké s munkagépekké az egyedeket: az ember
                        azonban még mindig megtartja saját emberi egyéniségét is, csak valami
                        hatalom, a társaságban uralkodó szellem irtja ki belőle az individuális
                        létet.</p>
                    <p>Mi az?... Itt mindenki boldog? a boldogtalanságnak ebben a falanszterében?...
                        A boldogság annyi, hogy jelen lehet ebben a finom, kulturált és egyenlő
                        tömegben, mint a szervezet tagja?... Vagy lehet elképzelni valami
                        megváltást?... Mit kellene hozni a hivatalnoki rend Krisztusának, hogy
                        felemelje az emberiség magaslatára magát az egyént?...</p>
                    <p>Fáradt szemmel nézte ezeket a nőket. Valamennyien sápadtak voltak, de
                        kötelező volt, hogy mindannyian kipirosítsák az arcukat egy kissé, nagyon
                        diszkréten, mintha nem is volnának kifestve: a rikító színektől isten
                        mentsen az arcon is, a ruházatban is. Kötelező uniformizáló­dás van itt
                        végrehajtva. Az áruházak itt is elvégzik munkájukat. Talán egy fokkal jobb
                        konfekciósboltok, mert a hivatalnokra végtelenül finom méretben van
                        megszabva, hogy hol és hogyan vásárolja öltözetét. Mindenesetre egy fokkal
                        drágábban, mint fizetése megengedné, s ezért a természetes szükségleteken
                        kell megvonni a pluszt...</p>
                    <p>Ki érheti el itt a boldogságot?... Ott volt a Fanny: ez nyilván boldog. A
                        vezérigazgatónak unokahúga, s így már igen korán bekerült a hivatalába. Itt
                        nagyon későn összeszerelmeskedett egy kollegájával, aki sovány fiatalember
                        volt, de végtelenül intelligens, és egymás mellett volt az asztaluk, csaknem
                        hét éven át, és csak ekkor ütött ki rajtuk a láz. Összeházasodtak a Rónával.
                        Erre a Róna mindjárt kivételes helyzetbe jutott. Kapott harmincezer pengő
                        hozományt, s azt belefektették egy kis villába a perifériákon, kis kerttel s
                        most végtelen távolságból kell bejárniok, három vagy négy átszállóval. Az út
                        maga háromnegyed óra, ha semmi zavar nem jön közbe. Most az asztaluk úgy van
                        állítva, háttal kell ülniök egymásnak, csak éppen annyi kedvezményt kaptak,
                        hogy pontosan egymás mögött ülnek, s akármikor megfordulhatnak, vagy ahogy a
                        drága Fanny szokta csinálni, előveszi kis tükrét, és abban nézi a háta
                        mögött ülő urát.</p>
                    <p>Mennyi kedvesség és édesség van ezekben a hivatali tilalomáthágásokban. De
                        erre is csak a kivételezetteknek van lehetőségük. S ők maguk is. Micsoda
                        élet az, hogy egész napjukat, napjaiknak szakadatlan folyamatát, a végtelen
                        futószalagot, ide kell bekapcsolniok a hivatal gépezetébe, és itt kell
                        tölteniök a percek, órák és napok örök sorozatát egy életen át, és nem lehet
                        nekik egy hétköznapon sem végigsétálni az Andrássy úton vagy a Váci utcában,
                        ahol a független gazdagok, a hivatalfőnökök, a méhkirályok családtagjai
                        sétálnak, és a legdrágább üzletekben vásárolják össze a legfinomabb és
                        legművészibb dolgokat. Nekik nincsenek családtagjaik, nem engedhetik meg
                        maguknak a gyermek örömét, mert egyrészt nem telik, másrészt nincs idejük
                        rá...</p>
                    <p>Emmának elfacsarodott a szíve: Évikére gondolt, aki most is egyedül van
                        otthon a Julis nevelése alatt... Vajon ma mit tanul a vici lányától, aki az
                        utcán a bácsiktól pénzt kér...</p>
                    <p>Könny futotta el a szemét. Nem jó ezen gondolkodni.</p>
                    <p>Vida úr állott meg előtte.</p>
                    <p>- Már régen figyelem, Emma. Semmi dolga, kedves?</p>
                    <p>Emma megdöbbenve pillantott fel. Ez még sohasem volt azelőtt, hogy őt így
                        leemmázza ez az ember, és hogy kedvesnek szólítsa egész fesztelenül.</p>
                    <p>Csaknem kiszakadt belőle valami tiltakozás, de az állására gondolt, s
                        erőltetett szívélyességre torzította arcát:</p>
                    <p>- Egy kis szünet állott be, igazgató úr.</p>
                    <p>- Akkor csukja le a kasszát és jöjjön át hozzám. Be akarom magát vonni a
                        magasabb üzleti tevékenységbe.</p>
                    <p>Ezzel már hátat is fordított, és ment be a rendkívül finoman politúrozott
                        ajtón a szobájába.</p>
                    <p>Emma megrémült. Mit akar ez? Mi az a magasabb üzleti tevékenység? Gépiesen s
                        felindultan lezárta a páncélszekrényt s a kézikasszákat s bement.</p>
                    <p>Vida az asztala mögött ült, és nagyon bele volt merülve valami iratokba.
                        Néhány másodpercig váratta őt, csak másodpercek lehettek, de neki úgy tűnt
                        fel, mintha órák volnának.</p>
                    <p>Az arca égett a szégyentől.</p>
                    <p>- Nézze, kedves - mondta aztán Vida, mintha csak folytatná a magánbeszédét. -
                        Arról van szó, hogy újabb fiókokat fogunk felállítani. Most az a kérdés,
                        hogy mit gondol, a városnak mely pontjai volnának alkalmasak?</p>
                    <p>Kiterítette Budapest térképét az asztal közepére.</p>
                    <p>Emmának megrándult a szemöldöke, fogott egy széket, odábbmozdította és
                        Vidával szemben leült.</p>
                    <p>S nézte a térképet, de nem látott belőle semmit, mert a térképet ő mindig
                        csak úgy nézte, hogy saját maga felé fordította, ahogy az iskolában
                        megszokja az ember, úgyhogy fönt van Észak, és lent van Dél. Most neki fönt
                        volt Dél és lent volt Észak. És így alig ismert rá Budapestre.</p>
                    <p>Vidán nem látszott, hogy észrevette volna a székdolgot.</p>
                    <p>Hozzáfogott igen gyorsan és szakszerűen elmondani, amit a kérdésről már ők,
                        bent a vezérigazgatói körökben megállapítottak.</p>
                    <p>Emma csak hallgatta. Nem volt semmi gondolata, s nem is tudott hozzáfűzni
                        semmi megjegyzést, csak hallgatott.</p>
                    <p>- A vezér elhatározta, hogy új teherautókat fog építtetni. Jégautókat.
                        Külföldön látott ilyene­ket, és nagyon megtetszett neki egyik-másik típus.
                        Drágák lesznek, de ha az üzlet beválik, akkor kitűnő lesz, mert a vidéki
                        szállításokat is a saját autóinkkal végezhetjük.</p>
                    <p>Elkezdett ábrándozni. Úgy látszott, hogy nem is a Vezér ötlete volt, hanem az
                        övé. Nagyon jól tudta úgy csoportosítani a dolgokat, hogy minden pillanatban
                        kijött az Én.</p>
                    <p>- No, Emmácska, ez lesz a premier! - kiáltott fel boldogan.</p>
                    <p>Emma ijedten azt érezte, hogy valami megnyomja a lábát.</p>
                    <p>Elkapta a cipőjét. Vida lépett rá a lábára az asztal alatt. Az asztala
                        ugyanis olyan volt, hogy a fiókok közt elöl nem volt semmi fal építve,
                        szabadon volt. Ha egy kicsit hátradőlt, könnyen elérhette a szemközt ülő
                        cipőjét.</p>
                    <p>Emma örült, hogy nem pirult el, és még jobban, hogy nem gyúlt indulatba. Vida
                        nevetgélt. Cigarettára gyújtott, s mikor már égett, eszébe jutott és Emmát
                        is megkínálta.</p>
                    <p>- Nem, köszönöm.</p>
                    <p>- Nem dohányzik?</p>
                    <p>- Nagyon ritkán.</p>
                    <p>- Kizárólag csak a büfékben? - mondta Vida, és erősen belenézett a
                        szemébe.</p>
                    <p>- Kérem - mondta Emma finoman.</p>
                    <p>Vida hangosan nevetett.</p>
                    <p>- Maga kis huncut... Ha eszembe jut, hogy öt évig be tudott csapni...</p>
                    <p>Emma most már elsápadt.</p>
                    <p>- No, nézze fiam, nem akarom én magát bántani... Sőt, nagyon boldog vagyok,
                        hogy maga is nő...</p>
                    <p>Előrehajlott az asztalon, s erősen fixírozta Emmát.</p>
                    <p>- Sőt bocsánatot kérek, kedves, hogy öt éven át elhanyagoltam... Ez a maga
                        részére a leg­nagyobb sértés, az én részemről pedig megbocsáthatatlan vakság
                        volt... Drága Emma... én két éjszakát álmatlanul töltöttem...
                        Becsületistenemre... És az a különös, hogy csak most jöttem rá, hogy én öt
                        év óta szerelmes vagyok magába... De a tudat alatt... Nem kellett semmi,
                        csak az, hogy valami felpattantsa a szememről a hályogot, a tűz azonnal
                        kitört...</p>
                    <p>Emma felállott:</p>
                    <p>- Azt mondta, hogy magasabb üzleti tevékenységről akar beszélni.</p>
                    <p>- Hát nem arról van szó?</p>
                    <p>S Vida nevetve felállott, és óvatosan az ajtó felé oldalgott.</p>
                    <p>Emma egy pillanattal tovább habozott, hogy elmenjen-e, vagy ne, úgyhogy
                        Vidának sikerült a manőver, és az ajtó és a nő közé játszotta magát.
                        Valamivel magasabb volt Emmánál, és kisportolt, szép barnára sült férfi, már
                        most a tavaszon.</p>
                    <p>- Mért nem jár a sportklubba?</p>
                    <p>- Nincs időm.</p>
                    <p>- Vagy másuvá jár?</p>
                    <p>- Nem járok sehova.</p>
                    <p>- Hát ez nem élet... Ez nem maradhat így... Egy ilyen párductestű nőnek
                        lehetetlen, hogy így elhanyagolja magát... Csak egyszer vagyunk fiatalok...
                        Engedje meg, hogy felajánljam szolgálataimat. Akar csütörtökön eljönni velem
                        a lóversenyre?</p>
                    <p>Emma elámult. Lóverseny?</p>
                    <p>- Nagyon jól tudja, hogy nekem egyetlen szabad napom sincs. Nélkülözhetetlen
                        vagyok.</p>
                    <p>- Na istenem, az úgyis bámulatos, hogy maga öt év alatt egy napig sem volt
                        beteg és egyetlen esetben sem kért kimenőt. Ma szerda, holnap lóversenynap.
                        Ebéd után kimegyünk.</p>
                    <p>- Nem értek a lovakhoz.</p>
                    <p>- Értek én... Olyan tippeket adok, Emma... A kezében van a szerencséje... Mit
                        gondol, én a fizetésemből élek?... Fenét... A fizetés alig elég a
                        legszükségesebb szükségletekre... Lóverseny, Emmácska: beavatom magát... Még
                        sosem játszott?</p>
                    <p>- Nem.</p>
                    <p>- Szűz kéz... Föltétlenül szerencsét hoz... Most már nem engedem meg, hogy
                        nálam nélkül menjen ki... A Királydíjra...</p>
                    <p>- Nem, köszönöm, Vida úr, nem érdekel.</p>
                    <p>- Mennyi a fizetése?</p>
                    <p>- Hol?</p>
                    <p>- Hol? Hát több helyen van?</p>
                    <p>- Ja?... Tudja Vida úr, kétszázharminchét pengőt kapok tisztán.</p>
                    <p>- Kétszázharminchét pengő... Itt a kezem: ha kijön velem holnap a versenyre,
                        ötszáz pengőt garantálok.</p>
                    <p>Emma undorodva fordult el.</p>
                    <p>- Köszönöm, nem kell.</p>
                    <p>- Emma, Emmácska. Ne öljön meg... Három nevet mondok magának: Ibikusz,
                        Bálkirálynő, Musset... Érti: Ibikusz, Bálkirálynő, Musset.</p>
                    <p>Emma oly rémülten, mintha betörők akarnák bevonni a szövetkezetükbe, befogta
                        a füleit, és kétségbeesve tiltakozott.</p>
                    <p>- Nem, nem. Nem akarom hallani. Nem megyek lóversenyre, és kérem, Vida úr,
                        hagyjon békén...</p>
                    <p>Vida nevetett is, bosszankodott is.</p>
                    <p>- Maga bolond - mondta -, elhajítja magától a szerencsét.</p>
                    <p>- Kérem, hagyjon engemet, én tisztességes, korrekt hivatalnoknő vagyok. Nem
                        akarok egye­bet, csak hogy a munkámat nyugodtan végezhessem.</p>
                    <p>Oly hangosan kiáltotta ezt, ami egészen hallatlan volt a Flóra történelmében.
                        Vida egész komolyan megijedt, hogy elmebaj tör ki rajta.</p>
                    <p>- Micsoda hang ez? - szólt keményen. - Tartózkodjék.</p>
                    <p>Otthagyta az ajtót, és visszament az asztalhoz. Égő cigarettáját beletörte a
                        hamutartóba.</p>
                    <p>- És ne inzultáljon - mondta még.</p>
                    <p>- Mehetek? - kérdezte Emma.</p>
                    <p>- Mehet...</p>
                    <p>Emma megfordult és kisietett.</p>
                    <p>Még ilyen inzultus nem érte soha életében. Ez volt az, amitől félt, mikor
                        legelőször hivatalba került s ez az, amiről az utolsó évek tapasztalatai
                        alapján már azt hitte, hogy soha nem fogja utolérni.</p>
                    <p>Most annyira zavart volt, hogy hirtelen nem is tudta, hogy kell felfognia a
                        dolgot.</p>
                    <p>A kasszánál már sokan várták. Hamar kinyitotta a páncélajtókat, s hozzáfogott
                        elintézni a dolgokat. De már azalatt is, míg a munka tartott, állandóan egy
                        nagyon kényelmetlen érzés volt benne. Azok a hivatalnokok és hivatalnoknők,
                        akik a közelében dolgoztak, folyton oda-odabámultak rá, s neki úgy tűnt fel,
                        hogy ezek át akarnak látni a falakon, és tudni akarják, hogy mi volt az,
                        amit még nem tapasztaltak, hogy a főpénztárosnő bent volt Vidánál.</p>
                    <p>Ettől már magától égett az arca, és remegtek a kezei, míg kipipálta a
                        számokat s kifizette a pénzeket.</p>
                    <p>Mélyen belehajolt a munkájába, s a legnagyobb igyekezettel azon volt, hogy
                        jól intézzen el mindent. De éppen ez volt a furcsa és szokatlan, mert ő nem
                        szokott úgy odaadóan dolgozni. Ő oly fölényes és biztos volt a dolgában,
                        hogy ujjhegyről dobta a legnehezebb feladatokat is. Bizonyos, hogy az arca
                        is ki van gyúlva. Mit gondolhatnak felőle, éppen a megbomlott állapota
                        miatt, a nők?... Még ebben az évben nem is vett észre semmit Vida körül, de
                        régebben s különösen az első években mindennapi volt, hogy kedvence volt ez
                        vagy az a lány. Volt mindig valaki, akit berendelt magának és diktált neki.
                        S az ilyen lány bizonyos idő múlva kimaradt a hivatalból... Némelyikről
                        aztán azt hallotta rebesgetni, hogy kirúgta Vida... Volt olyan is, akiről
                        azt mondták, lakást vett neki, s előfordult, hogy később is látták itt, vagy
                        ott, vele... Mi az, most ő is erre az útra került?...</p>
                    <p>Olyan mély sérelem volt a lelkében, hogy egyelőre nem is tudott tájékozódni.
                        Mit kellett volna tennie? Inzultálni? s ezzel örökre elvenni a kedvét
                        hasonló játékoktól?... Mi ez? Merészel neki ajánlatot tenni, hogy menjen
                        vele lóversenyre?...</p>
                    <p>Lóverseny, azt sem tudta, mi az. Lóverseny, még ez a szó nem is fordult elő
                        az életében.</p>
                    <p>Dél lett Az óraharang elütötte a tizenkettőt. Mindenki megállott a munkában.
                        Mint a kőműves leteszi a kanalat, ha a delet fújják, itt is mindenki
                        abbahagyta a munkát lehetőleg, ha fél szó volt hátra, akkor is.</p>
                    <p>A revizorok még tartották a becsületet, s amibe belefogtak, igyekeztek
                        befejezni, de csak az a hivatalnok dolgozott tovább, aki éppen a kezében
                        volt. Emma is becsukta az ablakot s magában maradt.</p>
                    <p>Eddig, ha így déli szünetet kezdett, oly magánosan érezte magát a körül
                        ablakos fülkében, mintha az erdőben lenne egyedül. Nem számított neki a
                        többi vadak jelenléte az üvegfalon túl.</p>
                </div>
               <div type="chapter">
                    <head>4</head>
                    <p>Kollár csütörtökön délelőtt úgy viselte magát a börtönirodában, mint egy
                        fenevad a ketrecben. Sápadt volt, mint minden rab, fehér, mint a kimosott
                        vászon.</p>
                    <p>Mellette Zabolai dolgozott, a detektív, aki most szintén rabkoszton élt.</p>
                    <p>- A fiút átvitték?</p>
                    <p>- Nem.</p>
                    <p>- Hát hol van?</p>
                    <p>- Egyelőre bent van a zárkájában. Kapott kétheti sötétet, azután majd
                        beteszik a műhelyekbe, valahová.</p>
                    <p>Kollár hallgatott.</p>
                    <p>Megszédült. Rácsapott a tehetetlenség érzése. Hiszen jól járt a fiú. Nem
                        vitték el. De az, hogy az ember itt ennyire tehetetlen, valósággal
                        megvadította.</p>
                    <p>Érezte, hogy mi ez, hogy a falak áthatolhatatlanok. Fogoly. Még soha nem
                        érezte ennyire eltörve a szárnyait. Annyi ő itt, mint a légy, ha belerepül
                        az üvegbe.</p>
                    <p>Az éjjel nem aludt. Egész éjszaka vergődött és álmatlanul fetrengett. Vilma
                        él. Kint él és virágzik. Nyitva áll, mint egy virág kehely. Az a bogár száll
                        rá, amelyik akar. És neki ezt tudni kell, s nem tehet ellene semmit.</p>
                    <p>Minden izma megfeszült, s úgy érezte, hogy szét tudná törni a vastag
                        kőfalakat, a körmével neki a meszelt falnak... Meg is próbálta.
                        Végigsimította az ujjai hegyét a hideg falon. Meg kellett éreznie, hogy a
                        fal, az fal. Csak húzogatta az ujjait rajta, simára csiszolta a bőrét... a
                        körmei alá ment a mész... akkor idegesen ököllel kicsit belevágott.</p>
                    <p>A detektív nevetett.</p>
                    <p>- Igen - mondta -, ez csak hús... az egész ember vízből és kocsonyából van
                        főzve... A fal meg fal. Kő és tégla... Az keményebb, mint a vér.</p>
                    <p>Kollár vérbe forgó szemmel villant rá.</p>
                    <p>- De van annál keményebb is.</p>
                    <p>- Mi?</p>
                    <p>- A kő nem magától mászott ide... azt az emberi akarat hordta fel... Az
                        akarat erősebb mindennél...</p>
                    <p>- Nincs akarat - mondta a detektív. - Csak marhaság van... Ha akarat volna,
                        akkor én nem lennék itt... Akkor én ott volnék, ma is a testületben... De az
                        ember rosszabb az állatnál... Ebben a falban meg lehet bízni, az emberben
                        nem lehet. Az ember nem tudja, hogy mi lakik benne. A fal tudja. Benne kő
                        van, vagy tégla, az mindig kő és tégla marad... de hogy az emberben mi van,
                        azt a fene se tudja... Csak elmondok magának egy dógot, abból meglátja, hogy
                        az ember semmire se jó... Hallgat?</p>
                    <p>- Mit csináljak? - morogta Kollár. - Itt vagyok. Hallgatok.</p>
                    <p>- Huszonnégyben, tél végén, becsenget a főfelügyelő úr. Bemegyek, megállok az
                        ajtóban, feszesen... Azt mondja: “Zabolai, magának útja lesz.” Igenis.
                        Hallgattam. “Most rögtön indul. Így ahogy van. Azonnal.” Igenis...</p>
                    <p>Hallgatott:</p>
                    <p>- Lássa, az ember odakint is rabságban van. Mindenkinek megvan a parancsa.
                        Feljebbvalója. Nincs is kőfal, mégis úgy rángatja a parancs az embert.
                        Igaz?...</p>
                    <p>Beszélni kezdett:</p>
                    <p>- Abba az időbe az adóhivatalokra jártak. Már vagy tizenhat adóhivatali
                        pénztárt feltörtek az Alföldön... Sohase lehetett még nyomot se találni...
                        Mutatja a táviratot a főfelügyelő úr: nézze. Nézem... Nyírbagoson az éjjel
                        betörtek... Hatvanmillió koronát elvittek.</p>
                    <p>Ez reggel volt, fél kilenckor. Mondja a főfelügyelő úr, kilenckor megy egy
                        gyors. Indulnom kell. Kérem. Parancs.</p>
                    <p>Kispesten laktam. Már nem volt idő hazamenni. Írtam egy pár sort a
                        feleségemnek, és megkértem egy kollégámat, hogy ő maga személyesen vigye ki.
                        Fiatal házas voltam, még nem is volt gyerek. Másnap szabadnapos lettem
                        volna, és el voltunk ígérkezve egy fiatal asztalosmesterhez vacsorára. Nem
                        baj: parancs, parancs.</p>
                    <p>Ketten mentünk egy kollégámmal. Nyíregyházán át kellett szállani, szóval
                        délután négy óra tájban érkeztünk meg.</p>
                    <p>Megyünk a jegyzőhöz; mondja, hogy már meg is van a tettes. A csendőrök
                        elfogták.</p>
                    <p>Hát, ha az embernek azt mondják, hogy megvan a tettes, egy detektív mindjárt
                        nevet. Ha az olyan egyszerű volna, hogy még aznap el lehessen fogni. No hol
                        a tettes?... Egy helybeli részeges lakatoslegény, Fetter Jani... Jó...
                        Gratulálok... Mi a nyom?...</p>
                    <p>A szekrény olyan kis Wertheim-szekrény volt, aminek az alja faláda... Az
                        egészet kivitték a házból a mezőre, ott fejszével, kalapáccsal és
                        harapófogóval, feszítővasakkal szétrombolták, nagyon csúnya munka volt, a
                        szegény szekrényt igen helybenhagyták, de én azt mondtam rá, hogy ezt mégis
                        hozzáértők csinálták...</p>
                    <p>Az irodában nem találtunk semmi nyomot, de kimentünk a mezőre, a tett
                        színhelyére és én ott leltem egy citromnak a héját. Néztem a
                        citromhéjdarabokat. Karikákra volt vágva, úgy ahogy a teába szokás tenni.
                        Csak a teát termoszból itta hozzá, a citromot héjából harapdálta, úgy ette
                        meg.</p>
                    <p>Szép szabályosan volt feldarabolva a citrom. Semmi idegesség nem volt.</p>
                    <p>Mondom: ezt úriember csinálta.</p>
                    <p>Magamhoz vettem a citromot, amit meg lehetett találni belőle. A két vége
                        megvolt, tehát az egészet megette, de a derekából hiányzott. Azt vagy
                        megette, vagy a zsebébe tette.</p>
                    <p>Mikor bejövünk a faluba, betérek a kocsmába, s a kocsmárost kérdem: adjon
                        csak citromot.</p>
                    <p>Azt mondja, nincs.</p>
                    <p>- Ugyan ne beszéljen. Mind megette a Fetter Jani?</p>
                    <p>Hogy az nem evett citromot.</p>
                    <p>- Nem szokott soha enni?</p>
                    <p>Nem. Nem is hallották, hagy valaki citromot egyen. Magába.</p>
                    <p>Mondom a jegyzőnek: a legényt el lehet bocsátani. Nem ő a tettes. A tettesek
                        szervezett társaság. Majd lesz gondunk rá. Nem kerülik el sorsukat.</p>
                    <p>A hajnali vonattal már vissza is indultunk, s másnap délben jelentkeztünk a
                        főfelügyelő úrnál.</p>
                    <p>Igazat adott, és én engedélyt kaptam, hogy megkezdjem a szabadnapomat.</p>
                    <p>Hazamegyek. A feleségem nincs otthon. A ház be van zárva. Kulcs nincs...
                        Kérdem a szomszédokat. Senki se látta, mikor ment el hazulról... Nálam
                        szokott kulcs lenni, de mikor elutaztam, betettem a fiókomba, minek vigyem
                        magammal. Most meg úgy siettem haza, hogy elfelejtkeztem róla.</p>
                    <p>Fene egye meg, mondom, kinyitom én ezt egy szeggel is. Kimegyek a sufniba,
                        kalapálok egy görbe szeget, visszajövök az ajtóra, beleillesztem, hát nem
                        megy be. Belekukucskálok az ajtóba, hát benne van a kulcs.</p>
                    <p>Szóval, valaki van a lakásban.</p>
                    <p>Zörgetem az ajtót. Csakugyan. Az asszony kinyitja az ajtót és csodálkozik,
                        hogy én vagyok.</p>
                    <p>- Nem hallottad, hogy itt járok?</p>
                    <p>- Nem.</p>
                    <p>Bemegyek, de az asszony nagyon gyanús volt nekem.</p>
                    <p>- Mit csináltál?</p>
                    <p>- Aludtam. Éccaka soká kell fenn lenni, hát most aludtam egy jót -
                        mondja.</p>
                    <p>Jól van. Nem szólok semmit. Leülök. Enni ad.</p>
                    <p>Mondom neki: ki cigarettázott itt?</p>
                    <p>Nevet: ki? hát te, tegnap.</p>
                    <p>Úgy tettem, mintha elhinném. Persze.</p>
                    <p>Ide a cigarettahamut nem szokták megenni az emberek Meg a csutkáját, a
                        szopókáját, valami mindig marad belőle... hozzáfogtam nyomozni... De a fene
                        egye meg, detektív felesége ügyel... Nem leltem semmi nyomot.</p>
                    <p>Mert kérem, egy dolgot tanuljon meg: nincs az a betörés, amit ki ne lehetne
                        nyomozni... Csak kettőt nem lehet:</p>
                    <p>Ha úriember a tettes, művelt, iskolavégzett ember, azt nem lehet
                        kinyomozni... És az asszonyi csalást még kevésbé lehet felderíteni.</p>
                    <p>Ezt a kettőt csak egy esetben: kizárólag csak ha tettenérés van.</p>
                    <p>Azon nem tudnak segíteni, ha rajtakapják őket véletlenül. Volt egy
                        betörőbanda, amelyik már tizennégy kasszafúrást csinált a fővárosban. Már
                        meg voltunk őrülve. A miniszternek, ha bejött a hivatalba, az volt az első
                        dolga, hogy telefonált a főkapitánynak, hogy megvannak-e már a gazemberek...
                        Nem tudtunk semmit se csinálni. Volt olyan kassza, ahol kétóránként
                        megnézték, hogy nincs-e valami? s kilesték, és a kétórai szünet elég volt
                        nekik, hogy megcsinálják... Különösen az állami pénztárakra pályáztak, a
                        végén már a rendőrség páncélszekrényét is felvágták...</p>
                    <p>Hogy fogtuk meg?... Hát úgy, hogy egyszer egy hajnalban egy úriember megy a
                        Király utcán, és dudolászva néz maga elé.</p>
                    <p>Egyszer csak a szeméhez kap, azt hitte megőrült. Egy bezárt üzlet rolója
                        alatt egy darab papír tolódik ki és elkezd mozogni.</p>
                    <p>Elébb azt hitte, a szeme káprázik. Vár, egy kis idő múlva a papír újra
                        mozog.</p>
                    <p>Nahát arra nekiindul, s fut, megkeresi a legelső rendőrt, és mondja neki,
                        hogy ebben meg ebben az üzletben valaki van.</p>
                    <p>A rendőr megy, segítséget hoznak. Körülveszik a boltot. Felcsengeti a
                        házmestert, s csakugyan megcsípték a betörőt az üzletben. A papírt azért
                        dugta ki, hogy figyelmeztesse a kollégáját, aki falazott, hogy már
                        kinyithatja a lakatot.</p>
                    <p>Hát én is úgy voltam evvel a bestiával: tíz esztendeig csalt, az orromnál
                        fogva vezetett, míg egyszer véletlenül rajtakaptam.</p>
                    <p>S milyen bután. Kávéházban voltunk, és a szeretőjének a zsebébe egy levelet
                        akart tenni, s az én kabátomba dugta. Benne volt, hogy mit akar, mikorra
                        rendeli magához.</p>
                    <p>Én véletlenül az öngyújtómat kerestem a kabátomban, és meglelem a levelet...
                        Elolvasom... Én nem vagyok Béla... Hát óvatosan átcsempésztem a levelet a
                        Béla zsebébe... Másnap aztán rajtakaptam őket...</p>
                    <p>Maga adta a kezembe magát.</p>
                    <p>Kollár halotthalvány lett.</p>
                    <p>- Mondja, tíz esztendeig nem tudta rajtakapni?</p>
                    <p>- Tíz teljes esztendeig.</p>
                    <p>- Most tanítson meg engemet... Én itt lakat alatt vagyok ugye?... Hát én hogy
                        tudjam rajtakapni a bestiát?</p>
                    <p>A detektív elgondolkodott:</p>
                    <p>- Tudja, hogy magának könnyebb, mint egy szabad embernek? Magára nem
                        vigyáz... Magától nem fél... Van itt most egy szabaduló rab... Az majd
                        kinyomoz mindent... Az igazságot aztán majd csak megizeni...</p>
                    <p>Kollár elmondott mindent, ami benne volt. A detektív nyugodtan hallgatta.</p>
                    <p>- Nem kell búsulni... Addig jár a kis korsó a kútra, míg el nem törik.</p>
                    <p>Tizenegy órakor jöttek Kollárért, hogy beszélni hívják.</p>
                    <p>Kékruhás fegyőr állott a háta megé, és bekísérték a beszélőterembe.</p>
                    <p>Ez egy elég tágas pincehelyiség, amelynek ablakai az imádott és vágyva
                        vágyott utcára nyílnak, fent a plafon alatt. Két öreg asztal van benne s
                        egyik oldalon deszkafülkék, mint a telefon­fülkék, vagy inkább a
                        gyóntatószékek. A súlyos eseteknél, ahol vigyázni kell, hogy a rab kezébe ne
                        csempészhessenek, vagy az a látogató kezébe ne dugjon valamit, ezekbe a
                        fülkékbe állítják a beszélőket s csak a falba vágott négyszögletes nyíláson
                        át láthatják egymást.</p>
                    <p>Kollár nem volt ilyen szigorú helyzetben. Ő szabadon ment a feleségéhez, aki
                        csinosan öltözve és ragyogó arccal várt rá.</p>
                    <p>- Hoztam neked egy kis ennivalót - mondta szomorúan -, de elvették. Nem
                        szabad behozni.</p>
                    <p>- Jól nézel ki, talán strandolsz! - szólt Kollár, s szédült.</p>
                    <p>- Dehogy. Otthon ülök egész nap és kézimunkázok. Abból élek, éjfélig dolgozom
                        és korán kelek, így valahogy csak megélek. Még azt is lehetne, ha
                        megengednék, hogy egy hétre kosztot fizessek neked, mert megmagyarázták,
                        hogy ha akarom, a kincstári kosztot át lehetne változtatni
                        magánkosztolásra.</p>
                    <p>Kollár gondolkodott, hogy elfogadja-e, mert nagyon szennyesnek gondolta a
                        pénz eredetét... De tegnap is rántott leves volt az ebéd és karalábéfőzelék
                        utána. Rettenetesen vágyott már egy jobb falatra...</p>
                    <p>- Gyere be vasárnap, addig kieszközlöm az engedélyt. Jelentsd be az igazgató
                        úrnak, ha innen mégy... Jó ember, meg fogja engedni.</p>
                    <p>Az asszony melegen nézett rá.</p>
                    <p>- Milyen fehér vagy - mondta.</p>
                    <p>- Fehér az ártatlanság színe - mondta Kollár. - Te piros vagy.</p>
                    <p>Vilma nevetett.</p>
                    <p>- Mit csinál a szomszédasszony? - kérdezte Kollár.</p>
                    <p>- Melyik?</p>
                    <p>- Az a szőke...</p>
                    <p>Majdnem azt mondta, hogy: “az a szőke bestia”.</p>
                    <p>- Nem érintkezünk. Szombaton a kislánya majdnem leesett az emeletről, én
                        kaptam el, és én mentettem meg. Akkor bejött hozzám megköszönni, de mikor én
                        hétfőn visszaadtam a vizitet, valósággal kidobott.</p>
                    <p>- Hát nem mentetek el együtt?</p>
                    <p>- Hova?</p>
                    <p>- A büfébe.</p>
                    <p>- Milyen büfébe?</p>
                    <p>Kollár hallgatott. A szeme elborult. Véres pára szállott rá.</p>
                    <p>- Ja igen - mondta az asszony -, te már hallottál róla?... Megnyílt az új
                        büfé csakugyan, és voltam is ott egy percre.</p>
                    <p>- Kivel?</p>
                    <p>- Vele. A szomszédasszonnyal, azért csodálatos, hogy másnap már úgy bánt
                        velem, mintha nem is ismerne.</p>
                    <p>Kollár erre még jobban elborult. Levonta az erkölcsi konzekvenciákat.
                        Biztosan a felesége a hibás... Tettenérés... Ezzel elárulta magát...
                        Bizonyosan elment a díjbirkózóval... Ezt nem bocsátotta meg neki a
                        szomszédasszony... Az úrinő... Lehunyta a szemét, mert a féltékenység vörös
                        ördöge lobogott belőle...</p>
                    <p>- Vilma.</p>
                    <p>- No mi azt</p>
                    <p>Kollárnak az egész teste lúdbőrözött. Ha most szájon vágná ezt a szép dögöt,
                        de úgy, hogy minden foga kihulljon...</p>
                    <p>A szuronyos őr megérezte, hogy a házasok közt valami félelmes harc
                        folyik.</p>
                    <p>- Csak annyit mondok - szólt Kollár fakón -, hogy nagyon vigyázz
                        magadra...</p>
                    <p>A hangja hörgött.</p>
                    <p>- Te csacsi - szólt nevetve, de idegesen az asszony. - Olyan szomorú az
                        életem... Annyit kell dolgozni... Minden rám maradt... A lakást nem tudtam
                        kifizetni elsején, hiszen tudod...</p>
                    <p>- Majd kifizeted.</p>
                    <p>- De miből?</p>
                    <p>- Kézimunkából... Jó kézimunkád van, ahogy látom... Jó zsíros kereset...</p>
                    <p>- Hm. Kereset... Jó vicc...</p>
                    <p>- Az. Az egész élet egy nagy vicc... Csak az egyik nevet rajta, a másik
                        sír...</p>
                    <p>- Majd nevetsz még te is, kedves.</p>
                    <p>- Igen, majd ha te sírsz.</p>
                    <p>Az őr intett, hogy végezzenek.</p>
                    <p>- Hát akkor hol mehetek az igazgató úrhoz? Azt akarom, hogy neked is legyen
                        egy kis hasznod a munkámból.</p>
                    <p>- Mutasd az ujjad.</p>
                    <p>Vilma elébe tartotta:</p>
                    <p>- Nézd meg, hogy tele van tűszúrással.</p>
                    <p>Kollár nézte, a szeme elkönnyesedett dühében. Nem látott ő azon egyetlen
                        tűszúrást sem.</p>
                    <p>- Nem bánom, csak táplálj. Hadd legyen belőlem itt díjbirkózó... Hogyha
                        egyszer hazamegyek, összetörhessem a csontotokat.</p>
                    <p>És fanyarul mosolygott.</p>
                    <p>Vilma egy kicsit megsápadt. Kollár valamit tudna?... Hogy lehet az, hogy
                        szombattól csütörtökig mindenről értesüljön? Ártatlanul nézett az ura
                        szemébe.</p>
                    <p>- Ne kínozd magad... Légy nyugodt, és azon gondolkodj, hogy hol hagytad a
                        nyugtákat.</p>
                    <p>Kollárnak ez eszébe sem jutott. Csakugyan ez az egyetlen mód rá, hogy
                        szabaduljon... Hirtelen már fel is villant valami a fejében.</p>
                    <p>A szeme fellángolt. Eszébe fog jutni...</p>
                    <p>- Jó, hogy szólsz...</p>
                    <p>- Isten áldjon, kedves... Csókollak, csókollak...</p>
                    <p>Kollár csak bólintott. A fejét lehajtotta, és az őr előtt elment. Az őr
                        utána.</p>
                    <p>Vilma még utánanézett. Olyan szomorú volt ez az ember, és olyan félelmes.
                        Borzasztó, még betörőt csinálnak itt belőle...</p>
                </div>
               <div type="chapter">
                    <head>5</head>
                    <p>Ma különösen nehéz napja volt Emmának, mert csütörtökön vannak a leszámolások
                        a kis tételekkel. Egész tizenegy óráig egy perc ideje sem volt megállani. De
                        ő szerette ezt a hajszát, jólesően csillapította mostani felzaklatott
                        lelkiállapotát. Úgy érezte, hogy ezt a munkát senki sem tudná ilyen
                        könnyedén és jól elvégezni. A maga részéről senkire sem bízná rá, s ez
                        megerősítette az önérzetét, s felvillant benne, hogy ő valóban pótolhatatlan
                        munkaerő a vállalatnál.</p>
                    <p>Vida is többet foglalkozott ezen a napon az emberekkel, mint máskor. Több
                        ízben megtörtént, hogy kikísért ügyfeleket a szobájából, s olyankor el
                        kellett mennie a főpénztár előtt. Nagyon kedves és egyszerű volt. Reggel már
                        szinte gyermekes közvetlenséggel hajlott meg Emma felé. Nem szólt, de Emma
                        érezte, hogy bűntudat van benne. Bizonyára igen szégyelli magát előtte.</p>
                    <p>Ez is fokozta az önbizalmát. S az sem utolsó dolog, hogy az este is megjött
                        az expressz levelezőlap a titkos Ff kettős betűvel. Egy nő mindig
                        megelégedést érez, ha a háttérben egy erős és figyelmes és korrekt férfi áll
                        őrt. Nem érzi magát annyira elhagyatva. Ki tudja, szükség esetén fel lehet
                        még használni valamire. Mindenesetre védelemre... Szegény Ff, nem is sejti,
                        hogy azóta milyen különös fordulatot vett az élete... Az éjjel végre jól is
                        aludt. A tegnapi nagy hecc úgy tűnt fel előtte, mint valami természeti
                        rendellenesség, ami csak egyszer volt és soha többet. Nem volt már
                        energiája, hogy szívére vegye.</p>
                    <p>Fél tizenkettőkor Vida megállott az ablaka előtt.</p>
                    <p>- Tisztul a levegő?</p>
                    <p>Ő elmosolyodott:</p>
                    <p>- Talán.</p>
                    <p>- A Vezér szeretne magával beszélni.</p>
                    <p>- Megyek.</p>
                    <p>Még rápillantott Vidára, nem ürügy-e, hogy becsalja a szobájába? De mért
                        használná ürügynek a Vezért?... Vidának valami erősen feltűnő nyakkendője
                        volt ma, ezt a nyakkendőt nézte, hogy ne kelljen a szemébe nézni.</p>
                    <p>Ő frissen vasalt fehér selyemblúzban volt, s ahogy tükörbe nézett, mielőtt
                        bement, örömmel látta, hogy ma nincs úgy elkínozva az arca, mint tegnap.
                        Megigazította szőke haját. Még most is sajnálta, hogy rövidre vágatta. Már
                        neki csak a nagy konty állana jól.</p>
                    <p>Mikor bement az igazgatói szobába, a Vezér ott állott az asztal mellett,
                        furcsa, keszeg, úri alakja félvállasan hajlott Vida felé, s lepillantott a
                        Vida előtt heverő iratokra. Olyan volt, mint egy nagybirtokos, aki a
                        jószágigazgatójának jelentését hallgatja, de halálosan unja a számokat.</p>
                    <p>Vida felnézett, ahogy ő belépett, és előzékenyen pillantott rá. A
                        tekintetében az volt, hogy azonnal, azonnal, ne vegye rossz néven, ha kicsit
                        várnia kell.</p>
                    <p>De nem is váratta, mert abban a percben már meg is szólalt:</p>
                    <p>- Itt van Emma - mondta -, jöjjön csak, kérem, és mondja el maga.</p>
                    <p>Emma hallgatott. Nem tudta, mit kell neki elmondania.</p>
                    <p>- Emmát be kell vonnunk az ilyen dolgokba - szólt Vida a Vezérnek -, senki
                        sem ismeri jobban Pestet, és kitűnő üzleti érzéke van.</p>
                    <p>Emma belepirult, fogalma sem volt, mit akarnak tőle.</p>
                    <p>Vida kiterítette a térképet, és rámutatott.</p>
                    <p>- Mondja csak el, kedves Emma, hol látná célszerűnek az új fiókokat
                        felállítani?</p>
                    <p>Emma megdöbbent. Ő ezen nem gondolkozott.</p>
                    <p>Csak vállat vont, és egész arcával jelezte, hogy sejtelme sincs róla. Nem
                        tartozik rá.</p>
                    <p>- Nem csinálta meg? - kérdezte Vida élesen.</p>
                    <p>- Mit?</p>
                    <p>- A prospektust.</p>
                    <p>- Én?</p>
                    <p>Most Vida hallgatott, mintha nem hinne a fülének.</p>
                    <p>A Vezér is rápillantott. Várta, mint az alkalmazottól várni szokás, hogy
                        okosabb legyen a vezetőknél.</p>
                    <p>- Kérem, én erre nem kaptam megbízást.</p>
                    <p>Vida nevetett, s kicsit legyintett, mintha azt mondta volna, hogy ez a
                        személyzet... ez teljesen hasznavehetetlen... De ezzel a mozdulattal
                        ellentétben oly vigasztalóan szólt rá, mint a tanító a gyermekre, aki
                        elfelejtette megcsinálni a házi dolgozatot, s ő most, a véletlenül jelen
                        levő szakfelügyelő előtt meg akarja védeni:</p>
                    <p>- No, nem baj, kedvesem, nem baj... Legközelebb napiparancsot fogok kiadni
                        mindenről... - és egészen vidáman és hangosan nevetett.</p>
                    <p>A Vezér nem értette, de úgy tűnt fel neki, hogy sejti a dolgot, és fixírozva
                        megnézte Emmát, aki majd elsüllyedt a föld alá. Érezte, hogy a Vezér utána
                        Vidára néz, s később megint rá, s azt mérlegeli magában, hogy mi van
                        közöttük...</p>
                    <p>Iszonyú zavarba jött. Az arca lángvörös lett, és nem tudta megvédeni
                        magát.</p>
                    <p>Ellenben Vida megint felnevetett, s azt mondta:</p>
                    <p>- Maga csacsi, ezért nem kell sírni... Nézd csak...</p>
                    <p>Kacározva felállott, hozzálépett, és megsimogatta az állát. Emma azt hitte,
                        most azonnal meghal.</p>
                    <p>Vida a Vezérhez fordult:</p>
                    <p>- Nem is hitte a gyermek, hogy ilyen fontos feladatot bíznak rá... A jó
                        Emma...</p>
                    <p>Emma nem türtőztethette tovább magát. Valami gorombaságot akart mondani, de
                        csak azt tette, hogy megfordult, és kiment. Az ajtóban még hallotta, hogy
                        Vida nevetve azt mondja:</p>
                    <p>- Nagyon édes teremtés. Ilyeneket el kell nézni neki... Én azt mondom, nem
                        érdemes csak a belterületen dolgozni...</p>
                    <p>Emma habozott még, mit tegyen. A tenyerét forró homlokára szorította, s nem
                        érezte eléggé felkészültnek magát arra, hogy harcba szálljon... Kinyitotta
                        az ajtót, s kiment, és szokatlanul erősen tette be, ami ebben a finom és
                        előkelő miliőben ajtóbevágásnak is volt nevezhető.</p>
                    <p>Ez a gazember már úgy mutatja be őt, mintha a szeretője volna. “Emma”, “édes
                        Emma”... “a jó Emma”... Hát ez lett őbelőle két nap alatt?</p>
                    <p>Csak simogatta a halántékát, és izzó szemeit maga elé meresztette. Egész
                        elkábult s azt sem tudta fiú-e vagy lány?</p>
                    <p>Ezt nem fogja tűrni. Most persze váratlanul érte a csapás. De csak még
                        egyszer találkozzon ezzel az undok Vidával, azonnal megmondja neki, hogy:
                        “Mit akar maga velem?”...</p>
                    <p>Elhallgatott, még a gondolataival is, mert a Vida ajtaja kinyílt, s kijött
                        rajta a Vezér és Vida, együtt.</p>
                    <p>A Vezér, úgy látszott, szükségesnek tartotta, hogy megmutassa magát az
                        irodában egyszer. Körülment s mindenki felett megállott, és nézte, hogy
                        dolgozik. Vida halkan beszélt neki, bizonyára az üzletre vonatkozó dolgokat.
                        A gépírók halálosan meg voltak rémülve, és úgy érezték, mintha az istennyila
                        kerülgetné őket. A kezek megdermedtek, a karok bottá váltak. Kivétel nélkül
                        mindenki radírozni kezdett, mert egyre-másra hibát csináltak.</p>
                    <p>Emmának e pillanatban semmi dolga nem volt, de ő is úgy tett, mintha most
                        kellene a legsúlyosabb munkát végeznie, s elővette a hosszú íveket, tele
                        számokkal és revideálta a már összeadott számoszlopokat, de csak a ceruzája
                        futott fel a sorokon, a szeme üvegesen meredt, s egyre azt mondogatta
                        magában: mit akar maga velem?... mit akar egyáltalán ez a gazember
                        énvelem?</p>
                    <p>A teremben negyvenhat asztal volt, nagyobb fele nő. Még a revizorok közt is
                        volt nő. A Vezér mindenkit megnézett, de nem szólott senkihez. A körút végén
                        megállott Vidával a pénztárablak előtt.</p>
                    <p>- Ezért nem szeretek az üzembe benézni - mondta unott és majdnem kappanszerű
                        éles hangján, s Emma minden szót hallott, oly fesztelenül állottak a
                        közelében. - Minek lássam ezt a... ezeket a... dolgokat... Itt olajcsepp,
                        ott radírozás, amott tele morzsával az iratok...</p>
                    <p>Vida békítve mondta:</p>
                    <p>- Azért kell, kérlek alássan Vezérem, kell, hogy koronként lássanak, mert itt
                        aztán nem könnyű dolog fegyelmet tartani.</p>
                    <p>Emma elpirult, célzásnak vette. Ez a gaz Vida miatta hozta be a Vezért, ővele
                        szemben kell fegyelmet tartani. Pedig nincs az a gályarabműhely, ahol
                        keményebb fegyelem lenne. Itt senki egy másodpercet el nem lophat. Itt a
                        főrevizor valósággal kiszedi a zsírt az emberekből...</p>
                    <p>A főrevizor, Davikovits, még ott állott a főnökök mögött három lépéssel.
                        Magas erős ember, vastag érzéki szája, remegő fülcimpái, borotvált, éhes
                        arca iszonyú rettegésben tartották a lányokat, mert garázdálkodott, ahogy
                        akart. Most, hogy hallotta a Vezér szavát, megvonaglott az arca, és Emma,
                        ahogy véletlenül ránézett, elszörnyedt: ez kiken fog most bosszút állani az
                        orrért, amit kapott.</p>
                    <p>A szolga, Kőnig, magas deres ember, kicsit már meghajlott hátú, valamikor
                        miniszteriális szolga volt, a pénztárhoz hozott lentről, az üzletből valami
                        számanyagot, most megállott feszesen, mint egy öreg huszár, s várta, míg a
                        magas uraságok a pénztártól tovább mennek.</p>
                    <p>- Nincsen ennél jobb anyag? - kérdezte a Vezér a főrevizorra nézve, s kurtára
                        nyírt bajszát úgy nyomogatta, mintha ragasztva volna, s le akarna válni.</p>
                    <p>Ennek az arca fellángolt:</p>
                    <p>- Anyag, méltóságos uram, az annyi van, lehet válogatni benne!</p>
                    <p>- Nahát... Hé... Hozza csak ki a kalapomat, kesztyűmet...</p>
                    <p>A szolga óriási lendülettel rohant be az igazgatóságba.</p>
                    <p>- Én lemondok a jövedelmemről - mondta a Vezér, s Vida intett a főrevizornak,
                        hogy távozzon, s az már el is tűnt -, hogy ezek a szegények megtarthassák a
                        havi száz és kétszáz pengőiket, s azt kell látnom, hogy csupa
                        slendriánság?...</p>
                    <p>A szolga már hozta is a kalapot, a finom politúrozott sétapálcát és a pár
                        kesztyűt, amit úgy fogott, hogy hogy is fogja meg, hogy meg ne
                        érintse...</p>
                    <p>A Vezér átvette, a szolga hátralépett, s levegővé vált.</p>
                    <p>Kezet nyújtott Vidának, aki fesztelenül fogta meg, mert itt ő volt az úr s
                        nem a Vezér. A jövedelmet is ő vette el a Vezértől...</p>
                    <p>- Délután a versenyen... - mondta neki, s kikísérte az ajtóig.</p>
                    <p>Emma még soha ennyire szívére nem vette a dolgokat. Most ölni tudott volna,
                        olyan ideges remegés és felháborodás volt benne.</p>
                    <p>Mikor Vida az ajtótól visszajött, megállott előtte, s félkönyökre hajlott és
                        beszólt:</p>
                    <p>- Veszett kedve van ma a Vezérnek... - s nevetett.</p>
                    <p>Emma csak állott, az ajkán volt a szó: Mit akar maga velem?... de nem
                        szólt.</p>
                    <p>Vida soká gyönyörködve nézett rá.</p>
                    <p>- Emma - mondta halkan s bizalmasan, ahogy a kutyának füttyent a vadász. -
                        Kijön délután?</p>
                    <p>Emma hallgatott, de közel volt a villámcsapás.</p>
                    <p>- No... Már ezt is elfelejtette?... De szórakozott?... Mindent elfelejt...
                        Semmit sem vesz komolyan...</p>
                    <p>És Emma kimondta:</p>
                    <p>- Mit akar maga velem?</p>
                    <p>De a hangja már mikor megszólalt, olyan volt, mintha üres hordóból jönne.
                        Idegen volt neki is, és erőtelen. Majdnem bocsánatkérésnek hangzott.</p>
                    <p>És Vida mégis megértette. Felfogta egész súlyában. És úgy tett, mintha
                        halálos sértést kapott volna.</p>
                    <p>Fölegyenesedett, valami dohányport vert le a kabátjáról, nem szólt, mintha
                        nem akarna hasonló illetlen lenni, hogy a rájuk néző szemek előtt
                        belebocsátkozzon valamibe...</p>
                    <p>Még végignézte Emmát, aki halálsápadtan állott, s megfordult, és könnyedén
                        bement a szobájába.</p>
                    <p>Emma leroskadt. Most nem tudta, mi történt és mi lesz ennek a
                        következménye.</p>
                    <p>Néhány pillanat múlva a szolga odalépett a pénztárhoz.</p>
                    <p>- Lentről küldik. A Lenke kisasszony - mondta.</p>
                    <p>Emma igyekezett megmozdulni, de nem volt ura az idegeinek.</p>
                    <p>A szolga jószívűen úgy tett, mintha semmit se vett volna észre.</p>
                    <p>- Nagyságos asszony - mondta csendes, dörmögő hangján -, az volt a szép idő,
                        mikor én, még régen a háború előtt a miniszterjomba vótam. Az úri világ
                        vót... Mikor Párizsba ment a kegyelmes úr, engem vitt el magával... Kaptam
                        egy olyan huszáruniformist, de ojat, kérem, nagyságos asszony... ojan fajn
                        posztóbul... Arambúl vót annak minden zsinórja, kérem... Az igen... a világ
                        vót...</p>
                    <p>Hallgatott:</p>
                    <p>- De most?... Most kérem?... Darócba vagyunk, most... Rabok vagyunk,
                        nagyságos asszony... iszen csak egy kis pénzt ne adnának, a fene
                        noszogattatná magát itt ezekkel...</p>
                    <p>Megijedt, gyakorlott füle csengőt hallott.</p>
                    <p>- A Vida - mondta. - Csenget a Vida...</p>
                    <p>Evvel elsietett.</p>
                    <p>Emma felvette az elébe tett papírokat, megnézte, és lassan, szórakozottan a
                        helyére tette, az egészet a baloldalra.</p>
                    <p>Az öreg Kőnig egy perc múlva kijött:</p>
                    <p>- Nagyságos asszony... nagyon szépen kéreti az igazgató úr, tessen
                        szíveskedni befáradni egy kicsint...</p>
                    <p>- Én?</p>
                    <p>- Egenis.</p>
                    <p>Emma lehunyta szemeit, megerősítette magát. Már nem bánta, akármi történik
                        is... Bezárta a páncélszekrényeket. Gyorsan átpillantott az asztalon, nem
                        maradt-e kinn valami fontos irat... Akkor összeszedte magát, és ment.</p>
                    <p>Bement a Vidához. Mintha a fenevadhoz ment volna be.</p>
                    <p>Vida, szokása szerint, irataiba mélyedve ült az asztalnál, és kegyetlenkedve,
                        hosszú ideig nem nézett fel.</p>
                    <p>Akkor végre felpillantott, s Emmát állva hagyva, így szólt:</p>
                    <p>- Kérem... Bocsásson meg, hogy bekérettem... De olyan dolog történt, amit nem
                        lehet egy pillanatig sem eltűrni, vagy az egész instrumentum felmondja a
                        szolgálatot... Ne szóljon bele, kérem, fel vagyok háborodva, engedje, hogy
                        kibeszéljem magam...</p>
                    <p>Úgy tett, mintha görcsös főfájása volna, végigsimította a homlokát, és
                        szenvedő hangon folytatta:</p>
                    <p>- Hogy ragadtathatta el magát annyira?... Mit jelent az, hogy én mit akarok
                        magával?... Mit akarhatok.</p>
                    <p>Kiegyenesedett és villámló szemmel nézett Emmára, mint egy megbántott
                        hivatalfőnök, akinek visszaéltek a jóságával.</p>
                    <p>- Vegye tudomásul, kérem, hogy semmi mást nem akarok, csak azt, hogy az üzlet
                        kifogás­talanul menjen... Pontos és megbízható munkaerőkre van szükségem...
                        Aki nem az... annak és azzal szemben le kell vonni a konzekvenciát...
                        Nagyságos asszony félre méltóztatott érteni, hogy a hosszú együttlét
                        folyamán egy kissé bizalmasabb hangot engedtem meg magamnak... Ha ez nem
                        tetszik, rendelkezésére áll, hogy a Davikovits keze alá bocsássam... azt,
                        aki nem paríroz...</p>
                    <p>Elhallgatott, és az ablakra nézett.</p>
                    <p>Emma olyan ütést érzett, mintha taglóval vágták volna fejbe. Nem hitte, hogy
                        ezt neki mondták.</p>
                    <p>- Már beszélhetek? - kérdezte rekedten.</p>
                    <p>- No halljuk.</p>
                    <p>Ez megint olyan durvaság volt, ez a “na halljuk”, hogy elállott a
                        lélegzete.</p>
                    <p>Így lehet beszélni a gépírólányokkal...</p>
                    <p>- Kérem igazgató úr... öt éve vagyok a vállalatnál... Soha a legcsekélyebb
                        kifogás sem volt ellenem, és nekem soha a legparányibb kifogásom nem volt
                        itt senki ellen...</p>
                    <p>- No lássa.</p>
                    <p>- De az utolsó három nap... - s nem bírta tovább, kitörtek a könnyei. - Három
                        nap óta úgy bánik velem, mint a kutyával...</p>
                    <p>Vida tágra nyílt szemmel nézett rá.</p>
                    <p>- Kérem, én ezt nem érdemlem. Én soha mást nem teszek, csak lelkiismeretesen
                        dolgozom. A véremet adom a cégért, az életemet áldozom fel...</p>
                    <p>Heves zokogás rázkódtatta meg. Nem bírt magához térni.</p>
                    <p>- Mi történt itt... Úgy bánik velem, mint a megunt szeretőjével.</p>
                    <p>S míg ezt mondta, annyira szégyellte magát, hogy ezt kimondta, a nyelvébe
                        harapott, hogy tovább ne beszéljen, és a sírás mindjobban elhatalmasodott
                        rajta.</p>
                    <p>Vida:</p>
                    <p>- Üljön le, kérem, üljön le, nagyságos asszony.</p>
                    <p>De ő nem akart leülni. Elfordította a fejét a fal felé, mert rettegett, hogy
                        a világosság a kezei között is megmutatja elkínzott arcát.</p>
                    <p>Mikor már sokáig sírt, Vida lassan felállott. Igen gyöngéden megérintette, és
                        leültette. S ő nem mert ellenszegülni.</p>
                    <p>- Szegény gyermek - mondta Vida. - No, ne sírjon, kedves...</p>
                    <p>Emma azt érezte csak: Vida megfogja a fejét, és megcsókolja a homlokát.</p>
                    <p>S hogy ő dermedten, megfagyva marad, ettől vérszemet kap, és átöleli őt,
                        ahogy ott ül a székben, és hevesen elkezdi csókolgatni, ahol éri, a fejét,
                        az arcát, s erővel ki akarja bontani a tenyereit, s a száját keresi.</p>
                    <p>- Megőrülök magáért Emma, meg vagyok teljesen bolondulva érted - lihegte.</p>
                    <p>Emma most újra a zsibbadtság ájulását érezte, s egyszerre küzdött benne a női
                        szemérem felháborodása és az alkalmazott állásáért való rettegése.</p>
                    <p>- Te drága, te drága, isten őrizz, hogy én fájdalmat okozzak neked.</p>
                    <p>- Hagyjon, hagyjon...</p>
                    <p>- Nem... Az életemet adnám érted, te angyali szépség.</p>
                    <p>- Jajh...</p>
                    <p>- Imádlak. Imádlak minden porcikámmal. Nem most, hanem már évek óta, de nem
                        tudtalak megközelíteni... Köztünk volt a hivatali távolság... Csak messziről
                        imádtam a szemedet, a szádat, a termetedet, az egész bűvös testedet.</p>
                    <p>- Jaj kérem, mit beszél.</p>
                    <p>- Szeretlek, szeretlek. A vérem meg van mérgezve. Nem élet az élet
                        nélküled...</p>
                    <p>Letérdelt előtte, az ölébe tette a fejét s várta, hogy megsimogassa az
                        asszony.</p>
                    <p>De ez úgy iszonyodott tőle, hogy kiegyenesedett, és annyira visszavonta
                        magát, amennyire csak tudta.</p>
                    <p>- Feleségül akarlak venni...</p>
                    <p>- Nem, nem, nem, hagyjon, hát meg akar ölni?!...</p>
                    <p>- Feleségül veszlek és pont.</p>
                    <p>- Őrült, hiszen magának van felesége.</p>
                    <p>- Nekem nincs. Az csak formaság. Mától kezdve nem megyek haza. Ha akarod,
                        azonnal felveszem a telefont, és kiutasítom a házból.</p>
                    <p>- Jézus Mária, maga... borzasztó...</p>
                    <p>- Szeretsz?</p>
                    <p>- Nem!... Hát hogy képzel ilyet?...</p>
                    <p>- Szeretsz!...</p>
                    <p>- Soha, soha... Maga a főnököm...</p>
                    <p>- Mást szeretsz?... Azt a csirkefogót, akivel a büfében voltál?</p>
                    <p>- Hagyjon engem békén.</p>
                    <p>- Szereted?</p>
                    <p>- Nem. Én senkit sem szeretek.</p>
                    <p>- Nem igaz... És ez a borzalom, hogy elkéstem... Nem is tudtam, mi van velem,
                        csak mikor azt olvastam, hogy te szőke démon jassz fickókkal cipelteted
                        magad... Á, mondtam, mintha csak az isten kacagott volna rajtam... hát
                        hiszen ez is megkapható!... Hogyisne?... Öt éve férfi nélkül él, az éjszakái
                        üresek... Kell neki... Vére van. És én marha, elszalasztom ezt a remek
                        falatot.</p>
                    <p>Emma felsikoltott. Még vele így soha senki nem beszélt. Nem hitte, hogy ez
                        valóság... Irtózat rázkódtatta... Olyan félelem volt benne, hogy ha ezt
                        túléli, az nem emberi.</p>
                    <p>Maga Vida is észrevette, hogy túllőtt a célon. Ami jó egy gépírólánynak, az
                        nem jó a főpénztárosnőnek. Rájött, hogy ez a nő ma is falusi, és nincs
                        hozzászokva a modern szabad stílushoz. Ez külön egy kis dühöt okozott neki,
                        mert már unta a nőkkel szemben a régi taktikát, hogy állandóan a
                        piedesztálon álló magasságba nézzen fel rájuk, és megalázza magát előttük, s
                        fárassza magát a rendszeres és taktikázó ostrommal. Elég ezt otthon
                        gyakorolni a feleségénél... A házon kívül az volt a tempója, hogy kiindult
                        diákkorának frázisaiból, de hamarosan túltette magát a rajongó és epedező
                        szerelmes modorán, s akkor direkt cinikus és lenéző hangon szeretett
                        fényeskedni előttük. Szédítette őket.</p>
                    <p>Most itt van előtte ez a sikoltozó nő. Egy pillanatig meglepetve nézte. A
                        nőnek abszolút modern formája volt. Vékony, elég magas, hallatlanul
                        intelligens arc, finom profil, remek, érzéki száj... hosszú nyaka még
                        friss... a kezei vékonyak, és körmei fehérek, mint az elefánt­csont... s a
                        lábai csodaszépek. Csak persze az öltözködése kicsit konzervatív,
                        hivatalnoknői... és ez árulja el az avas, régi szabású ízlést... De mit
                        lehetne belőle öltöztetni... ha hagyná magát... Fejedelmi nő, kár volt ezt
                        az öt évet elszalasztani...</p>
                    <p>Persze, ezt is unja már. Nem szeret hosszú időt tölteni egy ilyen neveléssel.
                        Elve, hogy “minden nőt meg lehet kapni, csak időbe és pénzbe kerül”. De már
                        vénül ő maga is, és lusta... Ezért is erőszakos, örül, hogy magát rajtakapta
                        egy-egy ilyen dühös felgerjedésen. Ebben ifjú vérének bizonyságát látja.</p>
                    <p>Míg a szeme úgy legelt a nőn, mint a reflektor a megvizsgálandó terepen,
                        felcsengett a déli csengetés. Tizenkét óra volt s most ebédszünet, egy
                        óra.</p>
                    <p>- Pihenje ki magát, drága Emma - mondta a tőle telhető legnagyobb
                        gyöngédséggel... - Ott a toalett...</p>
                    <p>Emma tudta, hogy Vidának olyan toalettasztala van, mint egy színésznőnek, de
                        ő csakugyan nem tartozott a gépírólányok közé, akik boldogan estek neki, ha
                        alkalom volt rá, a Vida holmijára. Ő undorodást érzett ezzel szemben is, és
                        csak kis kendőcskéjével törülgette a szemét és az arcát. A sírás lassan
                        lecsökkent benne, hogy az újabb inzultusok elmaradtak, s még valami olyan
                        gondolat is felszárította a könnyeket, hogy mért mutatja magát ennyire
                        naivnak és érzékenynek ez előtt a disznó előtt. Megtiszteli vele, hogy ilyen
                        komolyan veszi. Utóvégre ő pesti nő, mit csinál ilyen kázust egy
                        aszfaltbetyár szemtelenkedéséből. El kell az ilyet hárítani, és
                        hidegen...</p>
                    <p>Mélyet sóhajtott és elmosolyodott. Áthidalta a helyzetet. Ez a soha el nem
                        képzelt durva támadás fölemelte és önmagának urává tette.</p>
                    <p>- Köszönöm - mondta fagyosan és tovább dolgozott a kis kendővel. Nem volt
                        nála természetesen a saját táskája, amiben púder és rúzs van, mert azonnal
                        rendbe szedte volna arcát, így belső kozmetikai szerekkel élt: fölénnyel és
                        gúnnyal szépítette magát.</p>
                    <p>Vida járkált a szobában. Benne is valami elváltozás történt. Kissé elszaladt.
                        Nem akart ilyen romantikus jelenetet, ezt a nő jelleme hozta ki belőle. Nem
                        jelenetet akart, hanem valóban felforgatta az egész érzékiségét a nő finom
                        lénye és az a felháborodás, hogy öt éven át úgy tudott ez mellette maradni,
                        mint egy Venus-szobor, ami márványból van, és nem okoz erotikus
                        gondolatot.</p>
                    <p>- Már lecsillapodott, kedves?</p>
                    <p>- Oh igen.</p>
                    <p>- Kedves.</p>
                    <p>Emma még hangot sem adott rá, ahogy nők ilyenkor egy kis h-val jelezni tudják
                        véleményü­ket. Olyan nyugodt volt már, mint egy darab kő.</p>
                    <p>De Vida dürgicsélni kezdett.</p>
                    <p>- Kedves, kedves... Jaj, maga édes kedves... Tudja, maga mit csinált
                        belőlem?... Szerelmes diákot... Ilyen tiszta és nemes érzés nem volt bennem
                        diákkorom óta...</p>
                    <p>Kis idő múlva:</p>
                    <p>- Most mit fog csinálni?</p>
                    <p>Emma elmosolyodott:</p>
                    <p>- Nem is képzeli mit... Meg fogom enni ebédre a sajtot és kenyeret, amit
                        magammal hoztam.</p>
                    <p>Vida meghökkenve nézett rá. Ez már egy egészen más nő volt, mint aki az imént
                        még könnyekben úszott.</p>
                    <p>- Jöjjön velem ebédelni.</p>
                    <p>- Hova, a Jobb mint otthon-büfébe?</p>
                    <p>Vida hallatlanul felkacagott.</p>
                    <p>- De hiszen maga egy nagyszerű nő. Race nő... És hogy becsapott engem...</p>
                    <p>Emma egy pillantást vetett rá, de még annyira nem volt felszabadulva a
                        rémségek alól, hogy ezt az embert látni tudja. Felállott, és szokott
                        mozdulatával a hajához nyúlt. Mintha most szedné össze magát.</p>
                    <p>- Mondja, kérem... Mért fenyegetett meg az előbb engem evvel a... evvel a
                        Davikovitssal?</p>
                    <p>Vida:</p>
                    <p>- Ez csak olyan üres fenyegetés volt. Képzelheti.</p>
                    <p>- Azt remélem is... Csak nem gondolja, hogy egy főpénztárosnőt, aki három éve
                        az üzletnek minden dolgát számszerűen ismeri, csak úgy ki lehet nyomni a
                        pozíciójából...</p>
                    <p>- No persze.</p>
                    <p>- H... Nagyon lebecsül engem...</p>
                    <p>- Ellenkezőleg, rendkívül nagyra tartom, Emma.</p>
                    <p>- Azt remélem is.</p>
                    <p>- És ebben nem is fog csalódni.</p>
                    <p>- Nem is akarok... Szép dolgokat csinált velem... Befeketített a Vezér
                        előtt...</p>
                    <p>- Ellenkezőleg.</p>
                    <p>- Hogy?... Felhívta rám a figyelmét?!... Jól nézek ki.</p>
                    <p>Vida nevetett. Úgy megkönnyebbült. Hát ez egészen más. Így lehet a nővel
                        beszélni... Még a végén eljön vele a lóversenyre.</p>
                    <p>Emma most már tudta nézni is. Hideg kék szemeivel végignézte Vidát. Úgy
                        állottak szemben, mint két tőrvívó... Ő valamikor tanult, lány korában
                        vívni... Nem soká, egy szezont végigverekedett a vívóteremben a Petőfi
                        Sándor utcában, hátul az udvarban... De akkor férjhez ment, és a házassággal
                        nem fért össze a sport... Egyáltalán az asszonyi sors nagyon letörte...</p>
                    <p>Most oly gúnyosan biggyesztette ajkát s vonta el, mintha a helyzet az volna,
                        hogy egy asszóból győzelmesen került volna ki, s most újat kell kezdeni, de
                        már nem fél, ismeri az ellenfél technikáját.</p>
                    <p>- Annál okosabb vagyok - mondta meglehetősen sokára Vida.</p>
                    <p>Már ő el is felejtette, mire vágott vissza.</p>
                    <p>- Persze - szólt aztán.</p>
                    <p>- Nem akar leülni?</p>
                    <p>- De igen... Mégis ilyen feldúltan nem mehetek ki... Adjon egy
                        cigarettát.</p>
                    <p>Leült, és Vida egész fiús készséggel látta el cigarettával és tűzzel.</p>
                    <p>Ott maradt mellette, egészen közel.</p>
                    <p>- No, üljön le maga is.</p>
                    <p>Vida nevetett, s bement az asztal mögé és leült. Két karját lefektette az
                        asztal lapjára és kíváncsian várta.</p>
                    <p>- Nem értettem, mi az? mit akarnak maguk?... Evvel az üzletkibővítéssel?</p>
                    <p>- A Vezér... - mondta Vida, s ő is rágyújtott - a fejébe vette, hogy újonnan
                        rendezi be az egész vállalatot...</p>
                    <p>- Csak beszéljen.</p>
                    <p>- Úgy látom, magának ez nincs ínyére.</p>
                    <p>- Micsoda?</p>
                    <p>- A vállalat bővítése.</p>
                    <p>- No jó, én nem tudom, mi a tervük... Én csak annyit látok a pénztárforgalmon
                        keresztül, hogy az egész üzlet bedöglött.</p>
                    <p>És most különös élesen villant az eszébe, amit Fess Feri mondott a Flóráról.
                        Akkor nem is figyelt rá, de most igen szerette volna, ha minden szót újra
                        hallana... Különös, hogy Fess Ferinek véleménye volt a Flóráról... Vajon
                        közelebbről tud valamit róla, vagy csak az általános érdeklődés folytán
                        tudott erről is fájdalmas igazságokat mondani, ahogy mindenről meglepő
                        dolgokat mondott, amihez csak hozzászólott...</p>
                    <p>Vida hozzáfogott megmagyarázni az üzem kibővítésének egész historikumát.</p>
                    <p>A Flóra egy hatalmas állami szubvención alapult. Ezt a Vezér hozta, aki ennek
                        a kedvéért lemondott a képviselői mandátumáról, de mivel a fivére miniszter
                        volt, az állam azóta is rendelkezésre állott, s most, hogy megint ott
                        tartottak, hogy minden kötél szakad, újra ki kellett eszelni egy bonyolult
                        és nagyarányú plánumot... hogy új pénzhez jussanak.</p>
                    <p>Vida persze nem erről beszélt, de Emma már hidegen nézte a dolgot és
                        tisztában volt ezzel.</p>
                    <p>Az új terv a nagy jégautókkal volt kombinálva, illetőleg arra volt építve. A
                        Vezér külföldi útisegélyt kapott e célból. Emma bámulva látta, hogy be
                        akarják az egész országot kapcsolni, olyanformán, hogy amint a rózsa- és
                        virágtermelőket már régebben beszervezték, most valamennyi eladó
                        virágkereskedést a kezükbe akarják kapni.</p>
                    <p>- És maga mit szól hozzá?</p>
                    <p>Emma füstgomolyokat bocsátott ki szép ajkai közül:</p>
                    <p>- Rossz cikk... Nem szükségleti cikk... Virág nélkül meg lehet élni...</p>
                    <p>Most eszébe jutott, Fess Feri hogy mondta:</p>
                    <p>- Igaz, a magyar ember mindig megmarad gavallérnak és könnyelműnek... Ha a
                        tételeket nézem, ugyanannyi eladás van ma is, mint három év előtt... Csak a
                        pénzösszegek változtak. Ha tavaly egy fiatal férj, vőlegény, az esküvőjére
                        nyolcvanpengős csokrot rendelt, az idén az öccse már megelégszik egy
                        negyvenpengőssel. Egy nagy üzletben tavaly a napi lózung volt háromszáz
                        pengő, ma az nem több, mint százhatvan... Vidéken még rosszabb... A vidék ma
                        már nem bolt... Látom a megrendelésekből... És a pénzek is egyre nehezebben
                        folynak be... Ha nem volna ez a szerencsés helyzet, hogy a külföldi
                        számlákat a mi cikkünknél tetszés szerint lehet kifizetni, sőt engedélyt
                        kell kérni a devizák lefizetésére... és fél évig is nálunk áll a pénz...
                        akkor igazán nagy nehézségekkel küzdenénk...</p>
                    <p>- De Emma, hiszen maga üzleti zseni.</p>
                    <p>- Hát ez itt igazán nem vicc - mondta Emma. - Maguk egészen fej nélkül
                        gondolkoznak... De nem tudom, mire alapítják a számításukat a vidéki eladás
                        dolgában... A termelőkkel meg lehetett csinálni, hogy csendőröket állítottak
                        a hátuk mögé és be kellett szerződniök... és nem adhatnak el senki másnak,
                        tehát a piacon maguk szabják meg az árakat... s ez nem elég: ha az üzlet
                        rosszul megy, a termelők mint részvénytársasági tagok annyit vesztenek,
                        amennyit jólesik, és minden szál virág után be kell fizetniök, ahelyett,
                        hogy minden szálért kapnának valamit... Hát ezt nem lehet az üzletekkel
                        megcsinálni, mert ha a kereskedő nem leli meg a számítását, nem tarthatja
                        fenn a boltot... A bolt nem olyan, mint a termelés... A termelő sajnálja
                        kivágni a húsz- és harmincholdas rózsakertjeit, mert azt mondja, még így is
                        többet tud a földből kivenni, mintha búzát vet bele... De a bolt, kedvesem,
                        az más. Ha nem megy a virág, a boltos túrót és tejfelt fog árulni.</p>
                    <p>- Akkor mit csináljunk?</p>
                    <p>- Ja, kedvesem, azt én nem tudom... És az maguknak teljesen közömbös is...
                        Maguk nem az üzletet akarják növelni, hanem a szubvenciót, s csakugyan itt
                        más megoldás nincs is...</p>
                    <p>Vida nem nevetett. Ő nagyon jól tudta, hogy ez így van, sőt ő még többet is
                        tudott. Ő azt is tudta, hogy a mostani pénzügyminiszter stornírozni akarja
                        ezeket az állami protekció alatt álló üzemeket. Éppen azért nem is
                        foglalkozott a tervezéssel, mert reménytelennek látta... A Vezér álmodik...
                        Elmúltak a jó idők, és az egész Flóra a csőd és megszűnés előtt áll... De
                        hogy ez ennyire tisztában van az alkalmazottak előtt is, azt nem
                        képzelte.</p>
                    <p>- Milyen okos voltam én - mondta -, hogy az az ideám jött, hogy magát be kell
                        vonni a magasabb üzleti tervezésekbe is.</p>
                    <p>Emma elvonta a száját, s letörte a cigarettát a hamutartóba. Ahogy ez az
                        okosság miatt jött, ez az idea!</p>
                    <p>Már ő azon gondolkodott, hogy kiket is kell megtalálni, és merre kell
                        orientálódnia, hogy egy új állást szerezzen magának... Ez nagyon sóher, ez a
                        bolt... Nem hagyhatja magát kiforgatni, és nem eshet a földre a gyermekével
                        és az egész életével...</p>
                    <p>Felállott.</p>
                    <p>- Hova megy?</p>
                    <p>- Én nem tölthetem itt az egész ebédidőmet. Nekem egy órakor megkezdődik a
                        munkám, és addig egy kicsit ki is kell pihenni magamat.</p>
                    <p>Vida:</p>
                    <p>- Hát csak menjen, maga üzleti zseni... De remélem, most már nem fog
                        megijedni, ha behívatom.</p>
                    <p>- Nem vagyok ijedős... - mondta Emma, aki rendkívül csodálkozott saját
                        magán.</p>
                    <p>Igen, azelőtt ez volt az ő rendes fellépése... Azazhogy nem... Különös
                        gátlása volt mindig, ha a főnökeivel beszélt: mindig fizetett alkalmazottnak
                        érezte magát. Emiatt sohasem mert ennyire hidegen és támadóan beszélni az
                        üzletről... De nem is volt ez a tiszta felfogása a dolgokról: ezt ott kapta,
                        Fess Feritől, mikor az csakúgy odavetve néhány megjegyzést tett az ő
                        vállalatukról.</p>
                    <p>- Mehetek, főnök úr?</p>
                    <p>- Kedves Emma, ne szégyenítsen meg. Én nem vagyok főnök, és maga nem
                        alárendelt... Mikor a hajó süllyedni kezd, az emberek a hajón új
                        viszonylatba kerülnek egymással... Akkor már az számít, hogy ki mennyire
                        veszti el a józan eszét... Aki hideg tud maradni, és segíteni tud magán, az
                        kerül magasabb rangba...</p>
                    <p>- Hát annyira talán még nem vagyunk - mondta Emma nyugodtan. - Még a hajó nem
                        süllyed. Léket kapott eleget, és maguk ahelyett, hogy ezeket tömnék be,
                        nagyobbítani akarják a hajórakományt, a terheket, hogy még biztosabban
                        süllyedjen el.</p>
                    <p>Vida kitátotta a száját. Úgy nézett Emmára, mint egy vészmadárra.</p>
                    <p>- Erről még beszélünk... De engedje meg, hogy még valamit mondjak.</p>
                    <p>Előrejött az asztaltól, és egészen az Emma testéhez súrlódott:</p>
                    <p>- Emma... Nem is képzeli, milyen óriási utat tett meg itt néhány perc
                        alatt... Eddig csak a véremet korbácsolta fel, de most egyszerűen
                        meggyőződtem arról, hogy maga valóban az én élettársamnak született... Az én
                        feleségem egy liba... Avval az örökös fényűzéssel, a szórako­zás
                        keresésével, avval, hogy sejtelme sincs arról, hogy én milyen szörnyű, de
                        szörnyű agy­munkát és idegmunkát végzek, hogy az igényeit kielégítsem...</p>
                    <p>Emma szigorúan vonta össze a szemöldökét, és a szőkék hidegségével:</p>
                    <p>- Ne bántsa azt a szegény asszonyt... Egy feleség olyan, amilyennek az ura
                        neveli.</p>
                    <p>- Vagy egy férj olyan, amit a felesége csinál belőle.</p>
                    <p>Emma elkomorodott. Eszébe jutott az ura öngyilkossága. Ez azt jelentené, hogy
                        ő az oka?... Ezt nem fogadja el.</p>
                    <p>- Ez meddő vita, kérem.</p>
                    <p>Ezzel biccentett, megfordult, és elment.</p>
                    <p>Vida egy lépést tett utána, s nagyon szeretett volna olyan bátor lenni, hogy
                        átölelje hátulról, a fejét az arcához vonja, és azt mondja neki:</p>
                    <p>- Nem eresztelek el. Megtaláltuk egymást.</p>
                    <p>De már nagyon messze volt attól, hogy csak úgy meg merje ölelni és szerelmes
                        szókat suttogni a fülébe. Úgy érezte, hogy e pillanatban csakugyan az egész
                        lényét fejezné ki evvel a vallo­mással, deEmma félelmesen megnőtt a
                        szemében, s látta, hogy munkát kell kifejtenie, hogy ő is arra a magasságra
                        emelkedjék.</p>
                    <p>Szomorú vágyakozással nézett hát a szép teremtés után, és az adósságaira
                        gondolt.</p>
                    <p>Mikor Emma az ajtót nyitotta, csinált vidámsággal utána szólt:</p>
                    <p>- Hát nem jön a lóversenyre?</p>
                    <p>Emma visszanézett, s nevetett:</p>
                    <p>- Ahogy mondja.</p>
                    <p>Ezzel elment, s betette az ajtót maga után.</p>
                    <p>Vida megcsóválta a fejét, s azt mormogta:</p>
                    <p>- Pesti bestia.</p>
                    <p>Emma megkönnyebbülve és mégis kavargó és nehéz lélekkel ment be fényes
                        fülkéjébe.</p>
                    <p>Mint egy kanári - mondta magában, és ahogy szokta, elővette
                        élelmiszercsomagját, amit a Julis készített el neki. Abban csakugyan nem
                        volt semmi más, csak sajt és kenyér.</p>
                    <p>Hozzáfogott csipegetni, s meg volt lepve, hogy kitűnő étvágya van.</p>
                    <p>Vida felől nyugodt volt. Az nem fog erre elmenni, mert a saját ajtaján is
                        kimehetett a lépcsőházba.</p>
                    <p>De ahogy evett, inkább azt vette észre, hogy a teremben levők mindnyájan őt
                        nézik.</p>
                    <p>Kőnig is megjelent, és friss pohár vizet hozott, ez egyszer kérés nélkül.</p>
                    <p>- Tessék parancsolni, naccsága - mondta.</p>
                    <p>- Köszönöm, nagyon köszönöm, kedves Kőnig.</p>
                    <p>- Hallotta a naccsága, mi történt?</p>
                    <p>- Mi?</p>
                    <p>- Az elébb, mikor lementem, nagy csődület van a Széchenyi utcán. Odamegyek,
                        hát tömve az utca mindenféle emberekkel. Egy autós bandita járt.</p>
                    <p>- Micsoda?</p>
                    <p>- Kérem, egy banki pénzbeszedőt kergetett az autó, és mikor az kijött a
                        bankból, egy fickó leugrott és kikapta a táskát a kezéből, be az autóba és
                        usgyé... Neki az Országház térnek és el... De visszalövöldöztek a
                        gazemberek, lőttek vagy hatot, és a szegény pénzbeszedő is két golót
                        kapott.</p>
                    <p>- Rettenetes.</p>
                    <p>- Nem tudja senki, mi volt, csak a nagy lövöldözés vót... És tetszik tudni,
                        mi a jó?... A marhák akkor fogták el a táskát, mikor már üres volt. Ha akkor
                        csípik el, mikor vitte a szegény ember, akkor mén százhetvenötezer pengő
                        volt benne, de az bevitte a pénzt, és akkor kapták ki a kezéből, mikor
                        kijött... Akkor meg már semmi se volt benne...</p>
                    <p>Emma borzongva hallgatta a dolgot. Ha ilyen nagy pénzt küldött be a bankba,
                        akkor nem szolgával küldte, hanem hivatalnokkal. Volt úgy is, hogy ő maga
                        vitte be... Most megrémült és megiszonyodott: ha vele történt volna a
                        dolog...</p>
                    <p>Szörnyű ez az élet ezen a Pesten. Ma.</p>
                    <p>A közelben ülők s álldogálók meghallották, mit mesél az öreg Kőnig, s
                        odagyűltek, mi volt, mi volt. Kőnig újra elmondta még szélesebben, még
                        színesebben, de lényegében ugyanazokkal a szavakkal.</p>
                    <p>Emmát kissé feszélyezte az evésben a tumultus, azért becsukta a pénztár
                        üvegablakát, s erre a csoport is tovább húzódott, s magukkal vitték az öreg
                        szolgát is, aki négy asztallal odább újra elmondta az egészet.</p>
                    <p>Egy kis fekete asszony jött a pénztár ajtajához, Flachmanné, a revizor, s
                        ismerősen benyitott.</p>
                    <p>Emma már éppen végzett szerény evésével, s hamar betolta a papírban a
                        morzsákat a fiókba.</p>
                    <p>- Parancsoljon, kedves.</p>
                    <p>Flachmanné nyájasan:</p>
                    <p>- Bocsásson meg, drágám, csak az iránt érdeklődöm, mi van a kislánnyal?</p>
                    <p>Emma egy pillanatig tűnődött, nem is tudta, milyen kislányról van szó. Az
                        volt a félelme, hogy Flachmanné csak azért jött hozzá, hogy megtudjon
                        valamit, mért volt annyi ideig bent, s mi ez az izgalom... De ahogy az
                        asszony szemébe nézett, ezeken a nagy szürke okos szemeken semmi gyanús nem
                        volt, annyira, hogy szinte elröstellte magát.</p>
                    <p>- Akit felvettünk a Baross téri fiókba.</p>
                    <p>- Ja igen... A kislány azóta nem jelentkezett - szólt szórakozottan. -
                        Bizonyára félnek zaklatni...</p>
                    <p>- Persze - mondta Flachmanné, aki jól ismerte a keresztény nők gyávaságát,
                        amit tapintatnak neveznek - az érzékeny szegényeket úgy kell kezelni, mint a
                        nagy betegeket. Nagy szeretettel kell az ilyet csinálni... Talán
                        kiértesítjük...</p>
                    <p>Emma kissé kényelmetlenül érezte magát, hiszen neki az nem nagy dolog,
                        leküldeni Bauernéért Julist. Sietve mondta:</p>
                    <p>- Ma elintézem, a házban lakik...</p>
                    <p>De rögtön arra gondolt, hogy hátha újra elfelejti, és nem is kellemes annyira
                        magához kapcsolni:</p>
                    <p>- Különben ez a leghelyesebb. Azért én is szólhatok neki - mondta.</p>
                    <p>Elégtételül, hogy így elhárítja magától, az villant eszébe:</p>
                    <p>- Esetleg az anyját is fel lehetne venni; intelligens magántisztviselőnő, s
                        ha beletanul, egy önálló fiók vezetésével lehetne megbízni.</p>
                    <p>Mért van olyan messze tőle ez a Bauerné, hogy inkább adni akar neki, mint
                        személyesen érintkezni vele... Bizonyára azért, mert Bauerné zsidó. És
                        Flachmanné is. Ezt nem sejtetheti meg vele. És oly fáradt, és úgy unja az
                        egészet.</p>
                    <p>- Az nagyszerű lesz - mondta nyílt okossággal Flachmanné -, ha az új fiókokat
                        felállítják... Ha van nagyságos asszonynak még ilyen alkalmas ismerőse, most
                        a legjobb lenne behozni őket.</p>
                    <p>- Nem, nekem nincs senkim, ez is véletlen.</p>
                    <p>- És körülbelül mikor kerül sor az új fiókok felállítására? - kérdezte
                        Flachmanné, akinek viszont tömérdek protezséje volt. Egész lénye olyan
                        szamaritánus természet, betegek és árvák gyámola, minden ujja tele van
                        elesettekkel, akiket be akar juttatni valahova. Most is azért ajánlotta fel
                        először az összes lehetőséget Emmának, hogy leszerelje, mert egész ritkaság,
                        hogy keresztény nő valakinek az érdekében csak egy lépést is tegyen;
                        alkalmat akart neki adni, hadd hozzon be néhány keresztény lányt, legalább
                        fedezi az ő temérdek soron levő ajánlottját.</p>
                    <p>Emma csodálkozva nézett rá:</p>
                    <p>- Az új fiókok? Hát ez már nyilvánosságra került?... Én úgy vagyok értesülve,
                        hogy csak éppen tervben van valami...</p>
                    <p>- Óh már ismert dolgok ezek a jégautókkal... Elkerülhetetlen is, kénytelen
                        lesz a Flóra valami újat kezdeni...</p>
                    <p>Flachmanné sem mert egészen őszintén beszélni, a faji távolság szakadatlanul
                        jelen volt. Nem tudta, hogy Emma, aki merev és büszke úrinő, mennyire nézi
                        nyílt szemmel a dolgokat.</p>
                    <p>- Mondja csak meg őszintén - biztatta Emma, aki szeretett volna valami
                        biztosat tudni. Hirtelen mohón akarta látni, hogy az alkalmazottak hogy
                        vélekednek a dolgokról. Ő erős kritikát gyakorolt az imént, de ez csak
                        egyéni kísérlet volt, s ezt is kívülről kapta... Eddig ő soha nem bírálta az
                        üzem munkásságát. Az nem úri és nem keresztény dolog.</p>
                    <p>- A kapitalizmus gépezete csak akkor tud működni - szólt Flachmanné nyugodt
                        és érett okossággal -, ha elhárít maga elől minden akadályt... Nem veszi
                        rossz néven?... Egy ilyen államilag szubvencionált vállalat csak akkor tud
                        megállani, ha teljesen lehengereli az egész magánvállalkozást... Ez egy
                        természetes folyamat, hogy a Flóra kezébe akarja venni a termelés
                        koncentrálása után az eladást is... Ez persze csak azon az alapon lehet, ha
                        a háta mögött van az államhatalom.</p>
                    <p>Emma tágra nyílt szemmel hallgatta, mint valami egyetemi előadót. Flachmanné
                        gyorsan és határozottan beszélt, mint aki sokszor végiggondolta és
                        végigbeszélte már ezt a kérdést és hasonló problémák megtárgyalásában otthon
                        van. Emma emlékezett, hogy bizonyos egyesületekben előadásokat szokott
                        tartani... olyan témákról, amiknek még a címe is rémületes volt neki: “Az
                        államkapitalizmus csődje...” például.</p>
                    <p>- Nézze, nagyságos asszony, én boldog volnék, ha rentábilissá lehetne tenni a
                        vállalatot, hiszen a mi egzisztenciánkat csak ez biztosítja, s ma új állást
                        szerezni majdnem lehetetlen... de kérdés, hogyha tényleg bekövetkezik ez a
                        kimélyítés, ebből nem az következik-e, hogy mi még jobban be leszünk
                        fogva?...</p>
                    <p>Persze. Ez jogosult szempont, s ezt Emma is megértette. Ha az üzem nő,
                        többoldalúvá válik, elsősorban az ő munkája fog megszaporodni.</p>
                    <p>- Tetszik tudni, hogy mi hatvan órát dolgozunk egy héten?... Az az egyórai
                        ebédszünet hivatalos időnek számítható, hiszen egyáltalán nem
                        hasznosíthatjuk a magunk javára. Az már nagyon mindegy, hogy verjük-e a
                        gépet, vagy itt heverünk. Haza majdnem senki sem mehet, mert a szegény
                        magántisztviselő a perifériákon lakik... Nyolctól hatig, az napi tíz óra,
                        egy héten hatvan... Nem is számítom azt az időt, amit a bejövetellel és a
                        hazamenetellel töltünk el, s aminek a költségeit magunk fedezzük... Ma,
                        amikor az egész világon a negyvenórás munkaidő mellett foglal állást minden
                        tényező.</p>
                    <p>Emma összevonta a szemöldökét. Negyven óra, az mégis kevés volna... Az
                        tulajdonképpen azt jelentené, hogy két szabad nap egy héten. Ennyi idő alatt
                        egyáltalán nem lehetne elvégezni a munkát még új számológépek beállításával
                        sem.</p>
                    <p>- Tehát az a kérdés, hogy ha új munkaterületet hódít a vállalat, fog-e
                        felvenni annak megfelelő új munkaerőket, vagy az egészet tovább is a mi
                        vállainkra rakja. Megteheti túlórázással, amiért nem fizet.</p>
                    <p>Nem mert erőteljesebb kifejezéseket használni, mert máris valami
                        ellenszegülést látott az Emma arcán. Ez az Emma eddig úgy elzárkózott
                        előlük, mintha ő is az igazgatósághoz tartoznék. Azt mindenki tudta, hogy
                        Urbánszky báróné hozta be, s a híres politikus asszony konzervatív
                        álláspontot foglal el mindenben... Ők tehát Emmát sohasem tekintették maguk
                        közé tartozónak.</p>
                    <p>- Nem lehetetlen, hogy az igazgatóság erre a problémára egyáltalán nem is
                        gondol. Úgyis eleget halljuk a derék Davikovitstól, hogy semmit sem
                        dolgozunk, csak a napot lopjuk; hogy ennyi ember háromszor annyit kellene,
                        hogy végezzen...</p>
                    <p>- Davikovits - legyintett Emma.</p>
                    <p>Ez Flachmannét felbátorította, hogy legalább a hajcsár ellen van Emma.</p>
                    <p>- Tessék csak arra gondolni, hogy hány ígéretet kaptunk a déli két óra
                        megadására, s telnek az évek, és semmi... Hogy kívánhatják, hogy az ember
                        eljöjjön hazulról reggel hétkor, sokan már hatkor jönnek be a
                        vicinálissal... Minden nőnek van háztartása, gyermeke... Nagyságos
                        asszony­nak is van egy édes kicsi lánya... Egész nap nem szabad látni... Ez
                        borzasztó, nagy­ságos asszony, ez egészen középkori kiuzsorázás... Nagyon be
                        vagyunk fogva... ennél a vállalatnál.</p>
                    <p>Emma lesújtva érezte, hogy e pillanatban a Flóra csak éppen egy vállalat volt
                        a sok közül, s ez őt sértette... Neki nem volt több vállalat az egész
                        világon, s ez sem vállalat volt, hanem egy mentsvár, ahol megbúhat, hogy
                        fenntartsa saját magát és kis gyermekét. Önkéntelen úgy érezte, hogy neki az
                        a kötelessége, hogy a kolléganővel szemben megvédje a vállalatot. Képviselje
                        az igazgatóságot. Valósággal röstellte, hogy igazi úriemberek, a Flóra
                        vezetői, csakugyan megérdemlik és kihívják maguk ellen a kritikát... De mért
                        védi őket?... Kizárólag keresztény szolidaritásból. Akármilyen galádul
                        viselte is vele szemben magát Vida, mégiscsak igazgatója volt és a
                        vidavölgyi és berzencfalvi Vidák közül...</p>
                    <p>Egészen összekuszálódott benne minden. Egyfelől el kellett ismernie, hogy ő
                        éppen olyan kiuzsorázott alkalmazott, mint a többi s pláne most egy mennyire
                        megalázott hivatalnoknő, de másfelől mégiscsak tagja annak a megtámadott
                        társadalomnak, amelybe a főnökök tartoznak, a dzsentrinek és a magas
                        rétegnek... Akármennyire igaza is van ennek a zsidó nőnek, ő inkább áldozná
                        fel magát az urakért, mint azonosítsa magát ezekkel...</p>
                    <p>De színt vallani sem mert. Félt, hogy árulónak tekintsék az alkalmazottak. Ez
                        még veszélye­sebbnek látszott, s szinte lehetetlennek, éppen ma... hiszen
                        ezek az ő érdekeiért harcolnak.</p>
                    <p>- Higgye el, nagyságos asszony, hogy soha kedvezőbb pillanat nem volt, mint
                        most, hogy a helyzetünkön javítsunk... Nem tehetik meg, hogy nyilvánosság
                        elé kerüljön a legcsekélyebb belső zavar sem, mikor újabb kívánságokkal
                        lépnek fel az állammal szemben... Azt mindenki tudja, hogy nehéz a
                        helyzetük, mert a pénzügyminiszter nyilatkozatot tett a Ház előtt, hogy
                        sorra leépíti az államilag szubvencionált üzemeket. Most tehát minden
                        összeköttetés kevés ahhoz, hogy egy kompromittált vállalkozás javítsa a
                        helyzetét. Már az államnál. És az állam segítségével. Nekik most roppant
                        vigyázni kell.</p>
                    <p>Davikovits ott oldalgott körülöttük, úgyhogy Flachmanné felemelte a hangját,
                        és nagyon derülten azt mondta:</p>
                    <p>- Csak tessék beküldeni a kislányt, a mamájával. Meg vagyok győződve felőle,
                        hogy mind a kettőt be lehet osztani.</p>
                    <p>Kezet nyújtott. Ez megint szinte komikusan félszegnek tűnt fel Emma előtt, ez
                        a férfias kézfogás.</p>
                    <p>Csengettek éppen, vége volt az ebédszünetnek.</p>
                    <p>Emma tűnődve és megzavarodottan maradt a helyén. Körülötte zajlik valami,
                        amire ő eddig nem is gondolt. Talán sztrájk?...</p>
                    <p>Csak jönne már ez az Ff...</p>
                    <p>Belepirult. Hát jön?... Egyáltalán van arról szó, hogy jön?... Az bizonyos,
                        hogyha megjön, tőle fog hallani valamit, ami több világosságot hoz ezekbe a
                        zűrzavaros dolgokba, mint bárki...</p>
                    <p>Délután nem volt erős munka, s az időt arra használta, hogy olyan dolgokat
                        próbált, amihez nem értett: megpróbálta az adósságokat összeállítani...
                        Ehhez a főkönyvelővel kellene összeállani, de még annyira nem volt lázadó,
                        hogy segítséget és árulókat keressen... De az volt az érzése, hogy csakugyan
                        nagy bajok vannak.</p>
                </div>
               <div type="chapter">
                    <head>6</head>
                    <p>Rájött, hogy őt még nem érte életében soha semmi támadás.</p>
                    <p>Ez után a mai nap után be kellett látnia, hogy eddig úgy élt, mintha valami
                        védőszent óvta volna. Sima volt az út és zavartalan. Most egyszerre
                        szakadékok robbantak fel előtte, és nem tudta miért s hogyan?</p>
                    <p>Nem is lehet megérteni, miért ilyen későn?... Mi akadályozta meg, hogy eddig
                        semmi sem történt vele? Bizonyára benne volt az ok. Ő maga volt úgy
                        bezárkózva, hogy lehetetlen volt hozzáférni. Most valami van, ami az emberek
                        szemét felnyitotta rá.</p>
                    <p>Csak nem? - mondta magának, elmosolyodva.</p>
                    <p>Varrt. A kicsi már aludt. Már Bauernét is felhívatta, s elintézte. Kicsit
                        csalódott, az asszony nagyon örült és nagyon hálálkodott, de hiányzott
                        belőle az a spontán öröm, amilyen spontán rémület volt benne, mikor
                        legelőször megjelent nála és a segítségét kérte. Nem érdekelte a dolog, akár
                        jön, akár nem. Ha a Flórának emberekre lesz szüksége, abban nem lesz
                        hiány... Bár azt már megfigyelte, hogy a statisztikában mindig irtóztató
                        nagy számban szerepelnek a munkanélküliek, de ha egy jó munkaerőre van
                        szükség, akkor azt nem lehet kapni.</p>
                    <p>Már késő volt, tíz óra elmúlt, de nem akart lefeküdni, tehát varrt.</p>
                    <p>Mért nem akart még lefeküdni?... Csak nem azért, mert a szokott éjjeli
                        expressz lapot várja?</p>
                    <p>Újra elmosolyodott: ha Vida tudná, hogy ilyen egyoldalú flörtöt folytat
                        valakivel, akit egyáltalán nem is ismer...</p>
                    <p>Ff...</p>
                    <p>Különös: egyáltalán nem félt többé Vidától... Valahogy fel volt szabadulva...
                        Ki volt benne közömbösítve az egész Vida-ügy. Mint egy tüske, ami megszúrja
                        az ember ujját, de ha kipiszkálta egy tűvel, többet ügyet sem vet arra a kis
                        horzsolásra, ami ott maradt a szúrás helyén. Vida nem több, mint egy ilyen
                        töviske... Nem fáj, tehát jelentéktelen... Kérdés, akkor is ilyen nyugodt
                        lenne a mai zavaros jelenet után, ha nem volna az Ff... Nem, hiszen ha ez
                        nem volna, akkor nem is jött volna Vida... mert akkor ő nem ment volna el a
                        büfébe, ha nem megy el, nem írják meg az újságban, ha nem írják meg, Vidának
                        sem tűnik fel, s folytatódik az egész... az egész unalmas élet, úgy ahogy
                        még a múlt héten folyt.</p>
                    <p>Tehát végeredményben mindennek a Jobb mint otthon az oka: illetőleg, azt el
                        kell ismerni: Ff... Mert nála nélkül nem ment volna a büfébe... Ha valami
                        nincs a dologban, ha nem érdekli az első percben mindjárt, akkor nem ment
                        volna el a színházba... hanem haza jön... Most kérdés, sajnálja-e, hogy
                        megtörtént?...</p>
                    <p>Hát nem sajnálja. Mit tegyen: nem.</p>
                    <p>Mért ne legyen az ember életében egyszer egy kis szenzáció? Úgyis olyan
                        unalmas ez az élet... Flachmannénak igaza van: nem is tíz órát dolgozik
                        naponta, hanem tizenkettőt, mert elmegy hazulról hétkor és hazaér hétkor...
                        Az az egy óra ebédidő semmi. Azt is ott tölti a hivatalban.</p>
                    <p>Csengettek az előszobában. Tudta, hogy a lány még ébren van. Nem mondta neki,
                        hogy várjon, de az is lány, az is kíváncsi. Megmozdult, hogy kimegy, de
                        azért ülve maradt, a tű megállott a kezében, és figyelve várt... Az ajtó
                        nyílt, csukódott, s már hallotta, hogy Julis jön... Hirtelen belehajolt a
                        varrásába, mintha roppant sietősen kellene dolgozni... mintha Davikovits
                        állana a háta mögött.</p>
                    <p>- Nagysága, itt a levél.</p>
                    <p>Milyen szemtelen ez a lány. Úgy mondja, mintha benne volna a titokban.</p>
                    <p>- Tedd le... Mért nem fekszel le?</p>
                    <p>De alig várta, hogy a lány kimenjen. Hogy a konyhaajtó csukódjon... Nem, még
                        tíz percet vár... öt percet... na, egy percet mégis várt: felállott, és
                        felvette a lapot.</p>
                    <p>Abszolút közönyös mozdulattal vette fel, de abszolút belső izgalommal nézte
                        meg... Ugyanolyan, mint a többi, mintha egyszerre írt volna ilyen lapot
                        ötöt, vagy tízet és automatice adná, vagy adatná fel valakivel... Csak a
                        postabélyegző más... Ff... és a bélyegző ma Pécs... Vajon mit keres ez ezen
                        a hosszú dunántúli úton... Mindennap más helyen... Most úri szokás
                        harmadikon utazni... De csak annak, akinek valóban az elsőre van joga...
                        Tehát ha harmadikon megy, akkor első osztályú utas?... Erre még nem is
                        gondolt... Milyen rangú ember lehet ez az Ff... Ezen azért nem gondolkodott
                        soha, mert rá azt a benyomást tette, hogy első osztályú... De istenem, lehet
                        harmadikra ítélve is... Ma, akik elsőn jártak azelőtt, nagyon lecsúsztak...
                        Valami vigéc?...</p>
                    <p>E pillanatban először sajnálta, hogy olyan buta volt, hogy a szomszédasszonyt
                        valósággal kirúgta.</p>
                    <p>Szegény Vilma... Persze nem jelentkezik még egyszer... Ugyan hogy egyezett
                        meg a lakójával?...</p>
                    <p>Elvörösödött: ez a nő nem látszott nagyon tartózkodónak, s hogy az urától oly
                        biztonságban van...</p>
                    <p>Kénytelen volt megdörzsölni az arcát, hogy a pirosságot eltörülje róla... Az
                        is elképzelhető, hogy semmi sincs köztük, nem a nő miatt, de az a medveforma
                        férfi nem látszik nagyon erotikusnak... Mindenesetre ha bejárna: azóta már
                        tudna valamit a titokzatos levelezőről... Vilma már kifürkészett valamit
                        felőlük, s nem tenné lakat alá, amit tud...</p>
                    <p>De viszont nem baj, hogy nem tud semmit: akkor talán már el is múlt volna ez
                        a kis izgalom és romantika... Ha vigéc... akkor nagyon letört volna már
                        előtte...</p>
                    <p>Odatette a lapot maga elé és nézte.</p>
                    <p>Rajtakapta magát, hogy folyton a két betűt nézi: Ff...</p>
                    <p>Megfordította a lapot és nézte a címzést... Szigorú nyomtatott szabású
                        betűk...</p>
                    <p>Felállott, s előkereste az előző lapokat. Mind a négyet odarakta maga elé, s
                        elkezdte vizsgálni, hogy vajon igaz-e, amire előbb gondolt, hogy egyszerre
                        van címezve az összes. Ha egyszerre írta, a betűknek egyszabásúaknak kell
                        lenniök. És meglepetve kiáltott fel: nem... ugyanaz a kéz írta, de mindig
                        más tintával és mindig újonnan kezdve. Az első lap roppant szabályos és igen
                        apró betűkkel volt címezve... Akkor még mérföldes távolság és nagy respektus
                        volt a kézben... (A kéz szóra elkezdett égni és melegedni az arca... mennyit
                        pirul ma?... A kéz... érintette meg... Jaj a melle... Már megint... s még
                        mindig?...)</p>
                    <p>A második lap a legnagyobb betűkkel van címezve... Akkor valami közelséget és
                        hevességet érzett az a kéz...</p>
                    <p>Megsimította a homlokát, s most már érdekelték a gondolatai. A harmadik lapon
                        középszerű betűk és a legtöbb nyugalom... Akkor már beleszokott a mindennapi
                        munkába?... Ilyen hamar meg lehet szokni a dolgot?... Már csak hivatali
                        munkavégzés?</p>
                    <p>De a mai, a negyedik lap, ideges... Valami baja van?... vagy fél?... Mitől
                        fél?... Mire gondol?... Üzleti zavarok vagy lelki bomlás?... aggodalom, hogy
                        vajon hogy fogadják a levelét?... Végre eszébe jutott, hogy nem egészen
                        helyes, amit csinál?... hogy ez már vallomásszámba megy, hogy még a negyedik
                        napon is?...</p>
                    <p>Megijedt, hogy több lap nem jön... De mért ne?... Nincs semmi ok, hogy
                        abbahagyja... És meddig fogja folytatni ezt a furcsa kis játékot?... Mikor
                        jön vissza Pestre?... Milyen messze van az a Pécs!... Ő is dunántúli... a
                        Balatontól tovább... Volt egy párszor kisebb lány korában otthon az ősi
                        tájon. Gyönyörű nyárfasorokra emlékszik... Itt minden úri és előkelő... Ott
                        mindenféle grófi és nagybirtokok vannak... jó karban és géppel művelve... a
                        herceg fasora... profán embereknek soha meg nem nyitják, mert a herceg ott
                        lovagol... az öreg herceg... mint egy egzotikus király.</p>
                    <p>Talán vasárnapra hazajön Pestre... Ha vigéc, akkor biztosan... Az utazók
                        mindig hazajönnek szombaton... Másodosztályon... Van nekik bérletük... nekik
                        is vannak hivatalnokaik, akik a vidéki eladásokat végzik... Talán ez is egy
                        ilyen fix fizetésű alkalmazott egy másik cégnél?... Ezek az utazók
                        nagyszerűen értenek mindenhez a világon, talán ez indokolja, hogy Ff úr
                        annyira hozzá tud szólani mindenhez... S talán zsidó?...</p>
                    <p>Ettől iszonyúan meghökkent. De hát az nem lehetetlen... Ff úr nem látszik
                        százszázalékosan kereszténynek... a színházi ízlése semmi esetre sem... Egy
                        szolid keresztény úr nem képes gyönyörködni egy ilyen frivol darabban és egy
                        ilyen harmadrendű színházban... Hogy is mondta: ez az élet színháza... belép
                        az élet az utcáról a foyer-ba... Egy keresztény úr nem örül annak, ha az
                        utca belelép az életbe... S ennek minden tetszik, amitől ő iszonyodott... a
                        büfé is... a ruhák a büfében... nem győzte dicsérni a filléres áruházak
                        ruházatait...</p>
                    <p>De nem lehet zsidó!... lehetetlen!... rá egy zsidó nem tett soha ilyenféle
                        benyomást... behatást... Ostobaság! most jut eszébe a döntő bizonyíték:
                        hiszen arról beszélt, hogy alföldi kastélyok parkja van a gyermekkorában...
                        Bocsánatot kért tőle gondolatban, hogy egy pillanatig is kisiklott... de hát
                        semmit sem tud voltaképpen róla...</p>
                    <p>Szóval vasárnap hazajön... Vajon hogy fogja kicsinálni, hogy találkozzanak...
                        De hiszen itt lakik a szomszédban... Bábori úgy vette ki a lakást, hogy a
                        barátja, ha hazajön Pestre, ott alszik a sezlonon.</p>
                    <p>- Milyen buta vagyok...</p>
                    <p>És mi minden történt vele ez alatt a néhány nap alatt: több mint az öt év
                        óta, mióta az ura meghalt... És annyira elzárkózott még a gondolat elől is,
                        hogy egy kicsit analizálja magában ezt az egész Ff-komplexumot, hogy most
                        először van lelkiereje, izgalma, hogy rágondoljon...</p>
                    <p>Észre sem vette, felemelte a negyedik lapot, megfordította, s nézte. A képen
                        Pécs főtere van, a kerek tetejű templom, a törökkori templom... Jobbról a
                        Nádor-szálloda... Ott lakott egyszer az urával, egy éjszakát ott töltött,
                        ezen az erkélyen, az első emeleten, s lenézett a térre... Lejtős nagy tér,
                        csak arra emlékszik, hogy az volt az érzése, hogy nem szeretne itt
                        lakni.</p>
                    <p>Nem, kisvárosban nem szeretne lakni...</p>
                    <p>Vajon?... Eddig neki Budapest úgy tűnt fel, mint a begubózott selyemhernyónak
                        a gubó... Magánosan és érintetlenül élt itt... Ha akart embert meglátni,
                        látta, ha nem akarta, nem létezett a számára... Ez is megváltozott azóta,
                        hogy Ff belépett az életébe. Fel van törve a gubó, s mindjárt a legnagyobb
                        kellemetlenségek és bajok áradnak rá?... No nem baj, vasárnap jól leszidja
                        Ff uramat, s minden rendben lesz...</p>
                    <p>Nevetett. Vasárnap... Olyan biztos?...</p>
                    <p>Hogy kellene Vilmával szemben jóvátenni a sértést?... Nem mehet át hozzá
                        bocsánatot kérni... Küld neki valamit reggel a Julissal... De mit?...</p>
                    <p>Körülnézett a szobában, s megakadt a szeme egy kézimunkán, ami a díványra
                        volt terítve... Ezt a darabot nem ő csinálta, ezt kapta valakitől... Hüj, de
                        csúnya... Ha Ff meglátná, meg volna a véleménye az ízléséről... Egyáltalán
                        az egész lakás oly ódivatú, mint egy vidéki járásbíró lakása... A falon egy
                        nagy színnyomat... Rákóczi Ferenc elfogatása a nagysárosi kastélyban...
                        Benczúr... Képzelhető hogy Ff kedvenc festője... Egy kicsit ott maradt a
                        szeme a képen, s azon tűnődött, nem lehetne-e a fürdőszobába akasztani... A
                        kád fölött üres fal van, de a gőz tönkre fogja tenni. Na és az olyan nagy
                        kár?...</p>
                    <p>Az egész lakást ki kellene cserélni... A bútorok részben jók, mert van néhány
                        hazulról átmentett régi bútor is, de az ő házassági bútora most nagyon nem
                        tetszett neki... Raktári áru...</p>
                    <p>A kézimunkákat vasárnapig föltétlenül eltünteti...</p>
                    <p>Fene egye meg, hát mit akar a vasárnappal?... Már egészen meg van
                        bolondulva...</p>
                    <p>Abba is hagyta a munkát, összepakolta a varrószekrénykéjét, és elment
                        aludni.</p>
                    <p>Mikor már ágyban volt, érezte, hogy a jobb melle ég.</p>
                    <p>Még mindig? És milyen intenzíven. Önálló akció?</p>
                    <p>Reggel azonban oly egészségesen és jókedvűen ébredt, mint akinek rendben van
                        az élete. Még arra is volt ideje, hogy Vilmának két sort írjon, és Julisnak
                        kiadjon egy díványpárnát, hogy délelőtt adja be. Kis borzongás volt benne,
                        mikor ezt tette, mint fontos lépésnél.</p>
                    <p>Már nem félt Vidától. Egyáltalán semmi izgalom nem volt benne. Mit tehet
                        neki? Az nem megy olyan egyszerűen, hogy őt csak úgy ki lehessen tenni a
                        főpénztárból, gépírólánnyá degradálni a Davikovits keze alá. Ezzel Vida
                        nagyon ellovagolta magát. Ha pedig intrikálni kezd ellene a Vezérnél, s az
                        állására tör, akkor ez ellen két oldalról is védi magát. Egyik oldal,
                        Flachmanné, illetve a sztrájk, amibe az egész Vida belebukhatik. A másik
                        pedig Urbánszkyék... Apjának barátja volt báró Urbánszky, akinek a felesége
                        az öreg báróné, határozottan meleg rokon­szenvvel van vele szemben, és
                        régimódi erkölcseivel ugyancsak beleszólana, ha sejtené, hogy Vida miket
                        enged meg magának...</p>
                    <p>Míg a villamoson ment, a feje mindig emelt volt, és a szeme mosolygott. Olyan
                        harcra kész állapotban volt, hogy szinte vágyott rá, hogy történjék még
                        valami, ami őt kizökkentse a sodrából... Mert ő nagyon nehezen szánja el
                        magát valamire, de ha egyszer elhatározta magát, érezte, hogy késhegyig kész
                        harcolni...</p>
                    <p>Még egy héttel ezelőtt talán kétségbeesett volna hasonló igazságtalanság
                        miatt. De most mintha egy új ember ébredt volna fel benne. A Flóránál mernek
                        vele így kikezdeni?... Annál a Flóránál, ahol voltaképpen minden az ő
                        vállain nyugszik?... Vida csinált ott valamit?... Nem mondom, tehetséges
                        ember, de hanyag és lelkiismeretlen... Még a Vezért nem is teszi felelőssé.
                        A Vezér megtette a magáét. Vida soha semmiféle szubvenciót nem tudott volna
                        szerezni, és a Vezér őrült összegeket hozott be a vállalatba, s nagyon
                        lehetséges, hogy most is sikerül neki. A Vezér egy kicsit zseni, ez is
                        kiváló ötlet, ezek a jégkocsik és ez az üzemkiterjesztés... Lehetséges, hogy
                        megfelelő adminisztráció mellett ki lehet terjeszteni az egész országra, s
                        ha ki lehet kapcsolni a vasúti és postai szállítási költségeket és
                        idővesztesé­get, be is válik... De Vida nem alkalmas erre. Vidával valami
                        baj van... Lehet, hogy a feleségénél kell keresni a hibát... Az asszony egy
                        olyan dzsentrilány, aki ahhoz van szoktatva, hogy élvezze az életet...
                        Gyereke nincs, minden este a Szigeten vagy a Gellértben vagy a külföldiekkel
                        a Ritzben... Társadalmi élet... Szép nő, de hát azt mondta valaki: “A szépet
                        megunjuk, a csúnyát megszokjuk...” Vida a maga laza erkölcseivel
                        valószínűleg elrontotta a feleségével való viszonyát... Adósságai is vannak,
                        éspedig jelentékenyek... Hallotta párszor panaszkodni... Ez a Vida mer ővele
                        kikezdeni?...</p>
                    <p>A villamoson soha nem szokott találkozni egyetlen ismerőssel sem. Reggel fél
                        nyolckor az ő ismerősei nem ülnek villamoson.</p>
                    <p>Újság nem érdekelte. Nem is járatott semmi lapot. Ebédszünetben szokott
                        megnézni egy-két újságot. A Flóránál volt elég lap. Úgyhogy mindig saját
                        gondolataiba volt mélyedve. Már úgy megszokta, hogy itt élte ki legjobban
                        magát, míg a villamos egy sarokülésébe behúzódva gondolkodott.</p>
                    <p>Most azt figyelte magában, hogy valami izzik benne. Fel van forgatva a lelki
                        nyugalma, és készen van minden összetűzésre.</p>
                    <p>Az átszálló után Urbánszkynéra gondolt. Ez a vékony kis filigrán ősz nő egész
                        életében csatázik. Ha egy nő ezt meg tudja tenni, akkor neki sem kell
                        megijedni egy kis csetepatétól. Urbánszky­nétól egy kicsit eltávolodott az
                        utóbbi években, mert anyagilag nem bírta fenntartani az összeköttetést, s
                        mivel a bárónőhöz mindig csak a bajban levők folyamodnak, nem is akart
                        pro­tekciósnak látszani. Nem volt semmire szüksége, de biztosra vette, hogy
                        csak el kell mennie hozzá, a báróné boldog lesz, ha valamibe beleszólhat. Az
                        ő szalonjában folyt le a fiók­parlament. Ott mindenféle politikus és
                        közéleti ember otthon volt. Az ura nagy könyv­társzobája jutott eszébe, a
                        mennyezetig rakott jól kötött könyvek várszerű, szinte félelmes nyugalma. És
                        a kis izgulékony nő, akinek a szeme égett, mint valami léleklámpás... A
                        Vezér mindig ott ült, s Vida is törleszkedett, azelőtt legalább, hogy jelen
                        lehessen. Ki tudja, még most is bejáratos-e?... Ma meg fogja kérdezni...</p>
                    <p>Finom vékony ajkait makacsul összeszorította, s mosolygott, mit szól Vida, ha
                        egyszerűen azt mondja neki:</p>
                    <p>- Mikor volt Urbánszkynénál?</p>
                    <p>Ez a mosoly ott maradt az arcán, s egész délelőtt ott érezte az ajka körül,
                        míg várta, hogy Vida megjelenjen.</p>
                    <p>Elég későn jött be. Kilenc óra tájban, és az arca rendkívül fakó volt. A
                        szemei mély fekete karikákkal voltak körülmosva, és unott hangon nyöszörgött
                        az orra alatt.</p>
                    <p>Ennek nem sikerült tegnap a lóverseny - villant fel a fejében.</p>
                    <p>Aj de remek volna megkérdezni, hogy az a három ló befutott-e? De nem jutott
                        eszébe a lovak neve. Törte a fejét, és egyre sem bírt emlékezni a három
                        közül.</p>
                    <p>De úgy tett, mintha egyáltalán nem törődne Vidával, annyira, hogy ez a végén
                        meg is állott a pénztárfülke előtt, és idegesen szívta a cigarettáját. Az
                        egész teremben senki sem cigarettázott, csak egy revizornő. A fess Adélka.
                        Aki minden keresetét szabószámlákra költötte. Persze otthon megvan az
                        ellátása, és nem kell hozzájárulni a háztartáshoz. Ennek is többje van
                        kétszáz pengőnél, s ezt mind ruhára pazarolja. És cigarettára. Naponta
                        ötvenet elszív. Vida is körülbelül annyit.</p>
                    <p>- Na, hogy sikerült a lóverseny? - csapott rá könnyed hangon.</p>
                    <p>- Csak ugrasson - mondta Vida.</p>
                    <p>- Mért? - nevetett rá. - A lovak cserbenhagyták?</p>
                    <p>- Ma már a lóban sem lehet bízni.</p>
                    <p>- Ne mondja. Pedig a lovak hitet tettek magának.</p>
                    <p>- No azért nincs semmi baj - szólt Vida kedvetlenül, aztán ránézett. Csak
                        most vette észre, hogy Emma ugrató hangon beszél vele. A szeme ott maradt az
                        asszonyon.</p>
                    <p>- Majd vasárnap - mondta. - Vasárnap délután... Majd a Bálkirálynő...</p>
                    <p>- Bálkirálynő?... Hiszen ezt maga csütörtökre ajánlotta nekem.</p>
                    <p>- Á. Vasárnap... vasárnap... A Bálkirálynő, meg a Musset... Ez a kettő
                        holtbiztos... Kijön Emma?</p>
                    <p>- Ja, vasárnap az még messze van.</p>
                    <p>Vida odakönyökölt elébe, és erősen nézett a szemébe.</p>
                    <p>- Mi a programja vasárnapra?</p>
                    <p>- Még nem tudom - mondta olyan hangon, mint aki nagyon is jól tudja mi, s a
                        szeme titokzatosan csillogott.</p>
                    <p>- Jobb mint otthon?...</p>
                    <p>- Lehetséges.</p>
                    <p>- Hány órakor? Na mondja, hány órakor?</p>
                    <p>- Mit képzel maga?... A Jobb mint otthon az valami kaszinó? Ahova nők
                        járnak?...</p>
                    <p>- Emma, magával valami van. Ragyogó... Jöjjön ki a versenyre.</p>
                    <p>Telefonhoz hívták Vidát, s ő nem jött Emma után egészen tizenegy óráig.</p>
                    <p>Emmának ma nem volt nehéz napja, majd holnap... Nézte a teremben a
                        társaságot. Adélka az ablaknál állott, és cigarettázott. Ez a lány mindig
                        lóg, gondolta mosolyogva, de kitűnő munka­erő. Akármilyen stószt raknak
                        elébe, pillanatok alatt végez vele, és újra lóg a cigarettával. Nagyon fess
                        volt. Egyetlen volt a társaságban, aki nem öltözött át, mikor bejött. Azt
                        szokta mondani, hogy az kispolgári... És ha megtámadták azért, irigységből,
                        hogy mért öltözik annyira, arra azt szokta vágni, hogy: ő ismeri magát. A
                        termete kitűnő, de az arca sok kívánnivalót hagy hátra. Ha ő nem öltözik,
                        akkor nagyon kellemetlen... Így aztán elhordja a ruháit, s kénytelen folyton
                        újakat csináltatni.</p>
                    <p>Flachmanné az örökös klott kötényben, ami beborítja elöl-hátul, s olyan
                        benne, mint egy fekete holló, komolyan és szakadatlan munkával végzi a
                        napját. Ez a kettő azonban megbecsül­hetetlen munkaerő. Ezeket mindig
                        megtartaná, ha neki kellene vezetni egy vállalkozást.</p>
                    <p>Hogy ő vezessen egy vállalkozást? Még erre sem gondolt öt év óta. Hogy is jut
                        ez az eszébe... Úgy el tudná vezetni, mint Vida, aki halálosan unja az
                        egészet...</p>
                    <p>Flachmanné a maga szigorú kis feketeségében a rendíthetetlen és zajtalan
                        kötelességtudást jelentette. Adélka a zseniális könnyű szellemességet. Most
                        arra is rájött, hogy ez a két nő egészen saját hangon tárgyal Vidával.
                        Flachmanné mint egy megközelíthetetlen tudós, aki soha nem engedi meg, hogy
                        kritizálják a rá tartozó dolgokat, s Adélka direkt szemtelen hangon utasítva
                        vissza minden beleavatkozást.</p>
                    <p>Mikor tizenegykor Vida kijött, éppen Adélkát kereste, s valamin vitatkozott
                        vele, aztán odajött Emmához:</p>
                    <p>- Képzelje, ez az Adél. Összeszid engem.</p>
                    <p>Emma nevetett.</p>
                    <p>- Azt mondja: mi dolog az, mért adott maga ki árut ennek a Steinnak. Nem
                        tudja, hogy ez egy csirkefogó?... Mindig meglóg a pénzzel, és maga mégis
                        mindig ad neki.</p>
                    <p>Úgy mondta, mintha ezzel a maga vezetői biztonságát akarná fitogtatni... Hogy
                        ahhoz szó sem fér, amit ő tesz. Csak egy ilyen igazi úrilány mer
                        beleavatkozni.</p>
                    <p>Emma mosolygott:</p>
                    <p>- Adélnak igaza van. Nem?</p>
                    <p>- Már maga is forradalmár - mondta Vida. - Hát mit csinál vasárnap
                        délután?</p>
                    <p>- Alszom.</p>
                    <p>- Alszik?... Kivel?</p>
                    <p>- No de kérem.</p>
                    <p>- Úgy gondoltam, a kis lánykájával.</p>
                    <p>Emma hallgatott:</p>
                    <p>- Az az egy napom van, akkor kell erőt gyűjteni az egész hétre. A vasárnapot
                        át szoktam aludni... Elképzelheti, hogy szükség van rá, hogy egy pihenőnapom
                        legyen... Hatvan órát dolgozom egy héten.</p>
                    <p>- Ez mit jelent?</p>
                    <p>- Ez, kérem, azt jelenti, hogy a déli egyórai ebédszünet éppen olyan terhes
                        munkaidő, vagy még rosszabb.</p>
                    <p>Vida felduzzasztotta a tokáját, és olyan szemmel nézett rá, ahogy a lázadó
                        angyalokra.</p>
                    <p>- Mi ez? - ismételte.</p>
                    <p>- Én csak arra válaszoltam, hogy nekem vasárnap aludnom kell.</p>
                    <p>Vida ellenségesen nézte Emmát.</p>
                    <p>Nem is válaszolt, csak elfordult, és elment.</p>
                    <p>Fél óra múlva jött:</p>
                    <p>- Van ideje?</p>
                    <p>- Igen.</p>
                    <p>- Legyen szíves, jöjjön be.</p>
                    <p>- Igen.</p>
                    <p>Egy parányi izgalom azért volt benne. A tegnap még nem volt annyira
                        messze.</p>
                    <p>Mikor bement, Vida nagy léptekkel sétált a szobában. Most nem ült az asztala
                        mellett iratokba mélyedve.</p>
                    <p>Most őszinte lesz - gondolta magában Emma.</p>
                    <p>- Tessék helyet foglalni.</p>
                    <p>Emma leült. Szokott helyére, az íróasztal előtti székbe.</p>
                    <p>- Kérem Emma... Amit maga az elébb mondott, az engem végtelenül
                        megdöbbentett.</p>
                    <p>Az asztalhoz ment, leült, és hidegen, mereven nézett Emmára.</p>
                    <p>- Mindent vártam volna magától, csak ezt nem.</p>
                    <p>Emma nem szólt. Figyelt.</p>
                    <p>- Davikovits már napok előtt jelentette, hogy bizonyos összeesküvés készül a
                        személyzet körében... Maga nagyon jól tudja, ki szervezi...</p>
                    <p>Ceruzát vett fel, azt kicsit forgatta az ujjai közt. Valami remegés volt
                        benne, akkor leütött vele, koppantott az asztalon.</p>
                    <p>- Vegye tudomásul, hogy ezt és effélét nem tűrök... A kígyófészket
                        széttaposom.</p>
                    <p>Emma még mindig nem szólt. Kicsit meghalványodott. Érezte, hogy Vida törésre
                        akar vinni valamit. Meg volt dermedve, a kenyeréről lehetett szó...</p>
                    <p>- Nagyon le vagyok sújtva, hogy már maga is meg van fertőzve. Ezt nem vártam.
                        Ezt nem vártam. Hát ez igazán borzasztó csalódás.</p>
                    <p>- Nem értem, kérem.</p>
                    <p>- Micsoda beszéd az, hogy nem értem, kérem. Én nem értem, ha megengedi. Mit
                        jelent az, hogy maga hatvan órát dolgozik. Mióta számlálja maga az órákat?
                        Ha otthon van a lakásán, mint gazdasszony, hány órát dolgozik? Ez egy
                        szocialista marhaság. Jelszó... Én mennyit dolgozom? éjjel-nappal, hogy
                        maguknak fizetése legyen elsején. Húsz órát. Hatszor húsz, az százhúsz óra,
                        kérem. Éppen kétszer annyi, mint amit a tisztelt társaság felhány... Tudja,
                        mi ez? Pléte... Érti kérem? Plejte megy az egész vállalat... Tönkre kell
                        menni. Tönkre kell menni.</p>
                    <p>Fújt, és valami kiállhatatlan hangon támadott.</p>
                    <p>Emma nem tudott mit mondani. Kissé úgy érezte magát, mint a megszidott
                        gyermek. Durcásan fordult el, mint aki eltökélte, hogy a másiknak nincs
                        igaza.</p>
                    <p>Vida patetikusan kiáltott fel:</p>
                    <p>- Hol van a régi Emma... Micsoda átalakulások történtek magában?... Maga még
                        napok előtt olyan volt, mint egy szál liliom... olyan volt, mint egy
                        nebáncsvirág... maga félelmetes útra tévedt... Vigyázzon, belesüllyed az
                        iszapba...</p>
                    <p>Elfordult, s az ablakra meredt.</p>
                    <p>- Gondolkoztam a maga esetén: ezt mind annak tulajdonítom, hogy maga
                        kizökkent a rendes útjáról... Mi történt magával?... Igen, maga valóban
                        azelőtt, elhiszem, a vasárnapját otthon töltötte, és átaludta, mert szüksége
                        volt a pihenésre... De figyelmeztetem, hogy maga ezt a most következő
                        vasárnapot nem szándékozik otthon és pihenéssel tölteni!.. magának tervei
                        vannak... Kérem szépen, hallgasson, mikor én beszélek... Szóval azt akarom
                        mondani, Emma, hogy maga valami kétségbeesett lépésre hajlandó... Még nem
                        tudom, hogy döntött-e, vagy nem, de mindenesetre azon az úton van, hogy...
                        Kérem, csak rá kell nézni magára... Valami jasszos büszkeség ragadt rá...
                        Valami cinizmus, ami a régi Emmából teljesen hiányzott... Maga olyan volt,
                        mint egy apáca... Egy hófehér apáca az üvegablaka mögött. Mindenki
                        tisztelettel nézett magára, mert elképzelhetetlen volt, hogy sár fröccsenhet
                        rá... Ha rádobják, az lehull ezekről az angyalszárnyakról, amelyek magát
                        szinte égi magasságba emelték itt köztünk...</p>
                    <p>Hallgatott. Emma sem szólt. Egészen konsternálva ült, és várt. Még nem volt
                        vége a “főnök” leckéjének. Be kellett várnia, míg ez kifújja magát.</p>
                    <p>- Jól van. Én tegnap durva és közönséges voltam... De ennek is maga az oka...
                        Én csalódtam magában, mert az angyalban egy “szőke démon” lakik... Én három
                        napon keresztül azon őrjöngtem, hogy elvesztettem valakit, akit angyali
                        piedesztálra emeltem... Hát olyan marha mégsem vagyok, hogy engedjem
                        kisiklani a kezeim közül azt, aki öt év óta az orromnál fogva vezet... Jön
                        egy link csibész és leszakítja azt a szűzi virágot, akit én nem mertem még
                        csak egy gondolattal sem megérinteni...</p>
                    <p>- Nézze, kérem - riadt rá Emma -, mégis vannak magánügyek, ugye?</p>
                    <p>- Nincsenek. Nincsenek kérem. Értse meg, hogy nincsenek, mert minden
                        összetartozik. Igenis, maga nekem a magánügyem volt. Én úgy kíméltem magát,
                        hogy soha nem mondtam volna azt, hogy: Emma... Maga nekem: Nagyságos Asszony
                        volt... Igaz?</p>
                    <p>Emma érezte, hogy fegyverre van szüksége, s belenyúlt az asztalon a dobozba,
                        és cigarettára gyújtott.</p>
                    <p>Vida nem adott tüzet, s ő maga vette fel a gyufás skatulyát és
                        rágyújtott.</p>
                    <p>- Milyen rosszul áll ez magának - szólt Vida. - De milyen rosszul... Nem
                        hiszem, hogy valaha is megtette volna, hogy itt az én szobámban cigarettára
                        gyújtott volna.</p>
                    <p>Emma felemelte a fejét, és füstöt eresztett. Igen, ezt ő maga is érezte már
                        tegnap, hogy ez különös.</p>
                    <p>De az is különös volt, hogy mióta Vida itt tombol, teljesen elmúlt az
                        aggodalma, hogy az állására megy a dolog. Más van itt, és ettől a mástól
                        egyáltalán nem félt, s egyre kevésbé félt.</p>
                    <p>- Szóval rosszul áll - mondta kihívóan - a cigaretta?</p>
                    <p>Vida hörgött.</p>
                    <p>- Az a baj, hogy nem áll rosszul... Nem úgy értem én, hogy nem jól fogja, és
                        nem jól fújja ki a füstöt, amit egyáltalán nem szív le a mellére, csak úgy
                        kislányosan kifújja... Maga nem tud cigarettázni, de mindenesetre mer, s ez
                        jól áll... Rettenetes, hogy mitől lett az, hogy jól áll?... Erről van itten
                        szó... Én azt akarom tudni, hogy elvesztettem-e magát?...</p>
                    <p>- Mért, valaha birtokában voltam?</p>
                    <p>- Nézze, Emma, ne játsszunk a szavakkal... Nekem nem volt birtokomban az Úr
                        angyala sem, de ha azt látnám, hogy a modern festők cigarettázva festik le
                        az angyalokat, akkor én kifordulnék a templomból...</p>
                    <p>Emma ajkbiggyesztve:</p>
                    <p>- Maguk álmokban élnek: az élet más... - mondta és a Fess Feri mosolya
                        csillant fel előtte, mikor ezt mondta neki... - Az egész konzervatív létezés
                        álommá válik az Élet valósága előtt... Nem látom be, hogy a cigarettafüst
                        mért foszlatná szét az angyalok kórusát.</p>
                    <p>Ezt egészen a Fess Feri modorában fogalmazta meg, s ez igen nyugodttá
                        tette.</p>
                    <p>Vida kimeredt szemmel bámult rá.</p>
                    <p>- Akkor itt nincs segítség... És ha ezek után mégsem jön el velem a
                        lóversenyre, annak csak egy oka lehet: az, hogy mással akar elmenni oda.</p>
                    <p>- Lehet.</p>
                    <p>- No végre... Ezt úgy is vehetem, mint felmondást?</p>
                    <p>- Micsoda felmondást?</p>
                    <p>- Kérem, ha valakinek az erkölcsi álláspontja egyik napról a másikra ennyire
                        meg tud változni, akkor ott minden megváltozott, és az üzletben csak
                        maradandó erkölcsi értékekkel lehet dolgozni.</p>
                    <p>- Erre nem tudok ilyen könnyen válaszolni - szólt Emma gondolkozva,
                        cigarettázva és szilárdan. - Először meg fogom kérdezni azt, aki ért
                        hozzá.</p>
                    <p>Vida hallgatott. Aztán:</p>
                    <p>- Ez fenyegetés?...</p>
                    <p>- Nem fenyegetés... De nekem kötelességem igazolni magamat... És aztán, ami
                        azt illeti, a Flóra a csőd előtt áll... Ha még az is, hogy az állásomra
                        egyre sűrűbben kapok megjegyzést... nem tehetek mást, minthogy más állás
                        után...</p>
                    <p>- Úgy... kedves Emma, úgy... hogy maga milyen jassz nőcske lett...</p>
                    <p>- Hogy én mi lettem, az nem tartozik magára... Egy bizonyos, nem fog még
                        egyszer megríkatni és sírás közben...</p>
                    <p>Megrettent, mert most ez végzetes lehet... Ezek után Vidával lehetetlenné
                        vált az együttdolgozás...</p>
                    <p>Vida furcsa kis hangot adott, ami nevetéshez és gyötrődéshez hasonlított.</p>
                    <p>Ő is megérezte, hogy borotvaélen jár a dolog.</p>
                    <p>- Mért mondja, hogy a Flóra csőd előtt áll? - kérdezte taktikát változtatva
                        és hűvösen.</p>
                    <p>- Mert úgy van, és ezt maga legjobban tudja.</p>
                    <p>- Annál inkább szükség volna rá, hogy maga ne álljon a lázadó elemek mellé...
                        Mindnyájunk­nak az érdekéről van szó... Ha a Flóra csődbe megy, nekem még
                        mindig igen jelentékeny követelésem van rajta, de az alkalmazottak?... Tehát
                        maguk tudatosan csődbe akarják vinni a Flórát.</p>
                    <p>- Nem. Dehogy. Hol veszi ezt?... Csak éppen annyi emberi életet akarunk, hogy
                        el lehessen viselni... Mindenki kész minden munkára, és minden áldozatra, de
                        az mégiscsak szörnyű, hogy ma már Budapesten a Flóra az egyetlen, ahol tíz
                        órát dolgoztatnak, ilyen jobb üzemnél... Nézze, nekem van egy kislányom...
                        Én ezt a gyermeket soha nem látom, csak hajnalban, mikor álmában
                        megcsókolom, és este, mikor hazamegyek... A kenyér miatt rá kell bíznom egy
                        olcsó falusi lányra, s az adja meg a gyermekemnek az erkölcsi és társadalmi
                        nevelést... Mit mondott tegnap is... “Anyukám, ha neked nem lesz pénzed, ne
                        félj, én szerzek. Kimegyek az utcára és kérek pénzt a bácsiktól. A vici lány
                        is azt csinálja.”</p>
                    <p>Vida üveges szemmel nézett rá:</p>
                    <p>- Arról nem lehet szó, hogy negyvenhat embernek a munkaidejét csökkentsük,
                        mert ez egy olyan megterhelést jelentene, amit a mai viszonyok mellett nem
                        bírnánk el... De azt szívesen, sőt lelkesen tudnám proponálni, hogy ha maga
                        egy más ügybeosztást tud felállítani, a saját reszortjában... magának
                        kivételesen meg lehetne adni a két óra ebédidőt.</p>
                    <p>- Nem, köszönöm, ez először is nagyon rossz. Mit érek vele, ha délben
                        villamost költök, hogy fél órára hazamenjek. És aztán ez erkölcsileg
                        lehetetlen! Ezt én nem vállalom, hogy az egész személyzettel szemben én
                        kerüljek egyedüli kivételes helyzetbe. Ez tőlem aljasság volna.</p>
                    <p>- Hát mi az isten haragját akar?</p>
                    <p>- Egy általános revíziót az egész ügyvezetésben. Tessék a főrevizort és a
                        revizorokat megkérdezni, és utasítani, hogy dolgozzák ki ötven órára a
                        munkaidőt... Nem kételkedem benne, hogy lehetséges lesz megtalálni a
                        módot.</p>
                    <p>- Hogyhogy ötven óra?</p>
                    <p>- Kérem, napi kilenc óra egyfolytában, 8-tól 5-ig és szombaton öt óra.
                        Hatszor kilenc ötvennégy s szombaton néggyel kevesebb. Víkend.</p>
                    <p>- Víkend?... Ez ultimátum? És ha nem?!...</p>
                    <p>- Nem tudhatom, akkor mi lesz.</p>
                    <p>- Fenyegetés?</p>
                    <p>- Csak egyszerűen bevallom, hogy nem tudom mi lesz.</p>
                    <p>Vida oly hidegen és ellenségesen nézett rá, hogy Emma arra gondolt, hogy
                        ebben sohasem volt érzés vele szemben. És most dagadt a tüdeje: le van
                        leplezve a gazember! és ő nem fél tőle! Vida újonnan kezdte a harcot:</p>
                    <p>- Már többször mondtam, hogy magát be akarom vonni a vezetésbe: akkor mért
                        áll az alkalmazottak mellé?</p>
                    <p>- Nem állok sem jobbra, se balra... Véletlen, hogy az ő bizalmuk
                        megnyilatkozott előttem, és én a vezetés szempontjából szívesen kimondom azt
                        a véleményemet, hogy a Flóra jövője szempontjából nem látnám célszerűnek, ha
                        a legcsekélyebb mozgalom is kitörne, és a nyilvánosságra kerülne e
                        pillanatban.</p>
                    <p>- Például?</p>
                    <p>- Például egy sztrájk.</p>
                    <p>- Sztrájk?</p>
                    <p>- A pénzügyminiszter szubvencióellenes... Úgy gondolom, a legkisebb
                        sztrájkmozgalom meg­nehe­zítené a Vezér munkáját.</p>
                    <p>- Szóval maga sztrájkkal fenyegetőzik... Tudja, hogy ez maga elég az azonnali
                        hatállyal való elbocsátásra?</p>
                    <p>Emma hallgatott; aztán hűvösen:</p>
                    <p>- Mi az az elbocsátás?... Talán hathónapi felmondásra gondol?</p>
                    <p>- Nem, kérem... - és a Vida hangja az indulattól megremegett. - Egészen másra
                        gondolok.</p>
                    <p>Most már úgy látszott, kenyértörésre kerül a dolog.</p>
                    <p>Emma letette a cigarettáját.</p>
                    <p>- Fellebbezek - mondta egyszerűen.</p>
                    <p>- A sóhivatalhoz?</p>
                    <p>Emma hallgatott, de élesen nézett a férfira. Úgy néztek szembe, mint két
                        gyilkos. Emma óvakodott kimondani az egész vita alatt a bárónő nevét.</p>
                    <p>Vida meghalványodott. Eszébe jutott, hogy Urbánszky bárónő volt az Emma
                        protektora annak idején... Nem tudta, hogy Emma milyen viszonyban van ma
                        vele, ő nagyon rosszban van, mert a báróné nemrégen szidta össze a
                        feleségével való viszonya miatt. Azóta nem is volt nála. Csak nézett, nézett
                        hát Emmára, és égő gyűlölet lobogott a szemében.</p>
                    <p>- Sztrájk - terelte el szokása szerint a beszédet mellékvágányra -, a
                        nagyságos asszony mint sztrájkvezér... Hamar meggyőzte Flachmanné tegnap
                        délben.</p>
                    <p>Emma egy villanásnyi ideig gondolkozott: csak Davikovits súghatta be... Ez
                        már ezt is tudja...</p>
                    <p>- Maga besúgókkal dolgozik!</p>
                    <p>- Maga meg forradalmárokkal!</p>
                    <p>- Ezt csak Davikovits mondhatta be... Én tényleg beszéltem Flachmannéval, de
                        csak arról, hogy vegyenek fel egy kifutólányt. A házban lakik egy özvegy, az
                        kért meg a közbenjárásra - mondta hidegen, és szükségesnek érezte, hogy
                        igazolja, hogy nem valami rokon. - Tizenhat éves kis zsidólány, és nagyon
                        csinos!...</p>
                    <p>Ez az utolsó szó annyira sértő volt, hogy Vida torka elszorult a dühtől.</p>
                    <p>- És mellékesen megbeszélték a szervezkedést.</p>
                    <p>Emma már azt számította magában, hogy vajon mennyi végkielégítés jár neki?
                        Hatszor háromszáz az ezernyolcszáz pengő... Majd Ff megmondja.</p>
                    <p>- Kérem, én akceptálom magát, mint a sztrájkolók képviselőjét.</p>
                    <p>- Én nem vagyok sztrájkoló, és nem vagyok képviselőjük.</p>
                    <p>- Kérek egyheti gondolkodási időt - folytatta Vida vontatottan -, jövő
                        szombaton megmondom a határozatunkat...</p>
                    <p>Emma fejében fölvillant, hogy ezek azt remélik, hogy addig eldől a szubvenció
                        kérdése. Egész teste borzongott... Mégis nő volt. Soha életében nem
                        harcolt... Legjobban szeretne sírva fakadni és elrohanni... S meglepte őt,
                        hogy nyugodt hangon ennyit válaszolt:</p>
                    <p>- Tehát jövő szombatig várunk.</p>
                    <p>Ezzel felállott.</p>
                    <p>- Várunk - szólt rá élesen Vida. - Nagyszerű. Már úgy beszél, mint egy
                        szocialista. Már csak az van hátra, hogy hatalmi kérdést csináljon, mint a
                        párt kiküldöttei, és feltételeket szabjon.</p>
                    <p>Éppen csengettek. Ebéd.</p>
                    <p>- Mehetek? - mondta Emma.</p>
                    <p>Vida már ült, ahogy szokott, az asztal mögött; még egyszer végignézte őt,
                        akkor lehajtotta a fejét, s elkezdte forgatni az előtte levő papírokat.
                        Kisvártatva csinált közönyösséggel és nyersen szólt:</p>
                    <p>- Mehet.</p>
                    <p>Emma megfordult, és távozott.</p>
                    <p>Bizonytalan volt minden érzése, és mégis úgy vélte, győzött. Még soha ilyen
                        különös és félelmes helyzetben nem volt.</p>
                    <p>Ahogy bement a pénztárfülkébe, körülnézett. Úgy érezte, minden szem ránéz.
                        Képtelen volt arra, hogy leüljön ebédelni, s megegye a kis uzsonnát, amit a
                        Julis bepakolt... Kivette a szekrényből a kalapját, feltette, fogta a
                        fiókból a táskáját, s eltávozott.</p>
                    <p>Mikor lement a lépcsőházban, felpillantott a nagy freskókra, de csak a
                        foltokat látta, ahol lehullott a festék... Nagy önuralommal ment le az
                        utcára, s ott a Duna-part felé indult.</p>
                    <p>Ezek óriási nagy dolgok. Hogy bírja ő ezt el. Egy pillanatra magára
                        maradottnak érezte magát. Egy szegény nő ebben a hideg nagyvárosban... Jaj,
                        de unta... De nem örült neki...</p>
                    <p>Végigment a Duna-parton a Vigadóig. Tömérdek nép volt a szép napfényben.
                        Kényelmetlenül érezte magát a vidám nők tömegében, egyedül... Ápolt nőcskék
                        vidáman zsibongtak. Fiatal­emberek mosolyogtak, és hányavetien lépkedtek...
                        A legtöbben zsidók voltak...</p>
                    <p>Ma én is zsidó lettem - mondta magában. - Olyan dolgot kezdtem, amire az én
                        fajtám asszonyai nem képesek... Én sem...</p>
                    <p>Tehetetlennek érezte magát. Félelmes a jövő.</p>
                    <p>Mi hát akkor az oka, hogy mégis bátor és büszke tartással megy.</p>
                    <p>Egy úrtól megijedt. Vidához hasonlított messziről... Isten ments, vele
                        találkozni...</p>
                    <p>Megfordult, és visszafelé indult. A Ritznél eszébe jutott, hogy a
                        Ritz-pincében ebédelt egyszer Szinnayékkal, s akkor elhatározta, hogy ide el
                        lehet jönni, nem volt drága...</p>
                    <p>Bement. Sarokasztalt keresett, és ott leült szerényen és előkelően. Menüt
                        rendelt. Egész kis pohár sört.</p>
                    <p>Nem tudott gondolkodni. Össze volt zavarodva előtte minden. Mi történt vele?
                        Ez mégis borzasztó. Egy hét előtt arról szó sem lehetett volna, ami vele
                        ezen a napon történt... Ez még nagyobb dolog, mint a tegnapi. Akkor az
                        annyira sorsához hasonlító volt, hogy egy betyár legázolja... de ma? hogy ő
                        került felülre, és őtőle két vagy három ízben is megretirált egy kiképzett
                        üzletember, egy férfi... Gyorsan fogyasztotta el az ebédet, és menni akart,
                        mikor egy távolabbi asztalnál felállott egy úriember, és határozatlan
                        léptekkel közeledett hozzá.</p>
                    <p>Kellemes, vidám szemű úr volt: még csak ez hiányzott. Vajon honnan
                        ismeri?</p>
                    <p>- Nem is méltóztatik megismerni, dr. Nyiry Jenő vagyok, a Szinnay Tibi
                        barátja.</p>
                    <p>- Á... igen... sajnálom, hogy sietnem kell...</p>
                    <p>- Csak egy pillanatra - mondta megzavarodva az úr -, egy igen kis dologban
                        akarom szíves felvilágosítását kérni; nagyságos asszony...</p>
                    <p>Emma ijedten nézett rá, az idegenben valami különös volt, rémület, s benne az
                        suhant végig: ez egy kéregető... Ő nem akarta elutasítani, csak az nem
                        engedte befejezni a mondatot, hogy: siet, ezért csak pár perce van, de addig
                        foglaljon helyet...</p>
                    <p>- Üljön csak le egy pillanatra, aztán elkísér - mondta neki.</p>
                    <p>- Óh, nem zavarom nagyságodat, csak egy kérdést... Méltóztatott ismerni az
                        édesapámat, dr. Nyiry André, Szolnokon...</p>
                    <p>- André bácsi... Hát hogyne, az istenért... Üljön csak le, ne komédiázzon,
                        mikor volt együtt Tibivel?</p>
                    <p>Felvillant benne az emlék. Nyiry André világfi volt, és dúsgazdag ember.
                        Abban az időben még mindig gigerli, szokatlan ruhákban járt. Az apával jó
                        barátságban voltak, egyszer volt is kint a birtokán, halászaton... Igen szép
                        emlék... A fiára nem emlékezett.</p>
                    <p>- Elég régen - nevetett a férfi, s lehúzva kesztyűjét, kezet csókolt s leült
                        -, a háborúban. Főhadnagyok voltunk mind a ketten. Együtt szolgáltunk a
                        38-asoknál.</p>
                    <p>Emma nem értette, mi volt az előbb vele, mért nézte oly gyanús szemmel ezt az
                        urat.</p>
                    <p>- Voltam egyszer maguknál, Csegén. Halászaton. Szép régi kastély. Nagyon
                        kedves emlék kislánykoromból.</p>
                    <p>- Igen. Nekem is. Kisfiúkoromból... Már nincs meg.</p>
                    <p>- Nincs?... Kár.</p>
                    <p>- Nem, a szolnoki nagy ház is a Széchenyi utcában, az sincs. A pesti
                        bérpalota a Baross utcában, szintén nincs.</p>
                    <p>És hozzá kedvesen és vidáman nevetett. Úgy ült ott, kalapját, sétabotját
                        kézben tartva. Emma megnézte, igen jó, nehéz selyeming volt rajta, különben
                        a ruhája nem valami nagy szalonból került ki. Inkább, mintha valami
                        áruházban vette volna. A kalapja panama, de a panama ma nem divat...</p>
                    <p>Nem törődött ezekkel az apró dolgokkal, mert a férfi oly könnyedén és
                        fesztelenül viselte magát, mint akinek nincs tudomása arról, hogy más
                        másképpen öltözne, s nevetett. Dús ajka volt, s arra kis bajusz hajlott,
                        szőke bajusz, de már néhány ősz szál van benne, mint kopaszodó homlokán is
                        fehér ezüstök a sárga hajban.</p>
                    <p>- Semmi sincs - mondta. - Az öregúr szépen elintézett mindent a második
                        házasságában.</p>
                    <p>Emma valamire emlékezett, hogy valami botrány volt körülötte, mintha egy
                        tizenhét éves lányt vett volna el agg korában... - A mostohaanyám, ha szabad
                        így nevezni, hiszen alig idősebb nálam, ma is él, a Bánházy felesége.</p>
                    <p>- Úgy, Bánházy - mondta Emma tűnődve, hogy mi lesz ebből. Bánházy egy nagyon
                        ismert nevű politikus, az irredenta mozgalom egyik legtöbbet emlegetett
                        vezére. Most kimaradt a Házból, s alighanem elszegényedett.</p>
                    <p>- Maga ügyvéd?</p>
                    <p>- Nem, csak ügyvédjelölt vagyok. Két-három év alatt meg tudnám szerezni az
                        ügyvédit, de nincs időm, illetve energiám, illetve a tőkém hozzá - s
                        nevetett. A fogai ritkák és nem valami jók.</p>
                    <p>- Akkor miből él?</p>
                    <p>- Tarhálok.</p>
                    <p>- Mi?</p>
                    <p>A férfi nevetett. A száját kinyitotta, s nyitva felejtette. Úgy nézett ki,
                        mint aki el akarja mégis hallgatni a mondanivalóját.</p>
                    <p>Emma megijedt. Nem tudta, mi az a szó, amit ez mondott, és nem is kívánta
                        megtudni.</p>
                    <p>- Házas ember? - kérdezte, hogy meneküljön az esetleg kínos magyarázat
                        elől.</p>
                    <p>- Igen. Hogyne. Itt lakunk az Arany János utcában. Huszonhárom pengőt fizetek
                        egy hónapos szobáért. Képzelheti milyen.</p>
                    <p>Emma szorongva számolt magában, mennyi pénz van nála.</p>
                    <p>Rettenetes volna, ha ez az úr pénzt akarna tőle kérni. Ez egész
                        lehetetlen.</p>
                    <p>- És hova való a felesége?</p>
                    <p>- Oh, elszakított területre. Vele is úgy jártam, hogy a birtokát elvették a
                        csehek, és úgy kellett menekülni, mint volt főhadnagynak éjszaka, egy szál
                        ruhában, Ő is, én is.</p>
                    <p>S oly mulatságosnak találta a dolgot, hogy egész arca kacagott.</p>
                    <p>- Persze, nagy a rokonság... de az nem szereti, ha az ember sűrűn emlékszik
                        rá. Nem baj, atyámnak óriási kiterjedt ismeretsége van, még egy évig
                        futja.</p>
                    <p>Emma szinte izzadni kezdett: ez mégis pénzt akar. De hisz ez valami
                        lehetetlen dolog: egy úriember megtámadjon egy nőt, és pénzt kérjen
                        tőle?</p>
                    <p>- Tudja, ez mulatságos élet - mondta az idegen, s olyan tartásban ült, mint
                        mikor egy sneidig fiatalember kedvességekkel szórakoztat egy szép
                        fiatalasszonyt. - Lassan már mindent zálogba vittünk, amit sikerült
                        megmenteni... Az ember megeszi magát.</p>
                    <p>Bal kézzel a kiskabátja külső oldalzsebébe nyúlt, s kivett egy marék
                        papírt.</p>
                    <p>- Nézze, én már ezt is kitanultam - s egy jó karban levő iratot terített ki
                        könnyedén -, a zálogcédulát is lehet zálogba tenni. Emma rápillantott
                        bizonyos undorral a papírra, s gyakorlott üzleti szeme azonnal látta, hogy
                        hatvannégy pengőt utaltak ki egy végtelen hosszú számú zálogjegyért.
                        Homályosan az villant fel benne, hogy ezt jó tudni, még neki is lehet rá
                        valaha szüksége.</p>
                    <p>- Ma ilyenekkel vagyok tele. Egy darab ruhám sincs otthon, jókor jött ez a
                        nyár, lehet vászonruhában járni... Kint vettem a Teleki téren... ott igen
                        olcsón lehet vásárolni... A feleségemnek is ott vettem a napokban egy pár
                        cipőt három pengőért.</p>
                    <p>- És mondja kérem? Nem is néz állás után?</p>
                    <p>- Dehogynem. Délelőtt az a foglalkozásom, hogy állás után járok, délután meg
                        az, hogy kenyér után nézek.</p>
                    <p>- Kenyér után... Hogy érti ezt?</p>
                    <p>- Mondom, nagyságos asszony, tarhálok.</p>
                    <p>- Tanítson meg rá.</p>
                    <p>- Istenem... rengeteg az ismerősöm... - Hirtelen mást gondolt. - Mondja,
                        nagyságos asszony, mit tanultam én?... Kitűnően tudok négyesfogatot
                        hajtani... A párbajkódex a kisujjamban van... Már húszéves koromban leittam
                        Szolnokon az egész kompániát az asztal alá... Értek a kutyákhoz... az
                        autóhoz... vadászathoz... kártyához... csak ebben abszolúte nincs
                        szerencsém... a nőkhöz: dettó... Még a vadászat legjobban megy: most apám
                        régi barátaira vadászok... Pár pengővel mindenki kisegít, momentán... csak
                        persze, tudni kell a módját... Nem szabad rossz kedvet mutatni az
                        embereknek. Aki könyörög, az koldul. Aki koldul, az siralmas alak, azt el
                        lehet utasítani... Annak, aki tarhál, fessen és kellemesen kell
                        fellépnie...</p>
                    <p>Emma el van szánva, hogy ennek nem ad pénzt.</p>
                    <p>- Nem mondom, nem könnyű ipar... Olyan, mint a kereskedősegédé... Ismeri a
                        Londoni Nagy Áruházat. Hatszáz alkalmazottja van, de azoknak mindig
                        fiatalnak, ápoltnak és jókedvűnek kell lenniök... Ha az osztályvezető egyet
                        közülük azon kap, hogy szomorúan néz maga elé, az azonnal távozhatik... A
                        tarháló is abban a pillanatban távozhatik, mikor elkeseredik a saját élete
                        nyomorúságán...</p>
                    <p>- És a felesége?... Ő hogy fogadja ezt a sorsot?</p>
                    <p>- Szegényke egy angyal. Olyan igénytelen és megelégedett... Most is, adtam
                        neki egy pengőt, s utánam szólt - mert szeret egy kicsit dohányozni,
                        Leventét szív -, hogy adjak neki még húsz fillért cigarettára.</p>
                    <p>Hallatlanul nevet, de nem hangosan. Valósággal boldogan és megelégedetten,
                        mint az életbölcs, aki fenékig üríti az örömöket.</p>
                    <p>Igazi úr. Kisportolt, egy deka háj nincs rajta. Napbarnított. A vékony koszt
                        megőrzi a test rugalmasságát, napozni meg van bőséges ideje a Duna-parton. A
                        világ legszebb sziesztája.</p>
                    <p>- No de hogy bírja el a felesége ezt az életet? Nem sír? Nem pöröl
                        magával?</p>
                    <p>- Á, nem. Angyal. Neki egy pengőből meg kell élnie egy napig. Az a
                        foglalkozása, hogy ezt beosztja. Nem lehetetlen. A tejcsarnokban meg lehet
                        élni. Egy csésze kávé zsemlével huszon­hat fillér. Délben egy székelygulyás,
                        nagyszerű, tejfellel leöntve, negyven fillér... Nem drága... És higgye el,
                        nagyságos asszony, a szegénység jobban összefűzi az embereket, mint a
                        gazdag­ság... Ha az embernek pénze van, akkor könnyen elcsábíttatja magát
                        mindenféle haszonta­lansággal... Ha nincs pénze, akkor szépen hazamegy este,
                        és kilenc órakor lefekszik... És nem kell hazudni, mindent el lehet
                        egymásnak mondani... nincs titkolnivaló... A feleségem is úgy van, mint
                        én... Nem dolgozik, mert nem tud semmit... Mit csináljon... Ő is úrilány.
                        Élt és kész... Azelőtt egy Duna-parti sétára nem volt hajlandó kimenni, ha
                        annyi pénz volt nála csak, amennyi most egy hónapra elég szegénykének.</p>
                    <p>Emma elgondolkozott. Igazat adott ennek a furcsa embernek. Még hálás is
                        kezdett neki lenni egy kicsit, hogy így beavatja az élet mélységeinek
                        titkaiba... Hányan lehetnek ma így, akik a legmagasabb körökből lehullottak,
                        mint a hulló csillagok, és most a bürüben tévelyegnek... Nyiry André kétszáz
                        vendéget is meghívott olykor a csegei kastélyba... Lampionok sorfüzérei
                        csillogtak az éjszakában, és megszégyenítették a csillagokat...</p>
                    <p>- Utóvégre, ha az ember már beletrenírozta magát - mert eleinte borzalmasan
                        szégyenletes, legalábbis az ember igen tudja szégyellni magát -, de ez
                        idővel átalakul sporttá, nem más, mint sneffre vadászni tavasszal, s fél
                        éjszakát és fél délelőttöt elvárni egy álló helyben, míg arra húz egy
                        sneffecske... Annyit mondhatok, ha érdekli, hogy Budapesten sok gazdag ember
                        van... több, mint békében volt... Külön szórakozásom, hogy listát csinálok
                        róluk... Mit szól hozzá, hogy van ezer ember Budapesten, akinek megvan a
                        havi ötezer pengője...</p>
                    <p>- Hol?</p>
                    <p>- Kérem, jöjjön velem... gondolatban... a Nagy János utcától a Rózsadomb
                        tetejéig, mondjuk a Fillér utcáig... A vállalat rosszul megy, de nekik
                        megvan az ötezerjük... vagy inkább több.</p>
                    <p>- Hogy lehet az?</p>
                    <p>- Mire valók a “dekkszámlák”?... Méltóztatik tudni, mit jelent a hamis
                        könyvelés?... Tíz, húsz, ötven néven állítani ki nyugtát, s azt a pénzt mind
                        a saját zsebébe süllyeszteni. A vállalat szépen tönkremegy, elfogynak a
                        szubvenciók, a bevételek, nem lehet fizetni az alkalmazotta­kat, akiket
                        agyondolgoztatnak, hatvan órát, meg hetven órát, meg még többet is
                        éhbérért... Ellenben a vezérnek két autója van, és kérem,
                            beszéltem egy sofőrrel, aki azért hagyta ott az állást, mert sértette
                            emberi érzését, hogy neki csak az a dolga, hogy a szobalányt s a
                            kiskutyát kell naponta fuvarozni... levegőztetni a dogot...</p>
                    <p>Emma megdermedve ült. Ráismert a Flórára. Sajnos, csak a főkönyvelő tudna
                        belenézni ezekbe a hamis nyugtákba... De neki is biztos nevei vannak,
                        akikről már évek óta tudja, hogy nem léteznek... s a kifizetések ismeretlen
                        helyre jutnak... Van egy bizonyos Berend Iván, Schwartz Fülöp, Juhász Pál...
                        Ő is tudja, hogy ezek nem élő és nem egzisztáló nevek... Össze is fogja
                        írni, ahogy tudja, hogy az utóbbi időkben mennyi összeg ment ki ezekre a
                        nevekre, s mindig Vida veszi fel személyesen...</p>
                    <p>- Megjegyzem, hogy ezekhez sokkal nehezebb bejutni, mint a
                        pénzügyminiszterhez. Bejelentő­lapot kell kitölteni, nyomtatott lapot a
                        kapusnál, az inasnál, a szobalánynál.</p>
                    <p>Édesen nevetgél. Emma megijedt, hogy az idő rohan, intett a fizetőpincérnek,
                        aki szolgálat­készen jött, mint fenségek parancsára egy nagykövet.</p>
                    <p>- Fizetek, kérem... de előbb kérek egy doboz... egy doboz Mirjamot.</p>
                    <p>Előbb egyiptomit akart mondani, de megrettent, mert csak tíz pengő volt nála,
                        s esetleg ki sem telik... így megelégedett a vékony kis Mirjammal, úgyis ez
                        a divatos ma. S ez kilencven fillér.</p>
                    <p>Mikor a visszajáró ezüst- és nikkeldarabok előtte voltak, nem nyúlt hozzá, az
                        asztalon hagyta.</p>
                    <p>Az úr hallatlan beszédes kedvében volt, s még valamit mindenáron el akart
                        mondani, ahogy az a társaságbelieknél kötelező, és féktelen vidámsággal,
                        egészen pajtáskodóan mesélte:</p>
                    <p>- Tudja, a múltkor éppen bejutottam egy legfélelmesebb Őméltósága
                        Generaldirektor uram írószobája előtti szalonba, mikor elém libben egy
                        korrekt, istentelen aggszűz, s azt kérdi angolul: Mit akarok?... Na, mondom,
                        ez remek - és a nyála csorgott a lelkesedéstől, míg mesélt -, ez remek, mert
                        végtelenül szeretek angolul beszélni, cambridge-i diák voltam... legalább
                        egy kis gyakorló nyelvleckét veszek... ha angolul beszélhetek... Pesten nem
                        könnyű... az én köreimben... - és úgy mulatott ezen, ahogy a cinkosok maguk
                        közt, most, hogy már beavatta Emmát, egészen cochon volt vele, nem is
                        frère... - Különben bármilyen európai nyelven... akár német, akár francia,
                        akár angol, akár spanyol, ha annyi pénzem volna, mint Weisz Fülöpnek, az
                        egész világ az enyém volna... Szóval, azt mondja a dáma: mit akarok?...
                        Angyali édességgel és a legtökéletesebb angol merevséggel azt mondom: “A
                        Vezérigazgató úr őméltósága apám legjobb barátja, régi családi ismeretség, s
                        meg akarom hívni keresztapának az első gyerme­kemhez...”</p>
                    <p>Emma is vele nevetett. Ellenállhatatlan volt.</p>
                    <p>- Szóval ez egy komoly foglalkozás... ez a hogy is mondta?</p>
                    <p>- Tarhálás...</p>
                    <p>Emma eközben az ötpengőst otthagyta az asztalon, gyöngéden rácsúsztatta a
                        doboz Mirjámot, és igen sietve s kissé zavartan azt mondta:</p>
                    <p>- Aaa... Adja át ismeretlenül a feleségének az üdvözletem - s intette a
                        dobozra, és már fel is állott: - Bocsásson meg, nekem még egy telefont kell
                        elintézni, és aztán sietek a hivatalomba.</p>
                    <p>Kezet nyújtott. Az úriember a legtökéletesebb mozdulattal ragadta meg az
                        ujjai hegyét, és kezet csókolt.</p>
                    <p>Emma míg elsietett, még magával vitte a szeme recehártyáján az úr vidám és
                        ragyogó kifejezését, aztán megkérdezte egy finom pincértől, hol a
                        telefonszoba?</p>
                    <p>Felhívta a bárónét, s oly szerencséje volt, hogy pár perc múlva már
                        beszélhetett is vele.</p>
                    <p>- Ó, édesem - kiáltott bele túl hangosan a telefonba a báróné ismert hangja
                        -, maga még él?... Ezer esztendeje nem volt nálam.</p>
                    <p>Bocsánatot kért és kihallgatást.</p>
                    <p>- Nohát, kedvesem, magának arra engedélyt kell kérni? Hát mindig. Csak
                        jöjjön... Tudja mit, fiacskám, jöjjön vasárnap este tíz órakor... Lesznek
                        itt egypáran a mi vidékünkről, de az ne zavarja magát, fogunk találni egy
                        negyedórácskát, hogy kibeszéljük magunkat. Éppen jókor, nagyon szeretnék a
                        Flóráról egy kis őszinte információt hallani... Pá, szívem.</p>
                    <p>Emmát egyáltalán nem zavarta a decrescendó... Nagyon boldog volt és
                        hallatlanul büszke.</p>
                    <p>Remegett a szája széle s a térde is, és ötvenfillérest adott a telefonos
                        boynak.</p>
                    <p>Ez egy nagy lépés volt. Elhatározó lépés.</p>
                    <p>Mikor visszament, az asztalnál már nem volt ott dr. Nyiry. Sem az ötpengős.
                        Sem a cigaretta.</p>
                    <p>Mosolygott: megéri... Nagyszerű ideákat kapott tőle... A dekkszámlákra még
                        eddig nem gondolt.</p>
                    <p>Sőt az sem bizonyos, hogy merte volna-e felhívni a kegyelmes asszonyt, ha nem
                        látja, hogy ember mire képes nyomorult fillérekért... Élni kell...</p>
                    <p>Mikor kiment az utcára, a Duna-part oly rendkívül szépnek látszott előtte.
                        Szemben a királyi vár. Szemben a ragyogó fehér felhőkkel satírozott
                        égboltozat.</p>
                    <p>Szép dolog lehet ez az élet, ha valaki tud élni.</p>
                </div>
               <div type="chapter">
                    <head>7</head>
                    <p>Délután nem volt sok dolga.</p>
                    <p>Amennyire módjában volt, összeírta a gyanús neveket és tételeket.</p>
                    <p>De belátta, hogy egyedül semmire sem tud menni. A főkönyvelő, Tabajdy,
                        hozzáférhetetlen volt.</p>
                    <p>Ez egy Bereg megyei földbirtokos volt, aki elvesztvén minden birtokát,
                        elhelyezkedést keresett és talált a Flóránál. Szakállas ember volt és
                        végtelenül úr. A dolgát már a kezdő stádiumban sem bírta elvégezni, ezért
                        Vida felvett mellé egy zsidógyereket. Az egész Flóránál ez volt a szokás: az
                        összes munkaasztalnál zsidók ültek. A keresztények inkább asszisztáltak,
                        illetve reprezentáltak.</p>
                    <p>Emma tudta, hogy Flachmannéval nem tanácsos összeállni. Davikovits őrült
                        módon rajtuk tartotta a szemét.</p>
                    <p>Fél hatkor Flachmanné vízért ment, s mikor a pohár vizet hozta, egy
                        pillanatra megállott a pénztárablak előtt.</p>
                    <p>- Flachmanné drágám - mondta Emma könnyed, vidám arccal -, ha elmegyünk,
                        okvetlen találkozni akarok magával... Nem volna szíves a villanyosmegállónál
                        megvárni? A Váci körútnál.</p>
                    <p>Flachmanné azonnal megértette, és csak a szemével intett, hangosan azonban
                        azt mondta:</p>
                    <p>- Egyetlen szenvedélyem - s felemelte a poharat. - Nem tudok friss víz nélkül
                        élni.</p>
                    <p>Ezzel elment, s még egyszer visszaintett Emmának, aki biztos volt benne, hogy
                        tökéletesen érti őt.</p>
                    <p>Mindenki a megszokott módon ment el. Tehát ő hamarabb ment ki az irodából,
                        mint Flachmanné. Lassan ment végig az Arany János utcán, s mire a váci
                        körúti megállóhoz ért, alig kellett várnia. Flachmanné már sietve jött.</p>
                    <p>Éppen villanyos érkezett, s felszállottak a pótkocsira, egyik elöl, a másik
                        hátul.</p>
                    <p>Csak mikor már két megállót ment a villanyos, Flachmanné akkor jött elébb, s
                        leült Emma mellett.</p>
                    <p>- Nem akarna a Dohány utcán jönni egy darabon? - kérdezte Emma. - Valami
                        bevásárolni valóm van...</p>
                    <p>- Éppen nekem is, nagyságos asszony, hisz ez nagyszerű - mondta
                        Flachmanné.</p>
                    <p>Emma bement a Rákóczi úton a legelső drogériába, arra gondolt, hogyha valaki
                        esetleg figyelné őket, nyomukat veszítse. Flachmanné még tovább ment az
                        óvatosságban, s azt mondta:</p>
                    <p>- Én pedig itt szemben akarok venni valamit a gyerekeknek vacsorára. Aztán
                        átjövök, és együtt mehetünk, nagyságos asszony. A Síp utca sarkán megvárjuk
                        egymást. Jó?</p>
                    <p>Ezzel elbúcsúztak, s Flachmanné átment az úttesten, amint a forgalmi rendőr
                        utat engedé­lyezett.</p>
                    <p>Emma vett egy darab szappant, Flachmanné egy doboz szardíniát.</p>
                    <p>A nagy bevásárlás után mind a ketten siettek a legelső sarokra. Csaknem
                        egyszerre értek oda, tehát Emma, látva a másik oldalon Flachmannét, előre
                        befordult a Síp utcán.</p>
                    <p>A Dohány utcában volt, mikor Flachmanné utolérte.</p>
                    <p>Emma hűségesen elmondta, amit Vidával beszélt. Azt, ami a sztrájkra
                        vonatkozik... Valahogy nagyon ügyesen fordult a beszéd arra, hogy a
                        könyvelés segítségével meg kellene állapítani a dekkszámlákat...</p>
                    <p>Flachmanné megértette, s végtelenül intelligensen ajánlotta fel, hogy beszél
                        Sterkkel, a segéd­könyvelővel.</p>
                    <p>Még azt is felajánlotta, hogy még ma fel fogja keresni Sterket, tudja a
                        lakását.</p>
                    <p>A Rákosi Jenő szobra előtt búcsúztak el. Flachmanné a Kertész utcán sietett
                        tovább, mert Sterk az Angyalföldön lakott, Emma viszont jobbra fordult, és
                        az Emke kávéház előtt szállott villamosra. Az átszállójegye helyett bizony
                        újat kellett váltania, s ezzel kapcsolatban hirtelen izgalom tört ki benne:
                        ez egy szabályszerű bűncselekmény, amibe most belement.</p>
                    <p>Végtelenül megszégyellte magát. Ez nem nőnek való. Ezt ő nem fogja bírni
                        idegekkel.</p>
                    <p>Majdnem kiugrott a villamosból, hogy Flachmanné után szaladjon. De hol van az
                        már. Merre ment és hová, ki tudná azt megmondani. Ezért ülve maradt, és az
                        egész testén libabőrös ijedtség, láz és izzadt verejték futott végig.</p>
                    <p>Oly halvány lett, hogy a szemközt ülő urak mind megmozdultak, hogy nem kell-e
                        segítségére lenni.</p>
                    <p>Ő maga is megérezte, hogy nem normális a dolog, megmozdult hát, körülnézett,
                        kinézett az ablakon, s arra gondolt, hogy az ilyen feltűnő jelekről
                        emlékeznek vissza emberek a menekülő bűnösre.</p>
                    <p>Ki tudja, mit gondolnak róla ezek az idegen urak, akik figyelmesek lettek rá:
                        talán azt, hogy ő az a sikkasztó pénztárosnő, aki megugrott a pénzzel.</p>
                    <p>Ezen elmosolyodott. A mosoly egy kicsit rendbe szedte az arckifejezését,
                        aztán szigorúan nézett vissza a szemközt ülő úrra, aki a figyelmet túlzásba
                        vitte.</p>
                    <p>A Damjanich utca sarkán le is szállott, és gyalog ment haza.</p>
                    <p>Jót tett a séta. Megnyugtatta magát. Tolvajt üldözni, állampolgári
                        kötelesség.</p>
                    <p>Nem is a dolog erkölcsi alapjával volt bajban, csak azzal, hogy ő s éppen ő
                        vállalkozik ilyen dologra.</p>
                    <p>Zsidópárti lettem - mondta magában.</p>
                    <p>Szegény Flachmanné - mondta aztán -, mit csináltam vele. Beugrattam egy
                        veszélyes kalandba... Vajon tudok én ebből valamit csinálni?</p>
                    <p>Most már nem tehetett semmi egyebet, muszáj volt kivárni a holnapi napot...
                        Reggel még megmondhatja, hogy hagyják abba az egészet...</p>
                    <p>Ez egy kicsit meg is nyugtatta. Nem, ő mégse megy bele a dologba. Nem neki
                        való... Azt is kínos volt még elképzelnie is, hogy a bárónénak feljelentse a
                        csalókat... Rémes csak rá is gondolni, hogy az ő beleavatkozása miatt Vida
                        ellen s esetleg a Vezér ellen törvényes eljárást indítsanak... Az ő
                        állásának föltétlenül vége.</p>
                    <p>De nem játssza-e el a bizalmat is magával szemben.</p>
                    <p>S akkor mi lesz?... Új állást kizárólag a báróné befolyásától várhat... Ha a
                        bárónénak morális kételye lesz vele szemben...</p>
                    <p>Kínjában kis füttyöt hallatott, amire összekapta magát. Fütyölni egy nőnek
                        tilos... Gyerekkorában azt mondták, hogyha egy lány fütyöl, az angyalok
                        pirulnak.</p>
                    <p>De hiszen még semmi sem történt... És teljesen tőle függ, hogy fog-e valami
                        történni?</p>
                    <p>Hát nem fog.</p>
                    <p>Isten ments. Az a gazember sodorta bele, az a dr. Nyiry... Tarháló ember...
                        Hát ő is az lett? Vagy az akar lenni? Feljelent embereket? Ki akar végezni
                        embereket, hogy neki ebből valami előnye legyen?... Nem... Ezt nem...</p>
                    <p>Míg ment az István úton, keresztül a lombos Bethlen téren, egyre csak azt
                        mondta magában: soha. Ezt nem fogom megcsinálni... Ezt soha. Hirtelen
                        meglátta a színház ajtaját. A fényképekkel teli üvegtáblát, hirtelen új
                        remegés tört ki rajta: minden eszébe jutott. Azóta nem volt erre... A
                        színház úgy felkorbácsolta a vérét, hogy szédülés környékezte. Azt érezte,
                        hogy bármely pillanatban elébe lép Fess Feri s azt mondja...</p>
                    <p>Oly erős volt ez az érzéshullám, hogy már nem emlékezett az egész Vida-ügyre.
                        Mit bánja ő Vidát, mikor neki egyetlen baja van, ez a lázas, boldog és
                        félelmes izgalom.</p>
                    <p>Hogy ez feltámadt benne, nem is akart tovább gondolkodni. Kissé lehunyta a
                        szemét, és engedte, hogy kísérje, hogy az oldalán menjen az, aki itt ment az
                        oldala mellett, s itt kísérte és igen, itt taszította be egy eddig előtte
                        teljesen és végtelenül ismeretlen világba... Mit bánja ő Vidát, ha ez nincs,
                        mit bánja ő, hogy ellopják a Flórát, vagy nem lopják, hogy a báróné akar
                        vagy nem akar beleavatkozni... ez mind semmi, hagyják őt békében... ő most
                        andalog és dalol...</p>
                    <p>- Te büdös, te büdös ismeretlen...</p>
                    <p>Nagyon meleg van, elviselhetetlen, még ilyen forró tavasz nem is volt a
                        világon...</p>
                    <p>Úgy szerette most ezeket a helyeket, minden sarkot, ami akkor feltűnt. A
                        színházat, ezt a drága, ocsmány, vérforraló butyikot és a nyíllal jelzett
                        pálinkásbutyikot, amit megvédett Fess Feri. És ott a sarkot, ahonnan meg
                        lehet látni a Jobb mint otthon-büfét. És a Murányi utca sarkát, ahol
                        befordult vele és megragadta, hogy el ne essen, és az ölében tartotta...</p>
                    <p>Most, hogy befordult, minden lépésen, mintha láthatatlan
                        villanyakkumulátorokból áradna az elektromosság, minden mozdulatnál új és új
                        áramhullám rohanta meg, s egységes izzásban tartotta, mint valami csodálatos
                        fürdőben... Elvesztette tájékozódó képességét, még azt sem tudta, hazafelé
                        megy-e; milyen jó, hogy a cipők ismerik az utat, ő bizony nem találná meg a
                        házat... Jaj...</p>
                    <p>Hangosan nevetett: de megszekírozta akkor a fiút... És milyen gyorsan jött a
                        házmester, a gazember, várhatott volna még egy keveset akkor... hogy még
                        néhány pillanatig egy ég alatt és egy levegőben és egy utcán maradhatott
                        volna a fiúval... a fiúval... fiú... fiú... ez is f... f... f...</p>
                    <p>Felszaladt a lépcsőn, mint akkor. Rá is jött, hogy ugyanúgy szalad, és most
                        már csinálta: ugyanúgy fog szaladni ezután, míg él, mindig, ezen a
                        lépcsőn... akkor mindig ugyanezt fogja érezni... éppenséggel ezt a lázas,
                        ijedt, boldog érzést, mert ez nagyon jó. A fene egye meg, a fene egye meg...
                        ez is f... f... fene... f...</p>
                    <p>Ma minden szó f-fel kezdődik? Na... Hisz ez jó...</p>
                    <p>Be se kellett csengetni, a konyhaajtó végre nyitva volt.</p>
                    <p>Végre nyitva, és csattogó fütty hallatszik ki.</p>
                    <p>- Ki van itt?</p>
                    <p>S a Julis, nézd csak a Julis majd megbolondul. Mi történt a Julissal: azt
                        mondja:</p>
                    <p>- A kémény... a kéményseprő...</p>
                    <p>- De jól tud fütyölni.</p>
                    <p>Évike is a nyakába ugrik:</p>
                    <p>- Anyuci, anyuci, a kéményseprő kormos.</p>
                    <p>- Mit csinálsz te itt?</p>
                    <p>- Kezit csókolom - nevetett rá cigányfehér fogakkal a kéményseprőlegény, s
                        meghajlik elegánsan, mint egy úr.</p>
                    <p>Ránéz. A kéményseprő fiatal ember volt, és oly komikus a felkefélt, diákos
                        hajával és feketére mázolt, kormos arcával, s a fogai csaknem kiperegnek a
                        szájából, mint a fehér gyöngyszemek.</p>
                    <p>- No, jó lesz a sparhert? - vetette neki.</p>
                    <p>- Jó lesz, nagyságos asszony, meg lehet sütni a fiatal libát egy darabban...
                        Az igen: én mondom, az mégiscsak jobb itthon.</p>
                    <p>Emma nevetett: a büfére céloz.</p>
                    <p>- Honnan tudja, kérem, magának már van otthona?</p>
                    <p>- Még nekem nincs. Nem lelek megfelelőt. Én még nem láttam Pesten lányt.</p>
                    <p>- A büfébe nem látott? - mondta Julis különös vihogással.</p>
                    <p>- Ott egyet se.</p>
                    <p>- Mért? Behunyta a szemét? - kérdezte Emma, aki váratlanul olyan eleven lett.
                        Még ez nem történt vele, hogy ő egy kéményseprővel szóba álljon. Máskor?...
                        Már régen be is ment volna a szobába.</p>
                    <p>- Nem hunytam be, nasságos asszony, inkább nagyon is körülnéztem. A nasságos
                        asszonyt is láttam. Az igen, nasságos asszony... de lány az nem volt egy
                        se... egy fél se...</p>
                    <p>- Milyen az a fél lány? - pukkadozott Julis.</p>
                    <p>Emma mosolygott. Nem örült, hogy őt meglátta a kéményseprő a büfében, de ezt
                        elhessentette azzal a mulatságos dologgal, hogy nini, a kéményseprő, úgy
                        látszik, udvarol a Julisnak.</p>
                    <p>- Már akármilyen - szólt keményen a kéményseprő -, az biztos, hogy nékem csak
                        egész lány kell. Egy darabba. Aki úgy van, ahogy az isten megteremtette. Nem
                        veszek rizst-rúzst.</p>
                    <p>Ezen a Julis megint oly harsogva kacagott.</p>
                    <p>- Na, csakhogy már egyszer egy boldog embert látok Pesten - mondta Emma, aki
                        még mindig itt állott, Évikével a karján.</p>
                    <p>- Hál’ istennek, nasságos asszony, én a vagyok. De hogyisne lennék, mikor
                        pesti kéményseprő vagyok én. Lehetek boldog... Mer azelőtt, kérem, falun
                        dolgoztam, de ott kutya rossz volt, mert a mesternek tizenkét-tizenháromezer
                        pengője volt egy évben, mégse fizetett ki. Százhúsz pengő jár egy segédnek
                        havonta, ez a törvény, és ő csak ötvenhatot adott, és a betegsegélyzőt is
                        nekem kellett fizetni, pedig az is törvény, hogy annak a felét is a
                        mesternek kell fizesse.</p>
                    <p>- Hova való? - kérdezte Emma, akinek feltűnt ez az utolsó szó. - Nem
                        erdélyi?</p>
                    <p>- De bizony. Beszterce mellett egy kicsi faluból.</p>
                    <p>- Hogy került ide?</p>
                    <p>- Kérem, tizenötben én még csak tizenhárom éves voltam, de nagyon kértem
                        anyámat, hogy engedjen el, én nem félek, megélek... Kéményseprő akartam
                        lenni, de Szamosújvárba volt egy nagybátyám, ahhoz kellett menni, az meg
                        fűszeres volt, és befogott inasnak, de én csak kéményseprő szerettem lenni,
                        ezért bolondnak mondott, és nagyon keményen bánt velem, én meg megszöktem és
                        elmentem Besztercére, ott mingyárt bevittek a menhelyre, onnan kiadtak
                        lelencruhába egy fűszereshez, ott kitanultam. Azután leszolgáltam a
                        katonaságot Besszará­biá­ba, de sehogy se tudtam kéményseprő lenni, hát volt
                        egy nagybátyám itt a Damjanich uccába, borbély, elszöktem hozzá. Ez meg
                        borbélyt akart belőlem csinálni, de én csak kéményseprő akartam lenni. Hát
                        vót itt egy viciné, olyan elvált, rosszféle asszony, annak meg a nagybátyja
                        kéményseprőmester, no ez kell nekem, Mózsi... Így én be is szegődtem,
                        kitanultam, és most úr vagyok.</p>
                    <p>Oly mulatságosan beszélt, mint egy kabarészínész, a kormos pofája úgy
                        csillogott, mint valami üst feneke.</p>
                    <p>- Mit szeret ezen a mesterségen? - nevetett Emma.</p>
                    <p>- Ez kérem a legjobb mesterség a világon. Olyan vicces. Kedves, könnyű
                        mesterség, kivált újesztendő éccakáján... Ha nem volna jó, az államtitkár úr
                        se vette volna meg a kerületben a kéményseprőséget, harmincötezer pengőt
                        adott érte, mert reáljog, kérem. Olyan ez, mint a királyság. Lemondott az
                        érte nyugdíjáról, csak kéményseprő lehessen az államtitkárságból. Kérem,
                        minden esztendőbe megvan neki negyvenezerje.</p>
                    <p>- És mi van a vicinével? - szólt rihentve Julis.</p>
                    <p>- Seper.</p>
                    <p>- Maga után?</p>
                    <p>- Nem. Az urak után.</p>
                    <p>- Akkor az is hiába protezsálta be magát - ihogott a lány.</p>
                    <p>- Hát kérem, én mondtam neki, jöjjön utánam, lásson el, míg inas vagyok, nem
                        akart.</p>
                    <p>- No de most már itt van készen.</p>
                    <p>- Most mán nekem nem kell. Öreg... Meg én már kiismertem a pesti nőket. Nekem
                        már csak lány kell. Egy egész darab lány.</p>
                    <p>- Mennyi a fizetése? - kérdezte Emma.</p>
                    <p>- Harmincnégy pengő, heti.</p>
                    <p>- Mennyi a levonás?</p>
                    <p>- Csak a biztosító díj fele.</p>
                    <p>- Adó?</p>
                    <p>- Nincs semmi levonás, csak ez.</p>
                    <p>- Abból meg lehet élni.</p>
                    <p>- Hojjé.</p>
                    <p>Úgy vetette fel a fejét, mintha milliomos volna.</p>
                    <p>Julis azonban beleszúrt:</p>
                    <p>- És mennyi a borkontó?</p>
                    <p>- Vegye tudomásul, kisasszony, én nem vagyok pesti jassz. A mesterek már nem
                        is akarnak felvenni, csak vidékieket, mert ezek csak a borra áldoznak. Én
                        nem iszok meg egy hónapba többet négy spriccernél, de az is inkább
                        hosszúlépés.</p>
                    <p>- Milyen hosszú?</p>
                    <p>- Nagyon hosszú. Egy deci bor, két deci vízzel, slussz.</p>
                    <p>- Abba eltéved a bor - nevetett Julis, mintha csiklandoznák.</p>
                    <p>- Jó helyre kerül, jó, egészséges bendőbe - verte a hasát a kéményseprő. -
                        Nasságos asszony, tetszik tudni, hogy a Beller hentesnek hova lett a
                        pénze?</p>
                    <p>- Milyen Beller?</p>
                    <p>- Akinek akkor a büfébe kilopták az ezerhatszáz pengőjét. Kérem, a
                        munkásainak, van neki harminchat állandó alkalmazottja, mindenik negyven
                        pengőt kapott postán.</p>
                    <p>Emma elámult, s nem akarta megérteni.</p>
                    <p>- Kitől kapta?</p>
                    <p>- Veritás.</p>
                    <p>- Mi?</p>
                    <p>- Csak az volt a postautalványon, hogy “Veritás”. A Bellert majd megüti a
                        guta... Tetszik tudni, ez aztán zsebtolvaj, az annyát neki. Kilopta a kövér
                        hentes zsebiből a pénzt, és elküldte az alkalmazottaknak. Ez osztán bót!</p>
                    <p>- Veritás... Ez azt jelenti: Igazság. Isteni igazság: Via, Veritas et
                        Vita.</p>
                    <p>- Hát igazság is. Beller fizet a legrosszabbul, most jól jártak az emberek,
                        de fel akarja adni a rendőrségnek.</p>
                    <p>- Anyuci, anyuci, olyan édes a Vilma néni Picije.</p>
                    <p>- Milyen pici?</p>
                    <p>Julis is állította:</p>
                    <p>- Van kiskutyája. Selyempincsi. Vilma nagyságának.</p>
                    <p>- Mióta?</p>
                    <p>- Már régen, hétfőn kapta.</p>
                    <p>- Kitől?</p>
                    <p>- Lakótól.</p>
                    <p>- Kis kutyát?</p>
                    <p>Évike forrón megcsókolta az anyját:</p>
                    <p>- Olyan édes.</p>
                    <p>Julis most ijedten kapott a fejéhez:</p>
                    <p>- Nagyságos asszony, a távirat benn van az asztalon.</p>
                    <p>- Miféle távirat?</p>
                    <p>- Jött távirat - és hunyorgatott hozzá, mintha tudná, kitől jött.</p>
                    <p>Emma lángvörös lett, és sietve ment be a szobába. Még Évikét is letette, s
                        dobogó szívvel úgy sietett, hogy elfelejtkezett az óvatosságról is. Örült,
                        hogy mögötte a kéményseprő nagy füttyszóba kezdett.</p>
                    <p>Csakugyan ott volt az asztalon a felbontatlan távirat. Kibontja. Csak úgy
                        eldobálta a holmiját s már ki is bontja:</p>
                    <p>Reőth Andorné nagyságos asszony...</p>
                    <p> Vasárnap délben félkettőkor fekete négyesben büfében. Ff.</p>
                    <p>Megdermedve nézi a táviratot.</p>
                    <p>Fekete négyesben, büfében...</p>
                    <p>Szédülés jön rá. Meg kell kapaszkodni az asztalban.</p>
                    <p>Homlokát törüli.</p>
                    <p>- Átvittétek a díványpárnát Vilma nénihez?</p>
                    <p>- Igen, anyuci. Én vittem magam. Julis csak segített.</p>
                    <p>Üveges szemmel néz a kislányára, akkor elkezd kacagni. Felkapja a gyereket,
                        és kacag, kacag, és csókolja, csókolja.</p>
                    <p>Alig ocsúdott fel kissé szédületéből, Julis bejött, hogy itt a Bauerné.</p>
                    <p>- Nem - kiáltott fel -, most egy kicsit dolgom van... rendbe szedem magam...
                        mondd meg, hogy jöjjön máskor... jöjjön egy kicsit később.</p>
                    <p>- Igenis.</p>
                    <p>A lány elment, és ő nem tudta, mit is csináljon. Végre hozzáfogott
                        levetkőzni, de csak annyit tett, hogy a kalapot ledobta. Nem úgy, mint
                        máskor, a legnagyobb gonddal emelve le fejéről és a hálószobában
                        kalaptartóra helyezve, mint valami értéket, amit gondozni kell. Most csak
                        éppen lehúzta bal kézzel, hátrafelé a fejéről és eldobta. Aztán szórakozott
                        ujjakkal a haját megsimogatta és a drága ruhájában belevetette magát a
                        fotelbe, és dideregve, borzongva maga elé bámult. Úgy ült, mint a
                        törvényszéki tárgyalásokon ülnek a nők, még ha csak tanúk is, teljes
                        kétségbeeséssel... Minek a tanúja ő itt, most, ma, ezen a héten, ezen a
                        hosszú és izgalmas héten?... Öt év alatt nem történt vele semmi, és most...
                        ez a hét... egyik izgalomból a másikba szédül, és meg van őrülve, és
                        olyanokat csinál... Mi történt vele?...</p>
                    <p>Elkezdett sírni.</p>
                    <p>Sírt, sírt, Évike ijedten simult oda a térdéhez, és belekulcsolta két kis
                        kezét az anyja ruhájának ráncaiba.</p>
                    <p>- Vidd azt a maszatos kezedet... - akkor utána kapott - nem, nem, te vagy az
                        én életem, mindenem, te drága... - s könnyekkel teli szemeivel is meglátta,
                        hogy Évike csakugyan kétes tisztaságú, kormos lett még a homloka is, erre
                        őrjöngve ugrott fel:</p>
                    <p>- Julis, Julis - és hosszan csengetett neki.</p>
                    <p>Julis ijedve futott be.</p>
                    <p>- Mért nem vigyáz a gyerekre?... Micsoda dolog ez?... Mi van már itt...
                        Mosdassa meg.</p>
                    <p>- Éppen most mosdattam.</p>
                    <p>- Hallgasson, menjenek már ki, megőrülök.</p>
                    <p>Julis és Évike megszeppenve húzódtak ki. Évike még egyszer vissza akart futni
                        az anyjához, de az nem nézett rá, s a lány erős kezei elvonszolták.</p>
                    <p>- Igazán megőrülök. Itt igazán meg kell őrülni. Hát egy pillanatom
                        sincs?...</p>
                    <p>Maga elé borult a két kezére, és soká s oly keservesen sírt, hogy egészen
                        elbágyadt bele.</p>
                    <p>Milyen reménytelen az élete, a helyzete, az egész világ!</p>
                    <p>Nem tudott gondolkozni, csak sírt, sírt, egyre hevesebben és egyre
                        szenvedélyesebben. Mintha az egész fizikumának szüksége volna erre a
                        zokogásra, minta természetnek szüksége van a nagy nyári záporokra, csak
                        zuhogott a víz a szeméből, és gondolatfoszlányokat sodort magával.</p>
                    <p>- Elveszett ember vagyok - érezte -, teljesen elvesztettem magamat... Nincs
                        senkim, senkim, senkim... Oly magánosan állok a világban, mint valami
                        elítélt... De mit vétettem én?... miért kell nekem így élnem?... s miért
                        kell egyáltalán élnem?...</p>
                    <p>Végre a könnyei kezdtek szűnni, s ő tikkadtan ült magának... összetörve és
                        elbágyadva és oly szerencsétlenül, mintha egy mély szakadékba zuhant volna,
                        ahonnan semmi remény, hogy valaha is fel tudjon emelkedni a felszínre.</p>
                    <p>Még néhányszor újrakezdődött a sírása, de mindig kisebb, kisebb rohamokkal.
                        Fáradt volt, és szeretett volna lefeküdni, de észrevette, hogy még mindig a
                        kimenőruhájában van. Hozzáfogott levetkőzni.</p>
                    <p>Áttántorgott a hálóba, s a nagy állótükör előtt állott, mikor ruháját letette
                        magáról. Önkéntelen belenézett a tükörbe, és oly kimondhatatlan
                        sajnálkozással látta szép magát... Felbiggyesztette ajkát: mit ér ez... ez
                        mind semmit sem ér... Öt éve hervad... most már késő...</p>
                    <p>Szórakozott kábasággal nézte karjait. Oly fehérek, mint a márvány... Most,
                        mikor minden nő abba helyezi legfőbb hiúságát, hogy olajbarnára égeti le
                        magát a nappal, ő olyan fehér, mint a halott... Nap nem érintette évek
                        óta... Még ha szabadsága is van, azt a két hetet itthon kell töltenie,
                        ugyanebben a lakásban, és csak annyi, hogy nem jár be a hivatalba, hanem
                        elheveri s átalussza, hogy egy évre kialudja magát...</p>
                    <p>Kissé tovább maradt a tükör előtt, mint szokott, hiszen soha egy percet sem
                        bírt saját magának szentelni.</p>
                    <p>Bezárta az ajtót magára, és átöltözött.</p>
                    <p>Kénytelen volt elismerni, hogy szép. Szebb, mint lány korában, mikor büszke
                        volt magára. Szebb, mert érettebb és mégis üde. Elhasználatlan... És most
                        van virágzásának csúcsán... Egész formája tökéletes.</p>
                    <p>Hirtelen eszébe villant a távirat, és úgy megrettent, és úgy elfordult a
                        tükör elől, mintha valaki rajtakapta volna, s szemérembe borulva öltözött
                        fel.</p>
                    <p>Akkor lefeküdt a sezlonon, az ágyak előtt, beburkolózott egy puha, fehér
                        gyapjúplédbe, s tikkadtan elaludt. Az álom úgy szakadt rá, mint egy leomló
                        ház a gyanútlan sétálóra, és elvesztette önmagát. Alig aludt néhány
                        pillanatig, kopogtak az ajtón, s ijedten nyitotta ki. Fess Feri állott ott
                        szürke ruhában, és kacagva mondta, hogy lent van az autó.</p>
                    <p>Válaszolni akart, hogy ő nem megy, de Fess Feri oly fölényesen intett, hogy
                        nem szólhatott ellene.</p>
                    <p>Lement vele és beült az autóba, óriási nagy túrakocsi volt, roppant
                        szerkezete volt, legöm­bölyítve elöl, hátul, de csak kétszemélyes ülés volt
                        benne.</p>
                    <p>Fess Feri sofírozott, s ő megdermedve ült mellette, és nem tudta, most hova
                        mennek.</p>
                    <p>A kocsi megindult óriási gyorsasággal, s amint mentek, a forgalmi rendőr
                        rájuk kiáltott, de Fess Feri nem törődött a rendőrrel, csak hajtott tovább,
                        mire a rendőr utánuk lőtt. Még egy lövés, még egy lövés, aztán sortűz, csak
                        úgy ropogott a puska, aztán gépfegyver: tatarata... De ők rohantak, szinte
                        zajtalan, s hamar elhagyták Budapestet, fák közt futottak, egészen sötét
                        volt, és a gép rohant, és ő úgy érezte, mintha meg volna lőve, és a vére
                        kéjesen elfolyik, és Fess Feri mellette, mint egy sátán, csak nevet, és a
                        fekete szeme belevillan az ő szemébe, és ő rettenve kiált fel: mit
                        akar...</p>
                    <p>De a kocsi csak rohan, rohan, s utána egy csomó autó jön, rendőrök fegyverrel
                        és mindenféle ölő-, gyilkoló szerszámmal, s azt mondják:</p>
                    <p>- Állj, te vagy a zsebtolvaj! - s valamit kiáltanak, amit nem ért.</p>
                    <p>S neki eszébe jut, hogy Fess Feri a kövér henteshez hozzálépett a büfében, s
                        most tisztán tudja, hogy látta, mikor kivette a tárcát a zsebéből, s a
                        tárcában ezerhatszáz pengő volt...</p>
                    <p>Erre megijed, és nem akarja, hogy elfogják Fess Ferit, s ösztökéli, hogy
                        gyorsabban, gyorsab­ban, s nézi a sebességmutató óra tűjét, s látja, hogy
                        nyolcvan kilométer, száz kilométer, százötven kilométer gyorsasággal mennek,
                        és elmaradnak mögötte az üldözők, s akkor Fess Feri a volánt elereszti, s
                        szembefordul vele:</p>
                    <p>- Félsz? - és kacag rajta.</p>
                    <p>- Igen.</p>
                    <p>- Mi az az igen? Félsz? Zsebtolvaj vagyok. Félsz?</p>
                    <p>- Igen.</p>
                    <p>- Mondd ki, hogy szeretsz...</p>
                    <p>A szeme úgy éget, hogy elvész a lélegzete, s akkor a kocsi egy óriásit ugrik,
                        fel a levegőbe, s megfordul maga körül, ez a halál, s újra megkezdődnek a
                        ropogások, hallja a gépfegyvereket, a puskákat, szörnyű dörgések, de csak
                        egy pillanatig már, mert most itt a halál...</p>
                    <p>És egy ájult elfolyásban felébred.</p>
                    <p>Kábultan és iszonyodva szedi össze magát, s hallja, ahogy az ajtót döngeti
                        Évike, és kiált:</p>
                    <p>- Anyuci, anyuci... - mint egy kis gépfegyver...</p>
                    <p>Hát csak álom volt? s még minden idege remeg. Egész teste verítékben
                        úszik.</p>
                    <p>- Anyuci, anyuci! Vilma néni!</p>
                    <p>Felül a díványon, s már tudja, hogy ez mind csak álom volt. Persze, a
                        kéményseprő bolon­dította meg, arról a zsebtolvajlásról beszélt, azóta sem
                        jutott eszébe... De hisz ez rettenetes: az ő lelkiismerete álmodott, és ő
                        imputálta, hogy Fess Feri volt a zsebtolvaj...</p>
                    <p>Hirtelen nevetni kezd. Dehogyis volt zsebtolvaj, ha az lett volna, nem marad
                        olyan nyugodt, mikor azt mondta, hogy... hogy is?... azt mondta, hogy
                        valakit megloptak, és őt tovább kísérte... De ő már, úgy látszik, “tudat
                        alatt” akkor is gyanúsította...</p>
                    <p>- Anyuci, anyuci, itt a Vilma néni, itt a Vilma néni.</p>
                    <p>- Mindjárt - kiáltott végre, s nem ismert rá a saját hangjára, annyira
                        elfulladt volt, és oly idegen.</p>
                    <p>Kölnivizet vett, megmosta az arcát, a halántékát.</p>
                    <p>Ez jót tett, fellélegzett, és oszlott a kábulat.</p>
                    <p>Kinyitotta az ajtót. Milyen rossz ez a kilincs. Már vagy három éve lóg.
                        Szólani kell a házmesternek.</p>
                    <p>- Szervusz, szívem - mondta Vilmának, aki a véletlen tegezéstől akkorát
                        sikoltott, hogy azt se tudta, hova legyen:</p>
                    <p>- Szervusz, édesem, szervusz angyalom, édes drágaságom.</p>
                    <p>Emma megsavanyodott. Megborzadt ettől a lármától, elve volt, lehetőleg nem
                        tegeződni, s különösen evvel a Vilmával, ettől félt. De itt már nincs
                        segítség.</p>
                    <p>- De boldog vagyok, hogy látlak. Igazán! egész hetem üres volt! Jaj, de hálás
                        vagyok azért a csodaszép párnáért... Szívem, édesem!</p>
                    <p>Összecsókolta Emmát, aki fád magatartással igyekezett egy kicsit kordában
                        tartani.</p>
                    <p>- Mit is mondjak hamarább, mert rögtön vissza kell szaladnom, ez a Dezső egy
                        percig nem akar magában maradni. A kiskutya is beteg lett, be kellett vinnem
                        az Állatorvosi Főiskolára. Bezabált a kis nyomorult, és olyan beteg, 39,6-os
                        láza van, olyan édes, be fogok járni hozzá, virágot viszek neki.</p>
                    <p>És könnyesen nevetett.</p>
                    <p>- Ott is voltál?!... - nyögte Emma, hogy lehűtse, s a Markóra célozott.</p>
                    <p>- Na. Érdemes bemenni. Olyan kellemetlenségem volt vele. El fogok válni tőle,
                        Dezső is azt mondja, el kell válni, nem kell tűrni az ilyen dolgokat.
                        Előfizettem neki az egész hónapra a vendéglőben, ott a Markóban, hát
                        örüljön, nem igaz? Mondd, kérlek.</p>
                    <p>Emma összevonta a szemöldökét.</p>
                    <p>Önkéntelenül mindent elkövetett, hogy a tegezést kikerülje.</p>
                    <p>- Ah, pénz a legkevesebb... Te, ez egy furcsa ember, ez a Dezső. Én nem tudom
                        micsoda ember, de nagyon édes ember.</p>
                    <p>- Építész?</p>
                    <p>- Hát persze, nagy vállalatai vannak, de most valami idegbaja van, azt piheni
                        ki. Pénze az van. Mondd, édesem, és te hogy vagy?</p>
                    <p>- Élek.</p>
                    <p>- Jaj, hála a jóistennek. És milyen jól nézel ki, csoda. Dezső egész nap
                        olvas. Angolul. Egy szót sem értek belőle. Angol detektívregényeket, csak
                        úgy falja. Van neki vagy száz, azt mind el akarja olvasni.</p>
                    <p>És folyton kacag, és olyan eleven, majd szétrobban.</p>
                    <p>Minél élénkebb, Emma annál jobban lehangolódik. Az álma igen rátelepszik, s
                        nem tudja tisztázni a gondolatait.</p>
                    <p>- Nagyságos asszony - lép be Julis -, újra itt van Bauerné, de ha nem tetszik
                        akarni, akkor vasárnap jön.</p>
                    <p>- Én nem zavarok, átszaladok, megnézem a pubit - nevet rá Vilma -, mindjárt
                        visszajövök.</p>
                    <p>Emma szórakozottan néz.</p>
                    <p>- Még nem is tetszett vacsorázni... csak hideget tudok adni, emiatt a
                        kéményseprő miatt.</p>
                    <p>- Igen. Nem vagyok éhes - átvillant rajta, hogy a lány csodálkozni fog, ha
                        meglátja, hogy az ebédet is hazahozta. Ma úr volt... El is mosolyodott
                        rá.</p>
                    <p>- És a Bauerné?</p>
                    <p>- Igen... Jöjjön be, s ha elment, add be a vacsorát.</p>
                    <p>Bauerné pár perc múlva alázatos kedvességgel jön be:</p>
                    <p>- Jaj, nagyságos asszony, nem is tudom, hogy háláljam meg a nagyságos asszony
                        jóságát.</p>
                    <p>- Semmi, kérem, igazán semmi. Mikor áll be a kislány?</p>
                    <p>Bauerné hallgatott. Akkor elővette a zsebkendőjét, és sírni kezdett. Emma
                        csodálkozva nézett rá. Bauerné úgy sírt, mint aki abból él.</p>
                    <p>- Nagyságos asszony - rebegte -, bár beléphetne, bár minden úgy lenne, ahogy
                        mi, anyák szeretnénk.</p>
                    <p>- Az istenért, mi baj?</p>
                    <p>- Nagyságos asszony, tessék elhinni, inkább szeretnék a sírban feküdni.
                        Énnekem egy célom van a lányommal, tisztességesen fölnevelni, tisztességes
                        kenyeret adni a kezébe, de mit tehet egy szegény anya... Ennél nagyobb
                        szerencsére soha nem is gondoltam, mint hogy bejusson a Flórához. Előkelő
                        hely, úri hely, finom, jó hely, míg él, mindig biztosítva volna a sorsa.
                        Jövője volna... s nem is mondhatom, egész szép dolog: hat pengő hetenként
                        mint tanulólánynak... nagyon szép, és nagyon meg lehet vele elégedve a
                        szülő... kitelik belőle a villanyos, vagy a gyermek járhat gyalog, és akkor
                        marad valami a háztartásra is...</p>
                    <p>Emma úgy fogta fel, mint szemrehányást, és még el is pirult.</p>
                    <p>- Hat pengő hetenként? Nem tudtam, hogy ilyen kevés.</p>
                    <p>- Nem kevés, nagyságos asszony, nem kevés. Nem szabad azt mondani, hogy
                        kevés. Itt mink a Csikágóban úgy élünk, kérem, hogy nekünk már semmi sem
                        lehet kevés... Kérem, itten gyártják a gázmaszkokat, százezerszámra
                        csinálják a bombamentes pincéket: ez mind nagyon szép... Mit jelent az
                        nekünk itt ebben a házban... Van itt kérem ötvenhat lakás, és van összesen
                        tizenhat gyermek. Mindegy az már minekünk, még ez is sok, mert a gyermekek
                        nem gondolkoznak a szülők fejével, a gyermek, akár fiú, akár lány, az mind a
                        maga fejével akar gondolkozni, és a szülő hiába jár utána neki, hogy olyan
                        útra vigye, hogy idővel jó polgári nép legyen belőle: ők most akarnak
                        mingyárt valami szebbet és jobbat.</p>
                    <p>- Miért? Van a kislánynak valami más állása?</p>
                    <p>- Állás... Lehet ma állást találni?... Állásban nem fizetnek; hát hat
                        pengőből meg lehet talán élni?... Nem mondom, ha egy gazdag anyja volna, aki
                        eltartja, felruházza, mert a Flóránál kikötötték, hogy csinosan legyen
                        felöltöztetve a kislány, ami természetes is, mert egy olyan előkelő helyen
                        nem lehet mindenféle szutykos teremtésekkel dolgozni, a virágok közt a
                        lányoknak is csinosaknak kell lenni... Az én Klárikám pofikája az olyan
                        édes, hogy elmehetne táncosnőnek is, az alakja finom, még növésben van, de
                        már most is akár szépségkirálynőnek is megválaszthatják, két év múlva, nem
                        is kételkedem benne, meg is fogják választani... De hát kérem, én mit
                        keresek?... Negyven pengőt egy hónapban... Ő hozna haza huszonnégyet, ha ő
                        is hajlandó volna gyalog járni a hivatalba, mint én az Arany János utcába,
                        az Akadémia utcába, mehetnénk együtt... de egy ilyen fiatal lánynak ezt
                        hiába magyarázom... Ő csak azt látja, hogy ott van a Speyer Ida, jó állása
                        van, biztos állás, bankban van, és ő tartja el az apját, az apjának az öreg
                        nővérét meg egy szobafestő testvérét. Mind állásnélküli, és ő fizeti a
                        szobabért és a kosztot... egy lány, kérem, s nem is szép lány: a
                        fizetéséből, soha mellékkere­set, s ő az egész család és az egész rokonság
                        fenntartója... Vagy ott van a második emelet 31-ben az asztalos Winkler,
                        fülig tele adóssággal, az üzlet a nagyobbik fiú nevén, a lakás a kisebbik
                        fiú nevén, ő meg maga úgy van bejelentve, hogy nem is lakik a házban, a
                        műhelyben van beadva, hogy ott alszik, pedig itt van szegény a lakásban,
                        csak a bejelentés más... A házfelügyelőnek megfizetik a házmesterpénzt, a
                        vicinek a vicipénzt, a gondnoknak a gondnoki díjat, házbért nem fizetnek...
                        és a pénzt a két fiú hozza haza, egyik nyomdász, a másik szerződtetett segéd
                        egy fűszeresnél, és vele küldik haza a csomagokat, mint fiatal segéddel,
                        szolgának használják, pedig bejelentett segéd... Vannak kérem elegen,
                        gyermekek, akik így segítenek a szüleiken, a földszinten két üzlet nincs
                        kiadva, a pincében, a szuterénben három helyiség üres, a legnagyobb
                        lakásokban is képtelenek házbért fizetni... én eleget mondom neki, hogy az
                        egész házban csak három lakó van, aki soha nem marad adós, és az egyik a
                        nagyságos asszony, örüljön hát, hogyha bejut a Flórához...</p>
                    <p>Mintha megnyitják a vízvezetéki csapot, úgy zuhogott a szó a szegény
                        Bauernéből, frecskelt, és szétvágta a fröccsöket az egész házon...</p>
                    <p>Emma dideregve és szédülve hallgatta; az egész ház ilyen nyomorban tengődik
                        körülötte. Öt éve lakik itt, s nem tudja, hogy mi folyik a házban.</p>
                    <p>- A gyermek gyermek, és a mai gyermek nem olyan, mint mi voltunk annak
                        idején, minket istenfélelemben neveltek és mi képesek voltunk éhezni a
                        szüleinkkel és nyomorogni a háborúban, én egész életemet az utcán töltöttem,
                        én voltam az a családban, aki mindig sorban álltam s jegyeket szereztem,
                        hogy kenyeret és mindent kaphassunk... Az én lányom már szabadon nőtt, és
                        egész másképpen gondolkozik a dologról... mint az apja...</p>
                    <p>- Szóval, hova állott be?</p>
                    <p>- Hova állott volna... Kérem, itt van a Türk méltósága, a Csepreghyné
                        nagyságos asszonynak az édesanyja, és az mondta nekem, ő tud egy jó helyet a
                        Klárikámnak, isten tartsa meg. Ugyanis a Csepreghyné nagyságát itt hagyta az
                        ura. És most az, mint férj, utánajár, hogy válópörre adatokat szerezzen a
                        felesége ellen... nem fog sikerülni, mert ez a kis nagyságos asszony, ez egy
                        angyal. Ellenben ő, a Csepreghy nagyságos úr, az kérem, annak viszonya van
                        egy Lia nevű kisasszonnyal, aki eddig egy igen gazdag úrnak volt a babája a
                        Rózsadombon, és most a Csepreghy úr ment utána és most ez tartja el... Hát a
                        méltóságos asszony azt mondta a Klárikámnak, hogy álljon be szobalánynak a
                        Liához, és hozzon neki onnan híreket, akkor ő felöltözteti, és ad neki száz
                        pengő jutalmat és ott is kap fizetést...</p>
                    <p>- És a lány vállalta?</p>
                    <p>Bauerné sírt.</p>
                    <p>- Tetszik látni: nekem már nincs lányom... Én csak küzdöttem érte, és
                        feláldoztam magamat mint anya, s a gyermeket elszédítették ilyen
                        pénzígérettel, és én itt maradtam magamban, mint egy megszedett
                        szőlőszál...</p>
                    <p>Csakugyan olyan volt. Megöregedett, csak most látszott meg rajta, hogy az
                        utolsó napok alatt elvesztette az energiáját és frissességét.</p>
                    <p>- Minek élek én már?... - sírt és törülgette a könnyeit. - Ezért éljek? Hogy
                        engem az én fiatal gyermekem, a szemem fénye, isten őrizze meg minden
                        bajtól, így hágy el, mint egy igazi szegény anyát, s egy ekkora piszkos
                        ügybe kavarják bele?... Szép nagysága és szép méltósága, akik ezt kifőzték,
                        és a gyermeket becsalogatták csokoládéval és ajándékokkal, és blúzt adtak
                        neki, szoknyát adtak neki, a fiatal nagyságának a trottőrruháját is neki
                        adták, s még vettek is neki egy csinos kék ruhát a Filléres Áruházban. És
                        pénzt is adtak neki, a kislány tíz pengőt hagyott otthon nekem az asztalon
                        tegnap, mikor eltűnt, s nem írta meg, hogy hova ment, úgyhogy én ma egész
                        nap csak őutána futkostam, és meg is tudtam mindent, s beszéltem is vele...
                        Ne tessék senkinek egy szót se szólani a dologról, mert a végén a
                        rendőrségre kerül, és ott megvizsgálják, az erkölcsrendészetre viszik...
                        Rettenetes mit szenvedek én huszonnégy óra óta, mert én tudom, milyen
                        következményekkel jár az ilyen, ha egyszer beleavatkozik a rendőrség...</p>
                    <p>Emma kiszáradt szemmel nézte a szegény asszonyt. Irtóztató az erkölcsi
                        szenny, ami a fiatal lányokat környékezi, s ez még nem is látszott oly
                        végzetesnek, még sokkal rosszabb is történhetett volna már a kislánnyal...
                        Ez csak átmeneti állapot... Lépcső lefelé...</p>
                    <p>- De én nem akarok hálátlan lenni a nagyságos asszonyhoz. A nagyságos
                        asszonynak mindegy, hogy melyik kislányt helyezi el a Flóránál. Itt van a
                        Rosenzweig Adélka, a Rosenzweig szabó lánya, az apja most öveket csinál,
                        olyan díszövek, amik most divatosak, és ő maga hordja el a nagy áruházakba,
                        s egész nap dolgozik és árul: ennek a lánya, ez is olyan korú, mint az én
                        Klárikám, de apja van, férfikéz alatt van, tehát nem lehet vele ilyeneket
                        csinálni, ezt nagyon melegen merném ajánlani. Igen jó család, a fia most az
                        egyetemen van Szegeden, és az egész család, akármilyen nagy szegénységben
                        van is, tökéletesen tisztességes és szorgalmas, és a kislány is, ha nem
                        olyan csinos is, mint az én Klárikám, nagyon meg fog felelni... Tessék
                        szíves lenni, hogy ő menjen be arra a helyre, ahova az én gyermekemet
                        tetszett beajánlani...</p>
                    <p>Emma kedvetlen lett. Egy lány helyett másik, egyik család helyett a másik...
                        Nem volt hozza kedve.</p>
                    <p>- Roppant kedves népek, csak anyagilag rosszul állanak. A fiú már ügyvédnél
                        dolgozik ott Szegeden, és amit keres, azt mind hazaküldi. Istenem, ez a
                        Rosenzweig Frédi, ha ez megtudja, hogy a Klárika... Az istenre kérem, ne
                        tessék senkinek egy szót se szólani arról, amit elmondottam...</p>
                    <p>- Jaj istenem! - sóhajtott Emma. - Ez a szörnyű világ, ez a szörnyű
                        szegénység az egész vonalon.</p>
                    <p>- Nagyon jól tetszik mondani, itt van a szomszédom, elektrotechnikus
                        fiatalember, oly ügyes, mindig van valami szerelőmunkája. Az apja, kérem,
                        most már van egy hónapja, egyszer csak egy délután föláll, azt mondja,
                        elviszem a gyereket a Ligetbe. Mert az is tönkrement ember, vasmunkás volt,
                        aztán kiesett, és alkalmi üzletekkel kezdett foglalkozni, megbukott,
                        felgyűlt a sok adósság, és ő meg belezavarodott. Kicsit sétált a gyerekkel a
                        Ligetben, akkor hazakísérte, és azt mondta neki: eredj fel szépen a lakásba,
                        ő pedig elment, s azóta senki sem tud róla semmit. Eltűnt, mintha a föld
                        nyelte volna el... Nincs itt egy család se, amelyiknek meg ne volna a maga
                        sötét foltja.</p>
                    <p>Julis megsokallotta odakint, hogy ez a Bauerné ilyen sokáig ül itt, s bejött
                        nagy hetykén, mint valami csendőr, s azt mondta:</p>
                    <p>- Nagyságos asszony, kérem, tessék már vacsorálni!</p>
                    <p>Bauerné felállott. Megértette, hogy illő lesz eltávoznia. Sok szóval, sok
                        síró beszéddel bocsánatot kért, s elment.</p>
                    <p>- Hogy mi van vacsorára? - kérdezte Julis. - Hát bizony én délbe se főztem,
                        mert folyton ezt a kéményseprőt vártam. Hideget ettünk, és a nagyságos
                        asszonynak is csak hideget tudok adni, mert a sparherttel reggelig várni
                        kell. Ma úgy is péntek van, hát egy kis böjtös ételt hoztam. Tejfeles túró
                        van, zöldhagyma is van, retek is van, vaj is van, ami csak tetszik, minden
                        van.</p>
                    <p>Emma örült a menünek. Délben szokatlanul jóllakott, és ma annyi izgalma volt,
                        hogy avval még inkább jóllakhatott.</p>
                    <p>Julis egy csésze hideg kávét is hozott. Évike már evett, de most végre, hogy
                        hozzájutott az anyjához, mellé telepedett, és Emma minden falatjának felét
                        megosztotta vele.</p>
                    <p>- Mi lesz belőled, édes kicsim - simogatta meg az arcát. - Mi lesz belőled
                        ebben a világban?</p>
                    <p>- Hastáncosnő - mondta Évike, s Emma elszörnyedt. Micsoda szavakat s micsoda
                        fogalmakat tanul meg egy kis lánygyermek ebben a világban...</p>
                    <p>Borzasztó fájdalom fogta el. Egész nap nem lehet vele. Kénytelen eltűrni hogy
                        cselédek, vicigyermekek és lehetetlen népek közt nőjön fel. Mit fog a
                        jövőben a lelkében hagyni ez a múlt?...</p>
                    <p>Rátelepedett a Csikágó nehéz levegője.</p>
                    <p>A nyitott ablakon beszállott a szürkeség. Az esti koldus némaság. A
                        zebraszürke malterpaloták, a börtönutca zsúfolva nyomorral, szegények
                        kétségbeesésével.</p>
                    <p>Itt mindenki sírva nyeli le a falatját, mint ő. Elfojtott könnyei befelé
                        szivárogtak, le a torkába, s megnedvesítették a kenyérgalacsinokat, amiket
                        nyelt. Oly fáradtság, olyan tikkadtság volt hirtelen benne: most meg tudott
                        volna halni. Kimondhatatlan reménytelenség volt a kis szoba főbérlője... Itt
                        élni... itt élni ebben a városnegyedben... még a kifizetett lakásban is
                        halálos ítélet, de mi lehet azokkal, akiknek a házbérgond is ott van a
                        szűkös vacsorájuk felett, hogy virrasszon az alvók álmán, mint egy vámpír. A
                        gyerekek szennyes keresetét is vígan bekapja ez a szörny, nem bánja, ha
                        lélek- és szívhandlírozással kaparják is elő a házbért, a legirtóztatóbb pók
                        a Nyomor, ott a sarokban szövi hálóját, s ebben a hálóban minden légy
                        beleakad.</p>
                    <p>Csikágó... Egész Budapest... Csikágó ez a város keresztül-kasul és alólról
                        felfelé, mindenestül... vagy még ennél is rosszabb. Itt egy központi
                        légszivattyúra van berendezve ez az egész metropolis, a vízvezeték nem
                        működik jól, a központi fűtés csak szórványosan, de a házbér szivattyúja...
                        Hivatali kollégáira gondol, a Flachmannékra, Sterkekre... vajon mit
                        beszél­getnek most, fájó ijedelemmel összebújva, s őrá fordítva csekély
                        reménykedésük tolvaj­lámpáját... ő felpiszkálta a tüzet... most aztán tessék
                        rakni rá... Sztrájk... felmondás... “eltaposom a kígyófészket”... szegény
                        ártatlan kígyók, akik tátogó, ártatlan szájjal vízcsöpp és élelem után és
                        egy kevés lélegzet, levegő után lihegnek... Óh, ti szegény emberek, de rossz
                        helyre irányítottátok bizalmatokat... Ő soha, soha nem lesz képes segíteni
                        ezeken. Istennek kellene lenni, hogy a nyomorúságnak és a bánatnak ezt a
                        kimeríthetetlen tengerét egy kétsoros rendelettel eltüntesse...</p>
                    <p>Még evett, mikor Vilma belibbent.</p>
                    <p>Már megint más ruha volt rajta. Vadonatúj imprimé pongyola.</p>
                    <p>- Jaj, de édes ez a Dezső - ült le mellette kacagva és otthonosan.</p>
                    <p>- Sok ruhád van - mondja ő.</p>
                    <p>- Ó, dehogy, most vettem ezt a vacakot hétnyolcvanért... Az anyagot nem kapja
                        meg az ember ennyiért... - s megfogja a ruha kelméjét, és morzsolgatja egy
                        pillanatig. - Szóval azt mondja Dezső: Maga nem szereti a kaviárt?</p>
                    <p>És kicsattanóan kacag.</p>
                    <p>- Kaviárt; maga őrült - mondom neki -, gondolom kaviárért pénz kell... Még
                        csak ez hiányzik az Elemér utcában: kaviár.</p>
                    <p>Emma fáradt szemidegekkel néz rá: milyen csinos ez a szegényke... kis
                        örömök... az ura börtönben, önkoszton... az is örülhet most... milyen jól
                        jött neki ez a szokatlan szobaúr, néhány fillérrel többje van, s az már hogy
                        fel tudja eleveníteni...</p>
                    <p>- Erre csak kivesz a tárcájából egy ötvenpengőset... azt mondja: ez elég
                        rá?</p>
                    <p>És hosszú, önálló kacagással:</p>
                    <p>- Ezer szerencse, hogy már be van csukva minden bolt. Csak nem képzeli, hogy
                        az Aréna úti vendéglőkbe elmegyek neki kaviárt szerezni... Jó lesz az
                        vasárnap estére is...</p>
                    <p>S a haját két tenyérrel elrendezi. A haja is frissen van ondolálva... Csak
                        belenyúl a keblébe és kiteszi az asztalra az ötvenpengőst:</p>
                    <p>- Most adta ide, mióta bementem... És az az érdekes, hogy némely dologban
                        olyan fösvény, mint a kutya. Mikor mondtam, hogy a fehérkenyér negyven
                        fillér, azt mondta, drága. Vettem rozskenyeret harminckettőért, azt mondja:
                        mindig ezt vegyek... Majd veszek neki huszonnégyért barna akciókenyeret,
                        kíváncsi vagyok, az hogy ízlik.</p>
                    <p>Az asztalon teregette, simogatta két tenyérrel a friss, ropogós ötvenest,
                        annak a gyenge kék színe, mint egy harangvirág villog a sárga
                        villanyfényben.</p>
                    <p>Évike, aki vele jött be, s az anyjához simulva lesi a szót, most odacsúszik
                        hozzá, és az ölébe kuporodik, oly ismerősen és bizalmasan, hogy Emmának az
                        az érzés villan fel a szívében, hogy ez a gyerek még jobban otthon érzi
                        magát a Vilma ölében, mint az övében...</p>
                    <p>- Tudod te, mi ez? - kérdi tőle Vilma.</p>
                    <p>- Pénz.</p>
                    <p>- De milyen pénz?</p>
                    <p>- Sok pénz.</p>
                    <p>- Ha neked ennyi pénzed volna, mit vennél?</p>
                    <p>- Mindent, anyucinak meg neked meg vici Janinak.</p>
                    <p>- A fenét, vici Janinak. Ez is jól adja - és Vilma harsányan felnevet. - Ezen
                        kaviárt kell venni. Majd veszek neki egy olyan kis üveget, öt vagy hat
                        pengőért, nem őrültem meg, hogy egy dézsával vegyek.</p>
                    <p>Évike szenvedélyesen a szájacskájára tapasztja a bankjegyet, és
                        csókolgatja.</p>
                    <p>- Teszed le rögtön - kiált rá ingerülten Emma -, piszkos.</p>
                    <p>- Pénz tiszta - viháncol Évike.</p>
                    <p>Vilma érti, hogy a pénz ellenségességet költ, s elteszi a kebelébe.</p>
                    <p>- Jaj, de furcsa egy ember. Hogy ez az egész hetet el tudta lopni itt a
                        szobában... Tudod, megivott naponta tíz üveg sört; de csütörtökön pezsgőt
                        kellett neki hozni. Azt mondja, ő most pihen. De máskor meg hozzá fog sírni,
                        hogy mennyi dolga volna, milyen nagy kár éri hogy nem megy a munkája után,
                        és nem megy, és nem megy. Még nem láttam ilyen embert. Úgy tud játszani,
                        mint egy gyermek. Hozatott velem egy olyan kockajátékot, dobni kell a
                        kockát, hatoldalú kocka, és egy mappán a bábukat tologatni... Fél napokat
                        muszáj vele játszani, nem tudok semmit se csinálni, alig lehet elszökni
                        tőle, bevásárolni.</p>
                    <p>Emma gyanúsan nézett rá, s meg akarná tudni, hogy vannak ezek egymással.
                        Vilma megérzi.</p>
                    <p>- Tudod, ez úgy bánik velem, mint egy nebántsvirággal, ez úgy tudja tisztelni
                        a nőt bennem... A világért meg nem érintene. Ha véletlenül hozzáér a kezem,
                        elkapja, mintha tűz égetné meg.</p>
                    <p>S Vilma lehunyt szemmel kacag. Vajon el lehet ezt hinni?</p>
                    <p>- Már alig várom, hogy az a Feri megjöjjön, mert én azt hiszem, ez addig nem
                        mer kilépni a házból, míg Feri nincs Pesten. Igaz, minden reggel elmegy a
                        Széchenyi fürdőbe. Nekem kell elkísérni őt odáig, még azt is akarná, hogy
                        várjam meg vagy menjek érte, de olyan bolond már nem vagyok, nem gyermek,
                        csak hazatalál. És mégis mindig elmegyek érte, és várok rá egy órát is, mert
                        mindig attól félek, hogy ez egyszer megszökik. Csak azóta nem féltem
                        annyira, mióta Feri írta, hogy vasárnapra itt lesz, és együtt akar lenni...
                        veled, édesem.</p>
                    <p>Emma idegesen vonta össze a szemöldökét:</p>
                    <p>- Igen, táviratozott, hogy vasárnap a büfében feketére, négyesben...</p>
                    <p>- Hát erről akarok beszélni. Mit szólnál hozzá, szívecském, én meghívtam őket
                        ebédre.</p>
                    <p>Emma megrémült. Már benne is felébredt a gondolat, de azonnal elhessentette.
                        Egy ebéd éppen kimerítené az egész meglevő pénzét. Csak egy üveg Maraschino,
                        s egy üveg kecskeméti törköly... s vége a hónapnak... Most meghívni három
                        embert... csirkét vagy fiatal libát... s egy húst... torta... Remegés áll a
                        gerincébe, miből?...</p>
                    <p>- A Dezső adott rá pénzt, csak egy baj van, nem tudok hol teríteni... Nincs
                        szobám... az nem lehet, hogy az ő befüstölt egyetlen szobájában terítsek, és
                        téged is oda hívjalak meg... én azt gondoltam, szívem, életem, drágaságom:
                        én az ebédet megfőzöm, és itt nálad, mert itt már a sparhertet megcsinálták,
                        és az most biztosan kitűnő lesz, de az enyémet nem is lehet meg­csinálni...
                        És itt nagyszerűen lehetne teríteni... nekem, megvallom, semmi szerviszem
                        sincs... Dezső, ha tudná, rögtön rám parancsolna, hogy menjek, vegyek...
                        adna pénzt, arról szó sincs, de hát mindennek van határa... Nekem is van
                        önérzetem...</p>
                    <p>Emma tiltakozni akart, de nem mert... Minden érzése azt diktálta, hogy a
                        leghevesebben ellene mondjon, de Vilma annyit beszélt, és olyan gyorsan, nem
                        lehetett belevágni... Ő csak ült csüggedten, szegénységének
                        bátortalanságában, és nem tudott semmit se mondani. Nem mondhatta, hogy ő
                        fogja meghívni a társaságot... Mit csináljon, a könnyek szorították a
                        torkát... Most elveszítse?... most mindent elveszítsen?... vagy bele engedje
                        magát zuhantatni valami sötétségbe, amire eddig egész életében nem lett
                        volna képes... Az valóban lehetetlen, hogy ő a büfébe menjen el, s ott
                        találkozzék velük... Fél kettőkor a büfében... mikor ez csakugyan nagyon
                        szép és kellemes lehetne...</p>
                    <p>S Vilma a hallgatását beleegyezésnek véve, már az ebéd részleteit tárgyalta.
                        Már ő meg is beszélte a Garay téren a rendes kofával, hogy fiatal libát hoz
                        tőle, szép fiatal libát. Az ki is fizeti magát, mert a zsírja maga érték...
                        Csinál egy jó húslevest, szép zöldséggel, metélt­tésztával, s a marhahúst
                        elkészíti sóskamártással, krumplival és rizzsel, a libának az apró részeit
                        rizsesnek, s a húsát egyben kisütve... Ehhez lesz almakompót és áfonya... Az
                        áfonyához különösen ragaszkodott, már azt meg is vette... Csinál egy szép
                        diótortát, abban specialista, tejszínes, gyönyörű tortát csinál és feketének
                        a legfinomabb kávéból vesz öt dekát, az nyolcvan fillér... Bornak meg vesz
                        kétféle bort, egy édeset és egy savanykásat, és már likőrt vett is,
                        Martell-konyakot, mert Dezső azt mondta, semmi más nem kell, csak egy üveg
                        Martell-konyak. Ezt is már meghozatta a Belvárosból, mert itt nem lehet
                        kapni csak Zwackot. Itt semmit se lehet kapni a Csikágóban, de mindent
                        behoznak.</p>
                    <p>- Nem tudok mit mondani, majd reggel megmondom - szólt Emma -, görcsös
                        főfájásom van, aludni akarok rá egyet. Majd aszpirint veszek be, az
                        segít.</p>
                    <p>Vilma egészen mást ajánlott, mindenféle orvosságneveket mondott, de Emma
                        határozottan tiltakozott, neki az aszpirin a legjobb.</p>
                    <p>Boldog volt, mikor magában maradt. Csak végigzuhant a nagy díványon, és a
                        halántékára szorította a kezét.</p>
                    <p>Évike odabújt hozzá, és az ölében elaludt. Ez a gyermek is teljesen elromlik.
                        Már mindennapi lesz, hogy így alszik el, s neki nincs ereje levetkőztetni, s
                        lefekvés előtt megfürdetni. Hová lett az ő szép élete.</p>
                    <p>És akkor jön a posta és a legnagyobb meglepetésére, hozza a mindennapi
                        expresszlevelet.</p>
                    <p>- Pécs... - nézi a feladóbélyegzőt. Akkor megnézi a táviratot, és az
                        Szegedről van feladva.</p>
                    <p>- Hogy lehet ez?</p>
                    <p>- Hogy lehet, hogy a levelezőlap Pécsről jön, s azt már megelőzőleg távirat
                        jön Szegedről.</p>
                    <p>Itt valami rejtély van. Valami, ami nem tiszta... Ebbe bele lehet őrülni...
                        Pécs és Szeged... Emléke van arról, hogy Pécsről csak Budapesten át lehet
                        Szegedre menni... De ez oly óriási út... Hol csavarog ez az ember? Hogy tud
                        átmenni pár óra alatt Pécsről Szegedre... Vagy talán megbízottja van
                        Pécsett, aki az expresszleveleket csak úgy feladja naponta, míg a
                        csirkefogó, isten tudja, merre csavarog...</p>
                    <p>Ez már aztán a teteje mindennek... A táviratot délután négy óra tizenhét
                        perckor adta fel Sze­geden... A levelezőlapon nincs napszak... de hogy
                        vonaton bejöjjön este tíz órára, legalább­is délben kellett feladni... Hát
                        négy óra alatt át lehet menni vasúton, Budapesten keresztül Szegedre?...
                        Vagy vicinálisok segítségével meg lehet tenni ezt az utat?... Mert, ha
                        reggel adja fel a lapot, az nem éjjel ér ide, hanem már délben... De éjjel
                        ért... Nincs menetrendje, ha volna, ő is ki tudná számítani a
                        vonatjárást.</p>
                    <p>Ki lehet ez az ember?... S mi köze neki ehhez az emberhez?...</p>
                    <p>Semmi... Nem is kell... Hagyják békén...</p>
                    <p>És mikbe sodorta bele őt máris... Ez valami gonosz és kietlen rossz lélek...
                        Csak ártó hatása van... Alig látta, semmit sem tud róla, egyáltalán
                        semmit... És mégis ráépítette az egész életét...</p>
                    <p>Őrület, őrület. Hova lett az ő nyugalmas, beosztott, szép élete... Neki ezért
                        felelősséggel tartozik... Valaki kell, hogy megfizesse ezt az ő
                        szerencsétlen hetét...</p>
                    <p>Mi volt ő egy héttel ezelőtt: tisztelt és nyugodt lélek... És most egy
                        betörő... egy valóságos és igazi betörő...</p>
                    <p>S most az álma újul fel benne: az álom igazat mond, mert amire éberen nem is
                        gondolt, álmában megvilágosodott... és e pillanatban szentül hiszi, s eskü
                        alatt vallomást merne tenni róla, hogy valóban látta, hogy Fess Feri odament
                        a kövér henteshez és megsimogatta a vállát, és... akkor csente ki a zsebéből
                        a tárcát. Ezerhatszáz pengőt... Az nem mentség, hogy megbánta a bűnét, és a
                        pénzt visszaküldte a hentes alkalmazottainak...</p>
                    <p>Nem mentség?... De ez megint valami új világításban tünteti fel előtte a
                        dolgot és az embert... Ha ő a betörő, a zsebtolvaj... akkor hogy kell ezt
                        megmagyarázni?... Hogy lehet azt elképzelni, hogy a zsebtolvaj a pénzt
                        visszaküldi szociális segélyképpen...</p>
                    <p>Vagy valami történt a gazember lelkében?</p>
                    <p>Elvörösödött: ő lett volna hatással rá?... Őmiatta küldte vissza a
                        pénzt?...</p>
                    <p>Mert abban utóvégre nem biztos, hogy zsebtolvaj... Hiszen nem látta, hogy
                        kihúzta a tárcát...</p>
                    <p>Most új vérhullám önti el a fejét és az egész testét... A kulcsok... Erre még
                        nem is gondolt... hogy jutott ez az ő kulcsaihoz? Ő nem emlékszik, hogy a
                        táskáját leejtette volna. Emlékeznie kellene, hogy leesett, és minden
                        kiszóródott belőle... Nem, az belenyúlt... Egy betörőnek semmi azt a zavart
                        és azt az ájult rémületet felhasználni, hogy hidegvérrel kiszedje a
                        táskájából a kis szarvasbőrtokot, amiben a Wertheim-szekrény kulcsai benne
                        voltak... De ha kivette, mért küldte vissza?...</p>
                    <p>Közben kellett benne valaminek történni... Azalatt fordult meg az egész
                        lelke, míg ő bejött a kapun, s az magában maradt...</p>
                    <p>Elképzelhető az, hogy egy férfi, egy gazember, egy eltökélt betörő zsebtolvaj
                        egy nő miatt egy pillanat alatt szakít a múltjával, és visszaküldi a
                        páncélszekrénykulcsokat, és visszaküldi az ellopott ezerhatszáz pengőt a
                        meglopott hentes alkalmazottainak?... És honnan tudta meg az alkalmazottak
                        nevét és címét... Nem figyelte meg a kéményseprőt... különös, nem is vetett
                        rá ügyet, hogy csak egy szót is kérdezzen... de ki van zárva, hogy az
                        utalványokat a céghez címezze: ezzel nem ért volna el semmit... Akkor a
                        főnök egyszerűen elfogta volna az utalványokat... de itt, úgy látszik, az
                        emberek megkapták a pénzt, és el is költötték, ez csak akkor lehetséges, ha
                        a lakásukon kapták meg a negyven pengőket... De honnan tudta a lakásokat,
                        mikor ő még azon az éjszakán elutazott. El kellett utazni, mert másnap már
                        Kaposvárról küldött levelezőlapot... Ha megkérdezte volna a kéményseprőt,
                        hogy honnan jött a pénz, a Veritás által feladott pénz az embereknek, akkor
                        világosság derülne az egészre... Talán csak azért utazott el, hogy vidéki
                        postán feladja a pénzeket?... vagy csakugyan van valami üzlete, dolga azon a
                        tájon, amerre járt?... Ez egy végtelenül ravasz ember, de a leg­nagyobb
                        ravaszság is elfelejt valamit... a távirat és az utolsó expresszlevél
                        keresztezi a kiszámított tervet...</p>
                    <p>- Nem: ezt az embert meg kell csípni...</p>
                    <p>Legegyszerűbb volna, ha reggel feljelentést tenne ellene a rendőrségen...
                        Kötelessége is... Állampolgári kötelesség egy betörő elfogatása.</p>
                    <p>Aki erre képes, annak múltja van... Van is: ő maga árulta el magát... A
                        büfében azt mondta: aki itt van, annak mindnek priusza van... Honnan ismeri
                        a kollégáit, ha nem onnan, hogy közéjük tartozik...</p>
                    <p>Na hiszen, neked is szerencséd van, kedves barátom - szólt önmagához s
                        felnevetett. - Nagy hódítást csináltál: egy hivatásos betörőt
                        visszatérítettél az erkölcs útjára.</p>
                    <p>S már egyáltalán nem fájt a feje. Most, hogy úgy sejtette, egészen tisztába
                        jött a kérdéssel, teljesen elmúlt a főfájása, amit nyilván csak a kínos
                        probléma zavarossága idézett elő.</p>
                    <p>Beszélni kellene Vidával...</p>
                    <p>Vidával? Jó vicc... Még egy hét előtt Vidára számíthatott volna, ma?... Éppen
                        emiatt romlott el Vidával a régi tiszteletteljes és személytelen viszony...
                        Milyen csodálatosak a férfiak... Ez a Vida megérezte rajta a bűn szagát...
                        Szegény Vida, ez egészen megbolondult amiatt, mert nem tudta, mi az, ami
                        ővele történt... Igaza van: ő ma egy egészen más nő, mint egy héttel ezelőtt
                        volt. Ennyire ragályos a gazemberek hatása?... Olyan ragályos, mint a
                        ragályos betegség?... Bacilusai vannak a gazságnak, amit a többi gazember
                        azonnal megérez?... Vida eddig is gaz­ember volt, ott a Lia esete... Hopp,
                        Lia... Vajon ez nem ugyanaz a Lia, akihez a Bauerné lánya beállott
                        cselédnek?...</p>
                    <p>Így komplikálódik és így fonódik a gazságnak minden szála?...</p>
                    <p>Fantasztikus, fantasztikus. Erre más szó nincs, csak az, hogy
                        fantasztikus.</p>
                    <p>Egész felduzzadt benne a vér, s felült az ágyban, a forró ágy nem bírta a
                        testét, kivetette magából.</p>
                    <p>Felállott, átment a másik szobába, s lenézett a nyitott ablakon az
                        utcára.</p>
                    <p>Mély csönd volt az Elemér utcában. A villanylámpák égtek, sárga fény öntötte
                        el a szürke utcát. A nyomor emberei mind alusznak. Egyetlen világos ablak
                        nincs sehol. A nyomor alszik.</p>
                    <p>Ilyenkor van ébren a bűn... Itt terem a bűn, ezen a tájon. Szegény polgárok
                        és éber csirkefogók.</p>
                    <p>És ő nem tud aludni, mert belevette magát a titok és a hajsza.</p>
                    <p>Tisztázzuk a dolgot:</p>
                    <p>Fess Feri, akinek ez nem az igazi neve, hanem a betörő neve... azt mindenki
                        tudja, hogy ilyen­féle vicces nevekkel szokták a betyárok magukat
                        ékesíteni... Bogár Imre... ez sem volt neve a régi betyárnak... Sobri
                        Jóska... ezek mind dísznevek... Fess Feri... lehet ennél jobb nevet
                        kitalálni erre a fess jasszlegényre?...</p>
                    <p>Fess a gazember, de most emberére talál... Ff... fuj... Hallatlan, milyen
                        vicces és vakmerő... Szeretne egy utalványt látni, nincs kizárva, hogy azon
                        valahol kis betűvel rajta van az Ff... A gengszterek nem félnek attól, hogy
                        áruló nyomokat adjanak magukról... el vannak bizakodva...</p>
                    <p>Szóval ez egy gengszter...</p>
                    <p>Pesti gengszter... A cimborája itt van a szomszédban... Nem mer kimenni
                        egyedül az utcára... Érte kell menni a Széchenyi fürdőbe, másképp nem mer
                        hazajönni... Nem világos?... Bujdosik a gengszter a csikágói
                        kőrengetegben...</p>
                    <p>Most már ellenállhatatlan vágyat érez, hogy meglássa... Szembe akar velük
                        nézni... Ötven pengő kaviárra?... A fene a gengszter gyomrát... Fiatal
                        liba?...</p>
                    <p>Kit kellene meghívni vasárnapra?... Dr. Nyiri jut az eszébe. De nem tudja,
                        hol lakik... Ez megmondaná... hacsak nem tartozik a bandába... Mért
                        tartozna?... Az összes csibész csak nem ismeri mind egymást... S ez nem is
                        csibész: ez egy szegény úrifiú, akit a végtelen nyomor odáig süllyesztett,
                        hogy élősdi legyen... hogy is mondta: tarhál... még attól sem iszonyodik,
                        hogy magános nőktől öt pengőt pumpoljon... Szép kis világ... Úriemberek...
                        Igen... Ezt megtalálni nem lehet nagy dolog: ha bejelentett lakása van,
                        akkor a rendőri bejelentőhivatal­ban meg­mondják a címét... Dr. Nyiry, ezt
                        csak meg tudják mondani... Reggel elküldi a Kőniget a bejelentőbe, és
                        kikutatja a címét, akkor levelet ír neki, s meghívja vasárnap ebédre, hadd
                        egyen egyszer egy jó ebédet...</p>
                    <p>Ezen még mosolyog is.</p>
                    <p>- Nagyon jól van, kedvesem, becsallak benneteket az oroszlánbarlangba.</p>
                    <p>Legjobb volna mindjárt egy detektívet hívni meg az ebédre.</p>
                    <p>Nem. Ez mégis sok lenne...</p>
                    <p>Mért lenne sok?... Már irgalmas velük szemben?...</p>
                    <p>Lenéz az utcára. Ott állottak a kapu előtt... Ide kísérte el, és itt nézett
                        utána, mikor ő bemenekült... Akkor elment... Hova ment?... A kulcsok a
                        kezében voltak... Vajon nem azért kereste vele az ismeretséget, hogy ezeket
                        a kulcsokat megszerezze? Vajon nem a Flóra ellen indult hadjáratra?... Túl
                        sokat tudott a Flóra dolgairól, s oly óvatlan volt, hogy egész fesztelenül
                        beszélt arról, hogy a Flóra... Úristen, mit is mondott a Flóráról?...
                        Persze, benne nem volt semmi gyanú... azt hitte, a Flóra a világ közepe, s
                        arról mindenki tud mindent, még többet is, mint ő... Mert ő még akkor nem
                        tudott semmit róla... Akkor még nem sejtette, hogy dekkszámlák is vannak a
                        világon... Milyen buta is egy főpénztárosnő. Ez direkt butáknak és
                        korlátoltaknak való foglalkozás. Itt nem is válik be, akinek esze van,
                        teljesen gépies munkát kell végezni. Semmi magasabb és kvalifikáltabb
                        gondolatra nincs szükség, csak bevezetni a tételeket, amikről mit sem tud.
                        Öt éve írja ezeket a tételeket, és sejtelme sem volt soha arról, hogy ki az,
                        akinek befizetése vagy kifizetése van, s hogy miért adják ki, vagy veszik be
                        a pénzt. Minden keresztülmegy a pénztáron, de a pénztár az egy tökéletes
                        hülye.</p>
                    <p>De ő ma már nem hülye... Honnan vette ő azt a szellemességet, hogy olyan
                        ravaszul találkozott ma Flachmannéval?... Bement egy drogériába, s vett egy
                        darab szappant, amire nem volt szüksége, s Flachmanné megértette, s az is
                        elment venni valami csekélységet, amire valószínűleg nem volt semmi
                        szüksége... És hogy találkoztak a sötét Dohány utcában...</p>
                    <p>Hol támadt őbenne ez a betörő-zsenialitás, ha nem a Fess Feri úr őfelsége
                        gengszterszelleme ihlette meg?...</p>
                    <p>Szegény Vida. Ebbe kell neki kitörni a nyakát...</p>
                    <p>Most már mindegy: gyerünk tovább.</p>
                    <p>Az éjszaka kissé hűvös volt, s megfázott.</p>
                    <p>Visszament az ágyába s lefeküdt.</p>
                    <p>És nemsokára nyugodtan elaludt.</p>
                </div>
               <div type="chapter">
                    <head>8</head>
                    <p>Reggel, mikor kiment a fürdőszobába, nagy beszélgetést hallott a konyhában.
                        Benyit, s Vilma dirigálja Julist. A sparhert előtt állottak, és azt
                        vizsgálták.</p>
                    <p>Emma sóhajtva ébredt rá, hogy az élet könyörtelenül halad előre, ha egyszer
                        megkezdett valamit. Itt van a szombat, holnap itt lesz a vasárnap... De mi
                        lesz ővele?</p>
                    <p>Nagyon jó lett volna, ha ő éppen olyan vidáman tudott volna felkészülni a
                        vasárnapra, mint a szomszédasszonya, de az is jó lett volna, ha éppen olyan
                        elszántan tudott volna a saját céljaira gondolni, ahogy azt az éjszaka
                        elhatározta.</p>
                    <p>Mikor el akart indulni hazulról, legnagyobb rémületére Flachmanné
                        érkezett.</p>
                    <p>- Jaj de jó, hogy itthon találom nagysásos asszony, már rettegtem, hogy
                        elkésem.</p>
                    <p>A vékony, nagy homlokú asszonyka ki volt fulladva. Bevezette, s
                        leültette.</p>
                    <p>- Tudja, nagyságos asszony, bent nemigen lehet beszélni, azért jöttem,
                        óvatosnak kell lenni, mit csináljunk...</p>
                    <p>Kicsit mosolygott, s nagy, világos szemei oly nyugodtan és okosan néztek. Úgy
                        beszélt, mint egy biztos üzletről, amit kiszámítva kell elintézni.</p>
                    <p>- Voltam Sterknél. Sterknek nagy családja van. Felesége és öt gyermeke. Neki
                        igen nagy elhatározás, hogy egy lépést is tegyen. Mi történik, ha valami
                        rosszul sikerül, s ő elveszti az állását?... Ha egy szabályszerű sztrájkot
                        jelentünk be, akkor a dolog rendben van, mert akkor a párt veszi kezébe az
                        ügyet... De ha csak így, magunk szakállára tervezgetünk, akkor a legnagyobb
                        veszélynek néz elébe az egész ügy.</p>
                    <p>Várt, hogy Emma nyilatkozzék.</p>
                    <p>De Emma nem szólt egy szót sem, csak nyugodtan nézett a szemébe. Ő is várt. Ő
                        is azt várta, hogy ezek mondják meg, mit kell hát tenni?</p>
                    <p>Flachmanné zavarba jött. Sok ideje nem volt, diskurálással nem lehetett
                        tölteni az időt.</p>
                    <p>- Én megnyugtattam, hogy a nagyságos asszonyban határozott szándék van, és a
                        nagyságos asszonyban mindig volt és lesz annyi erkölcsi erő, hogy nem fogja
                        kiadni a segédeket, akik kisemberek, és egzisztenciájukat veszélyeztetik a
                        köz érdekéért...</p>
                    <p>Újra hallgattak.</p>
                    <p>- Erre Sterk megtette azt, hogy saját személyes adatait, amiket ő gyűjtött
                        már régibb idők óta, átadta nekem, hogy mutassam meg a nagyságos asszonynak.
                        Azért is jöttem el. Tessék, itt vannak az adatok.</p>
                    <p>Kinyitotta kis, fekete retiküljét, és kivett belőle egy
                        kartonlap-gyűjteményt.</p>
                    <p>- Nagyságos asszony: itt vannak a gyanús számlákról készített kivonatok.</p>
                    <p>Emma habozott még mindig.</p>
                    <p>- Kérem, kedves Flachmanné, ha kételkednek bennem, akkor ne adja át.</p>
                    <p>- Kérem, nagyságos asszony, ha a legparányibb kétségem is lett volna, akkor
                        nem is jöttem volna el. Ha kétségem lenne, azt nem lehetne egy szolidaritási
                        nyilatkozattal eloszlatni. Nekem a nagyságos asszonyban semmi kétségem
                        nincs, hogy csak a legjobbat akarja. Legfeljebb arról van szó, hogy lesz-e
                        elég ereje, hogy bizonyos körülmények között meg tudja őrizni ez adatok
                        eredetéről való szigorú titoktartást.</p>
                    <p>Emma hallgatott. Aztán:</p>
                    <p>- Mindnyájan emberek vagyunk. Angyal nem vagyok én sem.</p>
                    <p>- Tessék - mondta Flachmanné, s letette elébe a lapokat.</p>
                    <p>Emma egy ideig nézte, anélkül, hogy hozzáért volna. Elolvasta a legfelső
                        lapot, amely szabályszerű másolata volt a főkönyvben levő
                        folyószámlának.</p>
                    <p>- Kérem, ezek a lapok nem az üzemből valók. A papírt boltban vásárolta Sterk.
                        Az írógép nem az üzletből való. Maga a lap nem árul el semmit.</p>
                    <p>Emma nézte a lapot. A legfelsőn ez a cím volt:</p>
                    <p>Bologna herceg</p>
                    <p>A kivonatban hat vagy hét tétel szerepelt. A végösszeg 176 524 pengő
                        volt.</p>
                    <p>Ő is emlékezett erre a névre, s érdekes, neki mindig gyanús név volt ez a
                        Bologna herceg, sőt egy ízben meg is kérdezte Vidától, van annak már két
                        éve, hogy ki az a Bologna herceg?</p>
                    <p>- Egy olasz barátunk - mondta Vida, s mást nem mondott.</p>
                    <p>Ahogy látta, a herceg évente egy ízben szokott felvenni harminc-negyvenezer
                        pengőt, a múlt évben volt csak két tétele.</p>
                    <p>Pillanatokig tűnődött, ekkor felemelte a lapot, és megnézte a következőt.</p>
                    <p>Fejér Ignác</p>
                    <p>A rovatokban sok apró tétel volt. A végösszeg 76 000 pengő.</p>
                    <p>Aztán sorra vette a többi lapot:</p>
                    <p>A neveket nem tudta fejben tartani. Volt vagy egy tucat lap.</p>
                    <p>- Tizenhét folyószámla - mondta Flachmanné.</p>
                    <p>- Mit csináljak ezzel?</p>
                    <p>- Azt tanácsolom, tessék most idehaza hagyni. Másolat van róluk a Sterk
                        birtokában.</p>
                    <p>Emma hallgatott.</p>
                    <p>- Ezt úgy méltóztassék felfogni, hogy ezek a nevek gyanúsak, hogy egyáltalán
                        nem létező nevek. Minden egyes esetben Vida igazgató úr személyesen veszi
                        fel mindazt a pénzt, amit ezekre a nevekre folyósítanak. Soha senki
                        személyesen nem jelentkezett. Ha tehát valaha vizsgálatra kerül a sor, akkor
                        az igazgató úrnak azt kell igazolnia, hogy ezek a nevek létező nevek, és
                        ezek a tételek valósággal fedezett dolgok.</p>
                    <p>Emma megdöbbenve nézegette a neveket. Winkler Ármin, Balassa Bálint, Szabó
                        János... ilyen neveket látott.</p>
                    <p>- Itt van egy összesítés: névsor és az egyenlegek.</p>
                    <p>Flachmanné egy lapot nyújtott át.</p>
                    <p>- Ha a nagyságos asszony esetleg valaki előtt, aki megbízható és megnyugtató
                        egyéniség, és előtte kívánja igazolni, hogy a gyanúja alapos... akkor tessék
                        ezt a lapot megmutatni, és csak szükség esetén kell előállani magukkal a
                        számlakivonatokkal.</p>
                    <p>Emma gondolkodva nézett a Flachmanné nagy, nyílt, kékesszürke szemébe.</p>
                    <p>- Köszönöm. Igazán nagy bizalom... Meg vagyok hatva, kedves Flachmanné.</p>
                    <p>- Én most megyek is. Kérem, tessék ezt a legjobban elzárni.</p>
                    <p>Felállott s indult.</p>
                    <p>Emma kikísérte.</p>
                    <p>- Mehetünk együtt, hiszen én is megyek - mondta.</p>
                    <p>- Ó, nekem még dolgom van az Andrássy úton, csak méltóztassék a szokott
                        útvonalon menni a hivatalba - mondta az asszony.</p>
                    <p>Emma ezt helyesnek találta.</p>
                    <p>Mikor Flachmanné elment, ő visszament a szobába, s az iratokat kézbe vette.
                        Még egyszer átfutotta őket, s közben átfutotta a testét valami borzadás.</p>
                    <p>Ezzel még semmit sem csináltam - biztatta magát.</p>
                    <p>De meg volt zavarodva, s gondolkozott, hogy hova is tegye.</p>
                    <p>Bement a hálószobába, kinyitotta a ruhásszekrényt, és betette a lapokat a
                        törülközők alá.</p>
                    <p>Mikor elment hazulról, a Vilma ajtaja előtt egy kéregetőforma embert látott
                        állani. Olyan munkásembernek látszott, Vilma éppen kinézett az ajtón, s
                        valami pénzt adott az ember kezébe, aki azt megköszönte, de belépett az
                        ajtóba s ott maradt, és valamit mesélni kezdett annak, aki belől
                        állhatott.</p>
                    <p>Egy pillanatig az az érzése volt, hogy odamegy, de arra gondolt, hogy veszély
                        nem lehet, hiszen férfi van a lakásban...</p>
                    <p>Amint elment az ajtó előtt, a férfi ránézett, s oly erős szeme volt, hogy ő
                        megborzongott... Még mikor a lépcsőn ment lefelé, akkor is érezte a hátában
                        a kutató, kemény, gyilkos szemeket. Vajon ki lehet ez a kéregető. Úgy
                        érezte, hogy több volt kéregetőnél... Ilyen korán reggel nem is szokott
                        kéregető bejönni a kapun. Talán Bábori Borczát keresik?</p>
                    <p>Ettől újra meghökkent. Csak nem detektív?...</p>
                    <p>Zavarában nem is ment a villanyos felé, hanem a kapuban balra fordult. Mikor
                        a Murányi utca sarkára ért, megállt és önkéntelenül visszanézett.</p>
                    <p>Meglátta, hogy az ember már ki is jött a kapun és nyugodtan megy az Aréna út
                        felé. Erre ő is megnyugodott, s befordult az István út felé.</p>
                    <p>Sietve ment végig az István úton. Nem gondolt semmire, csak a Hernád utca
                        sarkán balra nézett, a Jobb mint otthon-büfé irányában.</p>
                    <p>Ekkor izgalommal a holnapra gondolt. Holnap vége lesz ennek a heti
                        nyugtalanságnak, izgalomnak és kétségbeejtő bizonytalanságnak. Holnap
                        mindent meg fog tudni.</p>
                    <p>Bár ma tudna már valamit. Mi lesz itt még holnapig.</p>
                    <p>És mi lesz, ha semmi sem lesz... Tegyük fel, hogy Fess Feri nem érkezik
                        be...</p>
                    <p>Lángolni kezdett az arca. Ez elképzelhetetlen. Meg kell jönnie. Hiszen itt
                        vannak a levelei, a távirata... És itt van zálogul Bábori Borcza... Nem,
                        ebben semmi kétség sem lehet, hogy befut a madár a kalickába...</p>
                    <p>Meglátta a nyilat az Elek-söntés felett, s ez a nyíl újra minden érzést
                        felújított benne. És már szégyellte magát az éjszakai feltevései miatt...
                        Már ő úgy gondolt rá, s úgy könyvelte el magában Fess Ferit, mint egy
                        csirkefogót. Szegény Fess Feri... Bocsánatot kért tőle magában.</p>
                    <p>Nem, az lehetetlen: olyan eszes, művelt, komoly, megbízható volt minden
                        szava... Egy az, hogy nagyon modern elvei vannak. De hát ez bűn?... Hiszen ő
                        nagyon elmaradott szellemben nőtt, és kivált mióta magában maradt, és
                        senkivel sem érintkezett, azóta már egész vén­kisasszony lett belőle...</p>
                    <p>Csak sóhajtott, és elhaladt a Bethlen téri színház mellett.</p>
                    <p>És egyszerre elfelejtett minden gondot és gondolatot. Átadta magát az
                        érzésnek, s külön izgulással gondolt arra, hogy találkozni fognak... S ettől
                        megint szárnyakat kapott...</p>
                    <p>Jaj, lekésik a hivatalból, ébredt fel a Damjanich utcán. Míg a
                        villanyosmegállónál kocsira várt, azon tűnődött egy pillanatig mért jött
                        erre?... Biztos, hogy a lábai hozták... A lábaknak nem lehet parancsolni?...
                        Nem, a lábak a testhez tartoznak, és a testnek nem lehet parancsolni... A
                        teste égett, és eszébe jutottak a mellei...</p>
                    <p>Abban a pillanatban megfordult a Rákóczi út felé: addig legalább gyalog
                        megy... még addig egyedül marad önmagával... S most, hogy átjött a hosszú
                        úton, csodálkozott s azt kérdezte, hogy volt képes végigmenni azon az
                        útvonalon?... Mintha az ellenség sortüze előtt sétált volna el... De hiszen
                        Fess Feri még nincs Pesten... És reggel van, kora reggel... Még csak most
                        nyitják az üzleteket. Ha már Pesten volna is, hiszen tegnap éjjel
                        megérkezhetett... ki tudja ennek a rejtélyes úrnak a programját és az
                        útjait... akkor is alszik valahol... Vajon nem érkezett be az éjjel
                        Báborihoz?... Nem, arról Vilma szólt volna... s ki lehetett az a betörőforma
                        kéregető?... vajon csakugyan kéregető volt?... Hamar eltávozott a házból?...
                        Nem volt kéregető: a kéregető sorra megy ajtóról ajtóra... De hajnalban?...
                        Nem, az nem kéregető volt, akárki is volt...</p>
                    <p>Csak már holnap volna - mondta, s fellépett a Baross tér sarkán egy
                        villanyoskocsiba.</p>
                    <p>A hivatalban egy kicsit késett. Már mindenki a helyén volt, még Flachmanné
                        is... Ez hogy ért ide ilyen hamar, ha az Andrássy úton dolga volt?...</p>
                    <p>Kinyitotta a pénztárt. Ki a nagy páncélszekrényt s megnézte a kulcsokat...
                        Később arra gondolt, hogy ezek a kulcsok tudnának mesélni, ha nyelvűk
                        volna...</p>
                    <p>Szombat volt. Már várták, nem volt idő gondolkodni, dolgoznia kellett. A
                        főpénztárnak ez erős napja, mint a csütörtök.</p>
                    <p>Még erősebb, különösen ma. Roppant óvatosnak kellett lennie, hogy valamiképp
                        el ne fizesse magát.</p>
                    <p>Meglepetve látta meg, hogy Vida már bent volt, mikor ő jött. Ez egészen
                        szokatlan. Mindig késni szokott.</p>
                    <p>Bent volt és dolgozott... Mikor meglátta, csodálkozott, Vida rendkívül komoly
                        volt és egyszerű. Neki főbólintással köszönt oda, de nem állott meg egész
                        délelőtt egy pillanatra sem, hogy szót váltson vele.</p>
                    <p>A hivatalban is, mintha valami titkos ok lett volna rá, semmi zavar nem volt.
                        Mindenki dolgozott feszt. Davikovits jött, ment, komor volt és fenyegető
                        arcú.</p>
                    <p>Csak délben jutott eszébe, ebédszünet alatt, hogy ő valamit akart a Kőniggel.
                        Persze, a bejelentőbe akarta elküldeni. De most úgy sincs ott hivatalos
                        idő... Nem is küldi el...</p>
                    <p>Történjen, aminek történnie kell. Ő most nem képes semmire. Neki meg kell
                        várnia a nyolcórai vonatot.</p>
                    <p>Minden lezáródott: a hétnek vége. Új dolgoknak kell jönniök.</p>
                    <p> </p>
                </div>
            </div>
            <div type="group">
                <head>HARMADIK RÉSZ</head>
               <div type="chapter">
                    <head>1</head>
                    <p>Az asztal meg volt terítve négy személyre.</p>
                    <p>Emma még egyszer körülnézett a szobában. Az egy kicsit másképpen nézett ki,
                        mint egy héttel ezelőtt.</p>
                    <p>A díványokról és székekről eltűntek a régies hímzések. Az ebédlőasztal nem
                        állott a szoba közepén, hanem a jobb oldalra volt állítva, az ebédlőszekrény
                        elé. Mögötte a nagy szekrény, a bejárati ajtó mellett a tálaló.</p>
                    <p>Az íróasztalt kitette a szobából, mert igen nagy volt. Kicserélte a kis
                        dohányzóasztallal, amely körül csak fotelek állottak. Itt lógott az óriási
                        színnyomat. Rákóczi Ferenc a nagysárosi kastély helyett a spájz egyik falát
                        kapta meg, ahol nem volt polc. Helyére a hálószobából áthozta a két
                        rézkarcot. Mindjárt felényivel nagyobb lett a szoba.</p>
                    <p>Habozott, hogy a hálóból a hangulatlámpát beállítsa-e, de sokallotta,
                        zsúfoltnak találta s visszavitette. Ha szükség lesz rá, mindig be lehet
                        Julissal hozatni.</p>
                    <p>Mosolygott.</p>
                    <p>- No, mégis egy kicsit modernebbek lettünk...</p>
                    <p>A nagy bokharát otthagyta a szoba közepén, s az asztal alatt egyáltalán nem
                        volt szőnyeg. A két kis perzsát személyesen helyezte el a dohányzó
                        mellett.</p>
                    <p>Most úgy örült a lakásának, hogy megszüntette a kiállhatatlan zsúfoltságot és
                        szimmetriát. A falakról a családi képeket is eltávolította, ellenben az
                        ebédlőszekrény mellett két paraszttányért fölszegezett a falra. Jó régi
                        kékbeli tányérok voltak, a múlt század közepéről.</p>
                    <p>Hát bizony ezzel megszűnt a régi férfi uralma a lakásban. Ő maga is érezte, s
                        egy kis bűnbánattal gondolt vissza rá. Az utolsó évben már úgyis
                        eltávolodtak egymástól... Mikor az a krumpliüzlet volt... De eddig nem volt
                        oka, hogy hozzányúljon, kegyetlenségnek tartotta volna... meg aztán ő maga
                        is konzervatív ízlésű volt... Ezt mind az éjjel dolgozta ki és hajtotta
                        végre a Julis meg a házmester segítségével... Másnak nem is lett volna joga
                        szöget beverni éjnek éjszakáján... De a házfelügyelő akár az egész házat
                        lerombolta volna a kedvéért. Sohasem volt vele semmi baja, mert méltányolta
                        az abszolút pontos lakbérfizetést, ha nem is kapott tőle külön jutalmakat...
                        Most két pengőt adott neki ezért az éjszakai munkáért, az egész nem tartott
                        egy fél óráig, s a házfelügyelő roppant hálás volt:</p>
                    <p>- Az egyiket félreteszem magamnak, nagyságos asszony, kell az embernek egy
                        kis elővaló ésszel bírni - mondta, és nagy kikötött bajusza mulatságosan
                        mozgott hozzá. - Mióta a Csepreghy úr elment, azóta egy fillér különre sem
                        lehet szert tenni... pedig van itten gazdag ember itt van a Ritter úr,
                        háztulajdonos, csak azért lakik itt, hogy a lakói ne bosszantsák, hát inkább
                        ő bosszant bennünket... Á, kérem - vitatkozott önmagával, ahogy szokott
                        bőbeszédűsé­gével mindig tette -, ez egy gyanús ember... olyan német
                        erkölcsű, mint a nácik... nem akarok beszélni, de mindig fiúkkal jár...
                        nőkkel egyáltalán nem is áll szóba... ettől soha egy fillért még nem láttam,
                        pedig mindig én javítok neki mindent, fürdőt, villanyt, klozetot, vízcsapot,
                        soha egy fillér borravalót nem ád. Pedig a markomban van, akkor törhetem ki
                        a nyakát, mikor akarom... De minek, tessék mondani? Törje ki a nyavalya, én
                        örülök, hogy van egy jól fizető lakóm, nem igaz?... No nem, nagyságos
                        asszony?</p>
                    <p>Emma nevetve s megborzadva hallgatta a leleplezést, amit a házmester paraszt
                        őszinteséggel csapott oda.</p>
                    <p>- A Csepreghy úr, az más - folytatta a házmester, s egyik kezében lógott a
                        kalapács meg a harapófogó, a másikkal pedig hevesen gesztikulált az orra
                        előtt -, azt sajnálom, de arra nem vállalkozhattam, amit kívánt... Nem
                        kérem, hogy adjak adatokat a felesége ellen, hogy a nagyságához egy
                        díjbirkózó-forma úr jár. Bár járna, kérem - mondtam neki -, az nekem nem
                        volna rossz, mert borravalót csak olyan uraktól lehet kapni, akik tilosba
                        járnak. De nem jár az istenadtához még a madár se... Vétkeznék, ha azt
                        mondanám, én pedig nyugodt lelkiismerettel akarok meghalni... Erre aztán a
                        Csepreghy úr megharagudott. Adott egy pengőt és elment.</p>
                    <p>- Mondja, maga ajánlotta be a Bauer Klárit? - kérdezte hirtelen a
                        házmestertől. De ő maga sem úgy gondolta, mint ahogy kisült.</p>
                    <p>A házmester a füléhez nyúlt, és azt mondta:</p>
                    <p>- Még ezt is tetszik tudni... Én!... Mondtam a Csepreghy nagyságos úrnak,
                        vigye el a Lia kisasszonyhoz a kis Klárit. Ez szemfüles gyerek, ez minden
                        untalan haza fog járni, és megviszi neki a hírt, ha mégis volna
                        valami...</p>
                    <p>- Megálljon csak, hát a kislányt az úr akarja felhasználni kémkedésre?</p>
                    <p>- Hát ki?</p>
                    <p>Erre ő elhallgatott, mert Bauernétől úgy értette, hogy az öreg méltóságos
                        asszony, a Türkné akarja.</p>
                    <p>- Ravasz dolog ez kérem... Asszonyok dolgán eligazodni még maga a felséges
                        jóisten se tud... Nem mindenki olyan ártatlan kezes bárány, mint a nagyságos
                        asszony.</p>
                    <p>Most már aztán alig győzte kitessékelni a bőbeszédű házmestert, már igazán
                        nem akart többet megtudni az asszonyok görbe útjairól.</p>
                    <p>Ebéd egy órakor.</p>
                    <p>Fess Feri megérkezett, de korán reggel elment hazulról.</p>
                    <p>Már éjjel tudta, hogy megjött, mert Vilma átszólott, és a lánnyal
                        megüzente.</p>
                    <p>Csak egy fal választotta el tőle.</p>
                    <p>Meg egy szoba, mert a szomszéd lakás az ebédlővel volt közös falú.</p>
                    <p>Mikor a házmester elment, nem mert többet az ebédlőben tartózkodni, annyira
                        izgatta az Ff jelenléte, mintha a falakon is átsugárzana.</p>
                    <p>Fél egy. Dél.</p>
                    <p>Évikét nem lehetett bent tartani, annyira fel volt hevülve a szokatlan
                        esemény miatt, hogy náluk oly rendkívüli főzés van, egész liba és még két
                        csirke is és marhahús...</p>
                    <p>Már nem bánta. Eleinte nem győzte szégyellni magát, hogy beleegyezett, hogy
                        nála vendégség legyen, és nem az ő költségén... De jóisten, nem tehetett
                        mást... Legfeljebb azt fogja tenni, hogy ő nem eszik belőle... Úgyis van egy
                        kis könnyű fejfájása, tehát azzal mentesíti magát a felelősség alól, hogy ő
                        csak éppen helyet ad a szomszédasszonynak, de ő maga nem fog részt venni a
                        lakomában...</p>
                    <p>Ledűlt a díványra a hálószobában. Ide hozta át. Ha zsúfolt is lett a szoba,
                        mindegy. Lefeküdt és behunyta a szemét. Úgy gondolta, hogy míg meg nem
                        jönnek, addig fel sem áll, de két perc múlva már olyan nyugtalanság gyűlt
                        fel benne, hogy fel kellett ugrania, különben azt hitte, szétpattan az
                        izgatottságtól.</p>
                    <p>Öt perc múlva újra lefeküdt, és két percre megint felpattant.</p>
                    <p>Jaj, most legjobb volna elutazni... És neki még ma éjjel a bárónéhoz is el
                        kell mennie estélyre... Mehet ebben a ruhában, ami most rajta van?... Ez egy
                        könnyű fekete selyemruha volt, igen nagy, fehér és egymásba mosódó babokkal.
                        A nyakon rüss, nagy lengő. De volt egy fehér ruhája is. Hosszú, csaknem
                        uszályos fehér ruha, a nyaknál diszkrét kis kivágás, de hátul elég merész,
                        ahogy az most kötelező...</p>
                    <p>Megnézte magát a tükörben, s úgy érezte, nincs semmi baj.</p>
                    <p>A varrónő azt mondta: “Nagyságos asszonyt könnyű öltöztetni.”</p>
                    <p>Tegnap későn jött haza, mert még a fodrászhoz is el kellett menni. Még mindig
                        a régi fodrászához járt, csak ritkán, s ott úgy bántak vele, mintha
                        kivételes szerencse volna, hogy megtiszteli a kedves üzletet. Most nagyon
                        aggódott, hogy a frissen mosott haj nem fogja tartani a vízhullámokat ebben
                        a melegben... Nagyon vigyáznia kell. Még most csak rendben van, de mi lesz
                        este a bárónőnél... Magas termetéhez kellett egy díszes fej... Ma különösen
                        kitett magáért a Mimi. Ahogy a hajhálót levette, a fürtjei szétlobbantak,
                        mintha minden szál tudná a kötelességét.</p>
                    <p>Fésűvel kicsit elrendezte még, s akkor csengettek.</p>
                    <p>- Csak nem?... - Az órára nézett: az óra!... szenvedéses életének réme,
                        hajnali álmainak bakója... Észre sem vette, hogy elment az idő... milyen
                        gyorsan megy, ha az ember csak egy percre is elfeledkezik magáról...</p>
                    <p>Már az előszobában vannak.</p>
                    <p>Hamar visszahúzódott a hálóba, s megvárta, míg belépnek az urak s pár
                        pillanatot várnak... A Vilma hangosságától ijedezett, s kilépett.</p>
                    <p>Ott állott Fess Feri, vadgalambszürke ruhában. Hallatlanul szép volt.</p>
                    <p>- Á maga az?</p>
                    <p>Milyen mulatságos, hogy ezt mondta, mintha akárki más is lehetett volna.</p>
                    <p>Úgy pillantottak egymásra, hogy az isten őrizte meg őket, hogy egymás nyakába
                        nem szaladtak.</p>
                    <p>De észrevette magát, és fényesen kezet nyújtott, és a fiatalember, aki most
                        még magasabbnak látszott mellette, egész magasságából lehajlott a kezéig, s
                        megcsókolta a bőrét. Ki kellett ragadnia a kezét, mert az egész teste lángba
                        borult, s az arca is, úgy érezte rikító vörös lett, hogy a kezével az
                        arcához kellett nyúlnia, takarni, s hogy felindulását leplezze,
                        nevetett:</p>
                    <p>- Na üljön le, eleget mászkált a héten.</p>
                    <p>- De mennyit - kiáltott fel Fess Feri. - Képzelje, pénteken autóval mentem át
                        Pécsről Szegedre.</p>
                    <p>- Szóval Szegedre - mondta utána Emma, s megfigyelte hogy a hangja úgy
                        duruzsol, ahogy fiatal lányok szoktak kacérkodni, s közben nem is sejtette,
                        mit mond, mint ahogy nem is mondott semmit, de azért öröme volt, mert
                        igazolásnak vette, hogy mért jött egy napon két helyről üzenet.</p>
                    <p>- Szegeden szerencsésen végeztem, és tegnap délután a gyorssal megjöttem.</p>
                    <p>- Na látja - mondta rá Emma szellemesen.</p>
                    <p>Ezen újra felnevetett, mert nevetni kellett, hogy ennyi a mondanivalója.</p>
                    <p>S még csak most vette észre, hogy Bábori Borcza ott áll, mint egy feszület,
                        hűségesen és kitartóan, lakáj. Most ránézett és kezet nyújtott.</p>
                    <p>- Isten hozta.</p>
                    <p>Bábori nem hajlott le, hanem megfogta a kezét, jól megmarkolta, széles és
                        vaskos tenyerében, s felemelte a kezét a saját szájához.</p>
                    <p>Ez igen komikus volt, és ő egészen megdöbbent tőle.</p>
                    <p>Bábori Borcza. Nézett rá. Nem ismerte volna meg, ha az utcán köszön neki, nem
                        fogadja... De természetesen azért ez ő. A mackó, aki volt, csak épp nem
                        érdekelte.</p>
                    <p>- Na üljenek le.</p>
                    <p>És ő maga is leült a kis díványra a fal felől, a rézkarcok alá. De jó, hogy
                        Rákóczi Ferenc kivonult a meggyszín s arany rámájával a spájzba.</p>
                    <p>Az ablaknál levő székre mutatott Fess Ferinek, s már meg is bánta. Szembe
                        kellett volna ültetni a fénnyel, hogy jól lássa az arcát. Ehelyett saját
                        magát szolgáltatta ki a vizsla szemeknek, s Ff úr árnyékban maradt.</p>
                    <p>Vilma csak egy pillanatra ült le, s már csatorászott:</p>
                    <p>- Á, nekem ki kell menni, különben itt mindenki éhen hal.</p>
                    <p>- Ebéd?... - kiáltott Fess Feri Vilma után - ebédet kapunk? Azt hittem,
                        szendvicseket fogunk enni a Jobb mint otthonban.</p>
                    <p>- No csak ne féltse a hasát - nyelvelt vissza Vilma az ajtóból -, nem fog
                        éhen halni.</p>
                    <p>Emma összevonta szemöldökét, nagyon ízléstelen ez a Vilma, mint egy falusi
                        adójegyzőné. Különben is még nem tudott belehelyezkedni, hogy az ő lakásán
                        más ad ebédet, s más a háziasszony... Most volt szégyenének csúcsán. Nem
                        ismert magára, mi történt, hogy ő ebbe belement.</p>
                    <p>- Egész héten azon ábrándoztam - mondta kissé halkítottan Fess Feri -, milyen
                        mulatságos lesz egy igazi büfé-ebéd... Jó modern ebéd... Azt hiszem, lehet
                        ott kapni menüt is.</p>
                    <p>Emma:</p>
                    <p>- Énnekem semmi kifogásom nem volt az ötlet ellen.</p>
                    <p>Fess Feri mozdulatot tett, hogy kezet csókol, de csak egy kis mozdulat volt,
                        s inkább a szemében csillogó humorizálás enyhült egy kissé. Emmában viszont
                        sértett érzelmesség folyt el, szerencsére a fölösleges könny visszazuhogott
                        a torkába.</p>
                    <p>Bábori Borcza most felállott, mintha valamit keresne. Ez Emmát megrémítette.
                        Csak nem olyan tapintatlan, hogy magukban akarja hagyni őket. Küzdött, hogy
                        megállítja, de nem bírt szólani a könnyhajlamossága miatt. Csak egy rosszul
                        adott szó, s kitör, és akkor halál. Bábori csakugyan, mint egy tapogatózó
                        vak, kiment.</p>
                    <p>S Emma csak azt érezte, hogy a Fess Feri keze, mint egy meleg barna madár, az
                        ő kezére száll.</p>
                    <p>- Emma...</p>
                    <p>Erőt vett magán, s nevetésre torzított arccal ránézett:</p>
                    <p>- ?</p>
                    <p>- Kedves Emma... nem hiszi el, nem reméltem, hogy valaha is itt leszek...</p>
                    <p>Mit akar ez jelenteni... csak ne folytassa... de a kéz megragadta kezét, s
                        puhán és gyöngéden fogva tartotta, erre mégis kibuggyant a könnycsepp; fel
                        akart ugrani, de a férfitenyér leszorította, s minden ellenszegülést
                        megsemmisített... hát ki akarja zsákmányolni? vissza akar élni a helyzettel?
                        ez rettenetes... Már nagy kövér könnycsepp rezeg a szempilláin, mikor
                        sze­ren­csére a Bábori dörmögő hangja nyitja az ajtót, a kéz visszahúzódik,
                        s a könny is...</p>
                    <p>- Hát hova dugta el, Vilmácska?</p>
                    <p>- Nem lát a szemitül?... - csattogott a Bábori széles háta mögött Vilma. -
                        Ott van la...</p>
                    <p>Bábori a konyakot keresi.</p>
                    <p>Vilma már futott is vissza, mert “odaég a pecsenye”.</p>
                    <p>Bábori elkezdett a konyakkal manipulálni, minden pohár csörgött a kezében az
                        ezüst tálcán. Emma gondolta, neki most fel kellene állania és
                        háziasszonykodni, de oly bágyadt volt a ki nem sírt sírástól... maradt tehát
                        különös helyzetében, a dívány közepén mereven s bizonytalanul ülve...
                        megközelíthetetlenül, holott már meg volt közelítve...</p>
                    <p>Az ügyetlen Bábori már itt van a készlettel... ezt le ne ejtse, össze ne
                        törje, ez az övé...</p>
                    <p>Ezen kissé elmosolyodott.</p>
                    <p>- Nevessen - szólt Fess Feri -, az egész élet olyan mulatságos.</p>
                    <p>- Az.</p>
                    <p>S erre benne csakugyan felfakadt a nevetés, de oly veszélyesen, hogy rögtön
                        sírás lesz belőle.</p>
                    <p>Bábori töltött, kínált:</p>
                    <p>- No.</p>
                    <p>Erre Emma mégis, végre, őszintén nevetett, valami gyerekes volt ebben a
                        vastuskóban. Mintha medve szolgált volna fel.</p>
                    <p>Fess Feri is poharat vett. Odakoccintotta az övéhez s előrehajolva egészen
                        közel jött hozzá. Ittak. A férfiak kiitták a poharukat, ő csak egy parányit
                        érintette, s alig ivott többet, mint egy madárka, a nyelvét is alig
                        nedvesítette meg.</p>
                    <p>Letette a poharát. Bábori újra megtöltötte a két üreset, s mélázva nézett az
                        Emma tele pohárkájára.</p>
                    <p>Fess Feri intett, hogy nem iszik többet, erre ő maga ürítette ki a saját újra
                        megtöltött pohárkáját, s úgy állva még egyszer töltött önmagának, s újra
                        kiitta, akkor letette a palackot és a poharat, és leült helyére, mint egy
                        zsák.</p>
                    <p>Befejeződött az első életszakasz. Emma fellélegzett, hogy ezen túl
                        vannak.</p>
                    <p>- Nem igaz, amit a lapok írnak - mondta Fess Feri -, hogy a forróságtól
                        kiégtek a mezők. Egyik újság pláne azt írta, hogy “Romániában lánggal égnek
                        a búzamezők”. Jó stiliszta, azt kapta hírnek, hogy “kiégtek a búzamezők”, és
                        ő úgy látta, hogy a kiégés csak lánggal történhetett...</p>
                    <p>Emma rá akart nézni, hogy nevet-e vagy nem, de nem mert rápillantani,
                        Báborira nézett, aki viszont oly komoran és nyugodtan tespedt, mintha jelen
                        sem volna.</p>
                    <p>Valahogy az volt az érzése, hogy Bábori nem is merne nevetni a Fess Feri
                        jelenlétében.</p>
                    <p>- Gyújtsanak rá - fordult most Fess Feri felé. Az asztalon cigaretták
                        voltak.</p>
                    <p>Fess Feri azonnal kinyújtotta hosszú ujjú kezét s tétovázva, keringve, mint a
                        leszálló madár, kivett egy Stambult.</p>
                    <p>Emma követte a kéz mozdulatát s hirtelen megfagyott. A bal kéz nevetlen ujján
                        fehéres csíkot látott, gyűrű helyét. Látszott, hogy gyűrű szokott lenni ott,
                        s a nap nem égette még el eléggé a vékony karikát a bőrön.</p>
                    <p>Lehunyta a szemét és véghetetlen repülésben szédült lefelé.</p>
                    <p>Bábori valamit válaszolt a búzakérdésre, s a két férfi hamarosan vitába
                        bocsátkozott arról, hogy a kormány azért operál a termésbecslésnél ilyen
                        ijesztő számokkal, mert a külpolitiká­nak van szüksége a rémhírekre.</p>
                    <p>Gyűrűt visel, és azt most lehúzta, hogy idejött...</p>
                    <p>Ettől megkeményedett és hihetetlen távolságba szállott. Már fagyott volt és
                        magára eszmélt. A könnyes hangulat úgy eltűnt, mintha nem is lett volna.
                        Egészen magára maradt, s amint szemét kinyitotta, azt kérdezte, hogy
                        történik az, hogy idegen emberek vannak jelen az ő szűzi otthonában.</p>
                    <p>S mit beszélnek ezek itt?... Búzáról és külpolitikáról?...</p>
                    <p>- Azzal a két országgal kötnek szerződést - mondta Fess Feri -, amelyiknek a
                        legrosszabb a valutája.</p>
                    <p>Emma kis hangot hallatott:</p>
                    <p>- Hhh...</p>
                    <p>Aztán komolyan és hidegen gondolta.</p>
                    <p>Férfiak... Most az a legfontosabb nekik, a kormányok hogy végzik a
                        dolgukat...</p>
                    <p>Ebben a pillanatban nyílt az ajtó, és Julis hozta a levesestálat.</p>
                    <p>Emma nézte a tálat. Milyen ismerős formája van. Persze, ez az övé... Akkor ő
                        itt háziasszony... Ha háziasszony, akkor gyerünk végezni a
                        kötelességet...</p>
                    <p>Felállott, s büszkén kihúzta magát:</p>
                    <p>- Parancsoljanak.</p>
                    <p>Julis a tálat az asztal közepére tette, ahogy otthon falun tanulta, s ahogy
                        mindig szokta itt is... Bizony, eszébe sem jutott, hogy a falusi lányt
                        begyakorolja, hogy sorra vigye a tálat.</p>
                    <p>Mindegy.</p>
                    <p>Leült a helyére, az asztalfőre, a szekrény előtt.</p>
                    <p>- Tessék - s maga mellett jobbra mutatott helyet Fess Ferinek, aki így megint
                        háttal ült az ablaknak. Szembe vele Báborit ültette.</p>
                    <p>- Hol a gyermek terítéke? - kiáltott fel, s Julisra nézett.</p>
                    <p>Julis kapkodott. Évikéről mindenki megfeledkezett.</p>
                    <p>Maga mellett balról az asztalfőn mutatta a helyet, és Julisnak a szemével
                        parancsolt, hogy hozza a gyermeknek a terítéket.</p>
                    <p>A szekrényhez csak úgy lehetett hozzáférni, hogy az ő székét el kellett
                        húznia. Szűk volt a hely.</p>
                    <p>Addig, míg a lány el nem készült a terítéssel, mindnyájan állottak, s a leves
                        gőzölgött a tálban.</p>
                    <p>- Hozd be Évikét.</p>
                    <p>A lány kiment és Évike a következő pillanatban, mintha szegényke éppen az
                        ajtóban leske­lődött volna, berohant, mint egy kis fergeteg, és az anyjához
                        repült.</p>
                    <p>- Kislányom, Évike - mutatta be az uraknak.</p>
                    <p>- Mi már régi barátok vagyunk - dörmögött Bábori, s kezet fogott
                        szertartásosan a kicsivel, aki körülszaladt az asztalon túl, s a másik
                        bácsihoz futott.</p>
                    <p>- Feri bácsi - mondta Fess Feri a gyermeknek, és megcsókolta a homlokát.</p>
                    <p>Ez a csók most Emmát egészen hidegen hagyta. Egyáltalán teljesen elhűlt az
                        élettel szemben, s fanyar mosollyal azt kívánta, bár tévedésből mérget
                        raktak volna a levesbe só helyett.</p>
                    <p>Évike aztán leült a mamája mellett.</p>
                    <p>Emma örült. Ha a gyermekre kell vigyáznia, nem kell magát megerőltetnie.</p>
                    <p>Szedett a tálból előbb Évikének, aztán magának. Saját tányérjára csupán egy
                        evőkanál levest vett.</p>
                    <p>- Tessék - fordult Fess Feri felé, s érezte, mintha az ajka peremére
                        ráfagyott volna a mosoly.</p>
                    <p>Fess Feri éhesen szedett. Látszott abból, ahogy a kanalat fogta, hogy jó
                        étvággyal áll neki az evésnek.</p>
                    <p>- Hol van Vilma néni?</p>
                    <p>- Főz - mondta Évike, amin Fess Feri felnevetett.</p>
                    <p>Az Emma hirtelen hallgatása ráragadt, s rátelepedett az urakra is, és halkan
                        kanalazták a nagyszerű levest. Emma megnyugodva konstatálta, hogy Vilma
                        kitűnően főz. De ő maga nem érzett semmi éhséget, s azonfelül el volt
                        tökélve, hogy nem eszik. Folyton a gyermekkel foglalkozott. Mikor szedett, a
                        ragulevesből inkább csirkeaprólékot szedett a kicsi tányérjára.</p>
                    <p>Fess Feri érezte, hogy valami baj történt, de nem erőltette a dolgot, várta,
                        hogy majd csak kisül.</p>
                    <p>Templomias csönd volt az asztalnál. Az urak is abbahagyták a politikát, és
                        kellemesen ettek.</p>
                    <p>Évike lassan készült el az evéssel, bár Emma egyebet sem csinált, csak
                        segített neki.</p>
                    <p>Akkor történt, hogy egy csirkeszív volt a tányérban, s ő a gyermek kanalába
                        merítette. Évike kidobta a kanálból a szívecskét. Másodszor is beemelte
                        neki, azt hitte, tévedés, a gyermek mindig imádta a csirkeszívecskét. Évike
                        másodszor is kidobta a kis húsdarabot, s csak a levest szürcsölte fel.</p>
                    <p>- Nem akarod megenni? - kérdezte tőle kissé idegesen.</p>
                    <p>- Nem.</p>
                    <p>- Szívecske... Nem akarod?...</p>
                    <p>- Nem akarok szívet enni.</p>
                    <p>- Mért.</p>
                    <p>- Nem akarom az Istent megenni.</p>
                    <p>Mindenki elbámult s odafigyelt.</p>
                    <p>- Mit beszélsz?</p>
                    <p>- Te mondtad!...</p>
                    <p>- Mit mondtam én?</p>
                    <p>- Hát nem azt tanítottad, hogy az Isten a szívben van? Én nem akarom megenni
                        Istent.</p>
                    <p>Mindenki elbámult, aztán felnevetett.</p>
                    <p>A gyermek megtörte a csöndet. Egyszerre mindenki megértette a dolgot, és a
                        legnagyobb nevetés közben igazat is adtak Évikének, aki nagy kék szemeivel
                        bámulva nézte sorra a bácsikat.</p>
                    <p>Fess Feri észrevette, hogy Emma önkéntelenül az ő bal kezére néz, s meglátta
                        rajta a fehér sávot, a gyűrű helyét.</p>
                    <p>- Volt egy nagy köves gyűrűm - mondta -, családi emlék... bizonyos okok miatt
                        letettem... Most nem viselek gyűrűt...</p>
                    <p>Emma ránézett, de csak egy igen rövid pillanatig. Ez az ember állandóan
                        kitalálja a legtitkosabb gondolatait?... Zárt ajkakkal aztán elmosolyodott,
                        s azt mondta:</p>
                    <p>- Melyik az a két állam, amelyiknek legrosszabb valutája van?</p>
                    <p>Fess Feri egy kicsit hallgatott, és mosolyogva legelészett az asszony
                        arcán.</p>
                    <p>- Tudja, a politikában nem szabad kimondani a titkokat. Majd a jelöltek...
                        Jövő tavaszon úgy látszik mégis választatnak, akkor a hordóról meg fogjuk
                        hallani, ha bömbölik...</p>
                    <p>Emma igazán nem volt kíváncsi a politikai titkokra, az asszony revánsot
                        adott, s örült, hogy Fess Feri tapintatosan kikapcsolta a politikát a
                        beszédből.</p>
                    <p>- Mi újság a Csikágóban? - folytatta Fess Feri.</p>
                    <p>Emma kinyitotta a száját, hirtelen azt akarta mondani, hogy Beller hentesnek
                        visszaküldték az ellopott pénzét... De megállott, s nem ezt mondta, hanem
                        azt, hogy:</p>
                    <p>- Meleg van.</p>
                    <p>- Valami mást akart mondani.</p>
                    <p>- Én? Gondolja?</p>
                    <p>- Igen.</p>
                    <p>- Már megint ki akarja találni a gondolatomat?</p>
                    <p>- Szeretném.</p>
                    <p>- Tudja, kíváncsi vagyok, hogy készítette el Vilma a kacsát.</p>
                    <p>- Kacsát? - hördült fel Bábori. - Libát akart venni. Fiatal libát.</p>
                    <p>- Ja?... - mosolygott Emma.</p>
                    <p>- Nagyságos asszonnyal nem is közölte?... Micsoda szeles egy teremtés... Én
                        nem eszem kacsát, például.</p>
                    <p>Emma csak éppen alibit akart igazolni, hogy ő azt sem tudja, mi van a
                        konyhában.</p>
                    <p>Most bátran nézett a Fess Feri szemébe.</p>
                    <p>- Hol járt maga a héten?</p>
                    <p>Fess Feri azt akarta mondani: “Keringtem maga körül.” De azt mondta:</p>
                    <p>- Üzlet után jártam.</p>
                    <p>- Sikerrel?</p>
                    <p>- Ma?... Ma nem lehet semmit sem csinálni. Ma senkinek sincs pénze.</p>
                    <p>Emma azt akarta mondani: “Akkor mért költött egy vagyont expresszlapokra és
                        táviratokra.” De csak azt mondta:</p>
                    <p>- Ne emlékeztessen ilyen szomorú dolgokra.</p>
                    <p>- Mi újság a Flóránál?</p>
                    <p>- Ami a Dunántúl.</p>
                    <p>- Még nem tört ki a sztrájk?</p>
                    <p>- Milyen sztrájk? - kérdezte elfulladva, ijedten Emma.</p>
                    <p>- Már hetek óta sztrájk lóg a levegőben.</p>
                    <p>- Ezt maga honnan tudja?</p>
                    <p>- Mesélték a Dunántúl.</p>
                    <p>- Ugyan ne mondjon ilyet.</p>
                    <p>- De komolyan. Pécsett ismeri a Szerényi céget?</p>
                    <p>- Hogyne.</p>
                    <p>- Ott hallottam.</p>
                    <p>Emma elhallgatott. Most nem tudta, komolyan vegye-e ezt, vagy csak ugratás.
                        Honnan tudná­nak a pécsi virágüzletben arról, hogy mi van a Flóránál az
                        utóbbi hetekben. Tudtával senki sem jött fel, mindent levelezés útján
                        végeznek tavasz óta.</p>
                    <p>Nem gondolkodhatott tovább. Julis belépett, és hozta a második tál ételt.
                        Előétel volt, kelvirág vajban.</p>
                    <p>- A nagyságos asszony még nem jön?</p>
                    <p>- Azt mondta a nagyságos asszony - mondta Julis -, csak tessék
                        fogyasztani.</p>
                    <p>Emma szedett Évikének. Magának csak egy parányit.</p>
                    <p>Bábori nyugtalan volt Vilma miatt. A férfiak azt hiszik, ha a gazdasszony nem
                        tud bejönni a konyhából, ahol neki kell szakácsnéskodni, ott biztosan éhen
                        is hal.</p>
                    <p>Fess Feri sajnálta, hogy a Flóráról szólott, nem volt célja vele, csak
                        érdekes témát akart felhozni. Az Emma színe változása azt sejtette meg, hogy
                        valami történt.</p>
                    <p>- Történt valami? - kérdezte komolyan.</p>
                    <p>- Nem.</p>
                    <p>Emma nagyon határozott és elutasító volt.</p>
                    <p>- Tehát igen... Vagy csak készül valami?...</p>
                    <p>- Honnan tud maga a Flóra dolgairól?</p>
                    <p>- Levegőben van. Én sok mindenről tudok, ami a világban történik. Különösen
                        kedvenceim ezek az államilag szubvencionált vállalatok.</p>
                    <p>- Mondja, micsoda maga?</p>
                    <p>Fess Feri ránézett, s egy pillanatig hallgatott. Akkor komolyan:</p>
                    <p>- Ember.</p>
                    <p>- Az mit jelent?</p>
                    <p>- Azt, amit mindenkinél: keresek és nem találok.</p>
                    <p>- Mit keres?</p>
                    <p>- Embert... De nem találok, csak fenevadakat... Tudja, hogy ezek ellen a
                        háborús uszítások ellen egyetlen védekezés van a jövőben... Az ijesztés...
                        Le kell leplezni, hogy a haditechnika megérett arra, hogy az egész
                        emberiséget kiirtsa... Érti?</p>
                    <p>- Gondolom, arra céloz, hogy a gáztámadások...</p>
                    <p>- Igen, gáz és más vegyszerek... A régi háború az az individuum számára
                        bizonyos férfias felszabadulást hozott. Lelkesedést és virtuskodást
                        jelentett. A férfiak elindultak, hogy hírt és dicsőséget szerezzenek... Én
                        még emlékszem a Nagy Háború kitörésére, az egész világ meg volt bolondulva,
                        már régen nem volt háború. Felvirágozták a katonákat és a vasúti kocsikat.
                        Az asszonyok ennivalót hordtak a katonavonatokhoz, és a bakterházaknál is
                        feladták a kupékba. Akkor abban a tévedésben voltak az intézők, hogy a
                        haditechnika elég lesz arra, hogy napok alatt végezzenek az ellenfelekkel.
                        Ez egy nagy tévedés volt. Azok az ágyúk csak egy bizonyos emberi távolságban
                        tudtak dolgozni, és nehezen mozogtak. A repülőgép még csak gyermekcipőben
                        járt... Az a háború egykettőre átalakult szuronyrohammá, s akkor a Napóleon
                        manővereihez kellett visszatérni... A huszárnak le kellett szállani a lóról,
                        és el kellett bújnia a lövészárkokba... Annyit már mindenesetre elért a
                        lőfegyvertechnika, hogy a Nádasdy huszárok lehetősége megszűnt... Már nem
                        lehetett a Nagy Frigyeseket Csehország közepén úgy körülzárni, hogy a nagy
                        vezérek úgy érezzék magukat, mintha várba volnának bezárva... Azóta eltelt
                        húsz év, s ezalatt a háború szelleme óriásit fejlődött. A jövő háborúja
                        valóban három napig fog tartani. London megsemmisítésére nem kell csak két
                        nap előkészület, és egy fél nap alatt hat millió embernek vége...</p>
                    <p>Emma figyelmesen hallgatott.</p>
                    <p>- És hogy érti azt, hogy egyetlen elhárító fegyver az ijesztés?</p>
                    <p>- Ha az emberiség teljesen tisztába jön azzal, hogy itt nincs segítség: az
                        összes metropolis halálra van ítélve, akkor meg fogják találni a megegyezést
                        háború elkerülésével... Más módot találnak: a szerződést... Ez ellen nincs
                        semmi kifogásom. Adják fel a kereti szempontokat... Küszöböljék ki a háború
                        lehetőségét...</p>
                    <p>- Ezt hogy lehet? Az emberekben indulat van.</p>
                    <p>
                       - Nézze kedves Emma: Európában harmincnyolc vámhatár van...
                            Húzzák fel a sorompókat. Szüntessék meg a határokat... Csinálják meg az
                            Európai Egyesült Államokat... Adják meg minden népnek a nemzeti és
                            etnográfiai szabadságot, és állítsák fel a központi kormányzatot...
                            Igaz, itt évezredes hiúságokkal kell megküzdeni, mert azon nem lehet
                            megegyezni, hogy hol legyen a Fehér Ház?... Ragaszkodni fognak hozzá,
                            hogy tengerparton legyen. Én nem bánom, ha Bretagne-ban építenek is egy
                            új várost - mert nyilván legjobb hely az Atlanti óceán partja, de az
                            ellen sincs kifogásom, ha Európa geometriai központján, Budapesten
                            csinálják meg... Fontos, hogy a sorompóknak legyen vége. Képzelje el,
                            hogy a levegőbe emelik az összes vám- és politikai határokat... Akkor
                            nevetséges lesz elképzelni is, hogy az egyes területrészek külön
                            hadifelszerelést építsenek egymás ellen... A görög városok valaha
                            évtizedekig tartó hadjáratot viseltek egymás ellen. Mit szólana hozzá az
                            emberiség, ha Athén és Spárta ma indítana háborút, egyik a másik ellen.
                            Anglia egy nap alatt leszerelné az egészet. Vagy volt idő, mikor
                            Balmazújváros és Hajdúnánás olyan háborút viselt egymást ellen, hogy
                            kiirtották egymást. Két oroszlán egymásnak rohant és lenyelték egymást,
                            hogy csak a farkuk maradt.
                    </p>
                    <p>- S van erre valami lehetőség?</p>
                    <p>- Ma nincs, de ha a nagy államok hadügyminiszterei feltárják azt, ami a
                        titkos laboratóriu­mokban készül, és kiderül, hogy mindegyik képes arra,
                        hogy percek alatt megsemmisítse a békés és polgári lakosságú világvárosokat
                        a szomszédban, akkor meg fog rémülni végre a nép és az lesz a plebiscitum,
                        ha felordít a tömeg, hogy fiktív dolgokért nem engedi magát
                        le­mészároltatni... Micsoda dolog az, hogy gázmentes pincéket építenek a
                        szegény emberiség számára?... Mit kap az emberiség azért, hogy ezt a
                        veszélyt el kell tűrnie?... Azt, hogy a francia tőke megkapja a profitot? és
                        hogy a pesti kartellek virágozzanak?... Krupp Bertáért csak egyszer is
                        lemeneküljön a Csikágó a pincébe?... amiről különben szó sincs, hogy
                        megépítsék? hiszen még fáspince sincs elég...</p>
                    <p>Emma megdöbbenve hallgatta ezt a heves és felindult beszédet. Ő még soha
                        életében nem gondolkozott ezeken a dolgokon. Mért gondolkodott volna? Neki
                        éppen elég volt az egész napjára és minden napjaira arra gondolni, hogy azt
                        a kétszázharminchét pengőt hogyan ossza be?</p>
                    <p>- Az emberiség sokallja az életét ezen a földtekén. A föld nem akar segíteni
                        rajta... Mert mindaddig, míg a Föld és a Nap távolsága állandó, s ezen a
                        fantasztikus nívón marad, hogy a hőmérséklet sohasem emelkedik plusz száz
                        fokra és nem száll le mínusz száz fokra, hanem megmarad plusz negyvenöt és
                        mínusz huszonöt közt, ami tudja drága Emma, a világteremtés legnagyobb
                        csodája, mert csak egy parányi eltolódás kellene a földtengelyben, vagy
                        másutt, s már száz és ezer fok különbségek állhatnak elő... akkor az emberi
                        fajnak, de az egész vegetációnak egy pillanat milliomodrésze elég arra, hogy
                        vége legyen... Az emberiség nem akarja kivárni ezt a jövőt, hanem kitalál
                        remek dolgokat, hogy megsemmisítse önmagát... Az ember akarja kiirtani az
                        embert, és nem nyugszik addig, míg ez nem sikerül legalábbis annyira, hogy
                        úgy elgyengítse a közösséget, hogy újra vadon élő állatokká lesz az ember, s
                        lassú szaporodással fogja elölről kezdeni az életet...</p>
                    <p>Most könnyedén felnevetett:</p>
                    <p>- Különben ne húzzuk meg az emberiség halálharangját, mikor egész váratlanul
                        ilyen szépre fordul az élet... Az is lehet, hogy a gáz arra való, hogy az
                        egész Csikágót kiirtsa. Néztem a Tabánt, ott jöttem el villanyoson, és a
                        Szarvas téren kinézek, hát mulatságos, ahogy bontják a házakat. Most két
                        gondolatom volt: finom pesti dolog, hogy ahelyett hogy lakást építenének a
                        szegényeknek, kifüstölik őket, mint a poloskát. Lebontják a Tabánt, s pár
                        ezer családot hajléktalanítanak... Mikor lesz az, hogy ezeknek a helyére
                        erőszakos stílusú villákat építsenek... A másik gondolat meg az volt, hogy
                        beleláttam egy lebontott házba. Fuj. Valósággal jótétemény, hogy abból a
                        százados, piszkos sötétségből kikergették az embereket. Csak legalább ne
                        építenének a helyére másik házat. Ültessenek virágokat.</p>
                    <p>Emma csodálkozva nézett rá:</p>
                    <p>- Tudja, milyen gyönyörű hely lenne akkor ez a Buda!... Hát lehet, hogy a
                        gázbombákat azért fedezik fel, hogy beszüntessék a városokat... Egy egész
                        országot mégse lehet gázosítani, csak a nagy városokat. Nálunk is csinálnak
                        már ilyen gázálarcokat - nem érnek semmit. A gáztámadás ellen egy mentség
                        van, szét kell szaladni a tanyákra. Szűnjenek meg a metropolisok. Menjen ki
                        az emberiség a szabadba, mielőtt kiirtanák... Tudja, én nagyon városi vagyok
                        és a falut, a kis községet utálom, de a tanya megváltás!... A szegedi tanyák
                        valósággal paradicsomkertek. Adni kell nekik jó utakat, jó közlekedést,
                        telefont és jól megcsinálni a dolgokat. Így még menekülhet az emberiség a
                        végzet elől. Egy ideig.</p>
                    <p>Emma nem érintette meg a kelvirágot, s örömmel látta, hogy Fess Feri sem.</p>
                    <p>Most Vilma megjelent végre, az asztalhoz ült, és bőven szedett a
                        kelvirágból.</p>
                    <p>- Nem tudok levest enni ebben a melegben - mondta.</p>
                    <p>Bábori rászólt, s a maga furcsa nézésével végiggusztálta Vilmának az alakját,
                        aztán az előtte levő tál ételt, aztán megint őt:</p>
                    <p>- Hála istennek.</p>
                    <p>Ezen mindenki nevetett. Emma kicsit gyöngéden nézett Báborira, aki az
                        önkéntelen humort képviselte.</p>
                    <p>- Nézem ezt az édes kicsit - mondta Fess Feri. - Tündéri. És nem felejtem el,
                        míg élek, az előbbi kis dolgot. Hogy ő nem akarja megenni a szívet és a
                        szívben az Istent... Hol van már az emberiség az Istentől... és hol van a
                        gyermektől... Van még gyermek ebben a házban?</p>
                    <p>Évike megszólalt:</p>
                    <p>- Van. A Vici Jani.</p>
                    <p>Fess Feri hangosan és csodálkozva mondta, mintha csak saját magának
                        mondaná:</p>
                    <p>- Ez a szerencse, hogy Vici Jani még van, hál’ istennek... Az emberiség
                        nemcsak gázzal és ciánnal és méreggel és politikával irtja egymást: hanem
                        tüdőbacilusokkal és egykével is... hány lakás lehet ebben a házban?... Van
                        vagy ötven... De van-e ötven gyermek?</p>
                    <p>- Valami húsz. Éppen a napokban hallottam - szólt Emma, és kivett a
                        tányérjára egy szár­nyacskát, s a gyereknek adott egy jó kis melle
                        húsát.</p>
                    <p>Fess Feri továbbadta a tálat, Vilmához közelebb. Vilma bizony nem szégyellte
                        magát megrakta a tányérját jobbnál jobb falatokkal.</p>
                    <p>- Húsz gyermek, az jelent tíz lakást mert bizonyára lesz lakás, ahol négy is
                        van; a többire még kevesebb jut. Tehát itt van a Csikágóban egy ház, ebben
                        negyven család, ahol nincs folytatása az életnek... Nem tudom, mit harcolnak
                        annyira a politikában a nacionalizmus jelszavaival, mikor minden náció
                        egyéni tagjaiban befejezte a sorsát... Vészharangokat vernek félre, hogy a
                        falu népe nem törődik vele, hogy idegen kézre jut a haza szent földje...
                        Hogy a dunántúli magyarság megszűnésre ítélte önmagát... Éppen most
                        beszéltem egy tanárral a Dunántúlon, aki született sváb és nacionalista
                        német. Ugyanezt panaszolja, s nekem térképen mutatta ki, hogy a Tolna megyei
                        sváb falvakban egyke dühöng, mint valami kolera. S nem a nincstelen
                        szegények közt, hanem a jobb módú gazdák közt... Ez együtt jár a kultúrával.
                        Legelöl vannak a franciák, mint a legkulturáltabbak.</p>
                    <p>- Magának hány testvére van? - kérdezte Emma, s nem érintette meg a tányérján
                        a húst.</p>
                    <p>- Nekem nyolc - mondta Fess Feri, és rábámult a Bábori Borcza tányérjára,
                        amelyen csirke­hulla-darabokból hegy volt rakva. - Az én családomban még
                        divat a sok gyermek. Nyolcan születtünk, és mind a nyolcan élünk... Az én
                        anyám még olyan vallásos, mint egy orosz parasztasszony... A régi világból
                        való természetesen... A nővéreim bigottak és szűk látó­körűek...</p>
                    <p>- Hány nővére van?</p>
                    <p>- Hét.</p>
                    <p>Emma rábámult.</p>
                    <p>- És jól mentek férjhez?</p>
                    <p>- Igen. Mind nagyon jól ment férjhez. Abban nincs hiba - nevetett cinikusan
                        Fess Feri.</p>
                    <p>- És itt vannak Pesten?</p>
                    <p>- No nem, azt nem. Csak hárman mentek férjhez idehaza, a többit elvitték...
                        külföldre. Egynek német, egynek francia és egynek lengyel férje van. Egy még
                        lány.</p>
                    <p>- És milyen foglalkozásúak a sógorai?</p>
                    <p>- Naplopók... Van pénzük, hát nem csinálnak semmit... Élnek abból, amit a
                        szüleik össze­raboltak... Mondom, hogy jól mentek férjhez.</p>
                    <p>Vilma zsíros szájjal megszólalt:</p>
                    <p>- Hát én talán bolond volnék főzni, abba a forró konyhába, ha szakácsném
                        volna?</p>
                    <p>- Örüljön neki, hogy főzhet. Örüljön neki, hogy nincs sok pénze az urának...
                        Ha sok pénze volna, akkor is elmenne Egyiptomba, de az egész más volna...
                        Kérem, a nagy vagyon az destruál... Akinek sok pénze van, annak sok asszonya
                        van, és semmi lelke sincs. Akit én ismerek, dúsgazdag embert, inkább csak
                        hallomásból persze, az mind hasznavehetetlen link fráter... és nemcsak a
                        történelmi vagyonok parazitái, hanem az újgazdagok is pillanatok alatt
                        beletanulnak, hogy irgalmatlanul bánjanak a pénzzel és a talpuk alatt
                        levőkkel. Könnyebb a tevének átmenni a tű fokán, mint a kapitalistából
                        egyfilléres béremelést kivasalni... Ez termé­szeti törvény... Minden sejt
                        határtalanra akar szaporodni... Vannak olyan ázalagok, amelyek egysejtűek s
                        oszlással szaporodnak. Ha az életfeltételek a végtelenségig kedvezőek
                        volnának, néhány nap alatt a földgolyó méretére tudnának szaporodni, s
                        azután naponta annak a százszorosára... de szerencsére, órák alatt, sőt
                        legtöbbször percek alatt megszűnik számukra az életlehetőség, s így más is
                        meg tud élni a földön... Az emberiség is mérhetetlen tömegre tudna
                        szaporodni, de hát hál’ istennek, nem terem annyi csirke, amilyen a Bábori
                        Borcza étvágya...</p>
                    <p>Julis éppen leszedte az asztalt és belenevetett. A csirkecsontokból ő is
                        látta, hogy a Bábori mérnök úr nagybélű. De a nagysága meg a másik úr
                        tányérjáról meg valami mást konstatált, és meg is nézte őket együtt, lopva,
                        félszemmel.</p>
                    <p>- Maguk nem esznek semmit - pattogott Vilma.</p>
                    <p>- Majd megesz bennünket a tenger - mondta Fess Feri. - Úgy látszik, nem lehet
                        elkerülni, hogy a három tenger birtokba vegye az európai szárazt. A szláv
                        tenger, a germán meg a latin tenger. Ez is egyszerűsítés, három faj közt
                        talán könnyebben lehet békét és együttműködést létrehozni, mint harmincnyolc
                        közt...</p>
                    <p>Julis behozta az ebéd koronáját, a nagyszerűen sült libát.</p>
                    <p>Emma kiküldte a gyereket, mert máris túltömött. Nem szokott ennyit enni.
                        Vilma is kiszaladt egy percre a tészta után nézni. Erre ő felhasználta az
                        alkalmat... Úgy fogta fel az egész politizálást, mint valami pótszert,
                        amivel az urak mindig ki tudják tölteni az üres időt. Ő is megértette, amit
                        Fess Feri beszélt, csak nevetségesnek találta, hogy itt mondja ezeket a
                        Csikágóban, egy koldusszegény lakásban, asszonyok és egy bizonytalan mérnök
                        vagy mi, jelenlétében, aki még hozzá sem szól, csak zabál... Ilyenekről
                        beszéljenek a politikusok, de a magunkfajta szegény népségnek komolyabb
                        gondolatai vannak...</p>
                    <p>- Mondja, mit keresett maga a Dunántúl? - szólt ezért váratlanul.</p>
                    <p>Fess Feri poharát felemelte és gyöngéden hozzákoccintotta az övéhez, ahogy
                        szíveket lehetne összekoccintgatni, ha lehetne.</p>
                    <p>Ő felemelte a poharat, hogy ne legyen ellenségeskedés. Ivott is, s meg volt
                        lepetve, milyen jó bor.</p>
                    <p>Fess Feri kiitta csaknem fenékig, akkor azt mondta:</p>
                    <p>- Százhatvan pengőt.</p>
                    <p>Emma meghökkent... Tehát csalódott, gondolta magában... Egy egyszerű
                        pénzkereső ember... Már valami olyan járt az eszébe, hogy valamiféle
                        politikai alkalmazott, mondjuk “náci”, vagy ilyen... Százhatvan pengő egy
                        hét alatt... nem, nem nagyon sok, de nem is kevés... hatszáz­negyven pengő
                        havonta... az a kérdés, mennyi marad meg belőle?</p>
                    <p>- És van erre valami rezsiköltsége?</p>
                    <p>Fess Feri mosolyogva nézett rá.</p>
                    <p>- Bizony van... Erre volt legalább harminc-harmincöt pengő kiadásom.</p>
                    <p>- Az útiköltséget maga fizeti, ebből?</p>
                    <p>- Hogy képzeli?... Azt a Cég fizeti. Szóval, marad százhúsz.</p>
                    <p>- Körülbelül.</p>
                    <p>- És változik a kereset?</p>
                    <p>- Hát bizony, ha valami zavar közbe nem jött volna - s Fess Feri egy
                        másodrendű darabot vett ki a libából, mert Emma csak egy egész kis
                        combcsontot vett -, jóval többet lehetett volna keresni... De remélem, fel
                        fog javulni az üzlet, ugye, Bábori?</p>
                    <p>Bábori közönyösen hajolt a tálba, és érdeklődéssel válogatta ki a
                        legjelentékenyebb darabokat.</p>
                    <p>- Már keresett ennél többet is egy héten? - kérdezte Emma.</p>
                    <p>- Ahogy vesszük.</p>
                    <p>- Milyen természetű a Cég?</p>
                    <p>- Jó természetű. Azt meg kell adni, egész jó természetű.</p>
                    <p>- Úgy értem, milyen cikkel foglalkozik?</p>
                    <p>Fess Feri nézte az Emma villáját, amely hozzá sem nyúlt a sülthöz.</p>
                    <p>- Barkohba? - mondta nevetve. Csendesen.</p>
                    <p>Emma, aki egészen jól kezdett belejönni a vallatásba, szintén nevetett, de
                        csukott szájjal.</p>
                    <p>- Ha maga olyan titokzatosságba burkolózik...</p>
                    <p>- Igaz, így érdekesebb: “tárgy vagy fogalom?” “szárazon vagy vízen?”...
                        “jelen van, vagy nincs?”... de fölösleges... - és odahajlott hozzá - én úgy
                        vágyom rá, hogy kinyissam magam a maga szeme előtt... az egész hét azért
                        volt olyan hosszú... még soha ilyen hosszú hetet nem láttam... vártam a
                        vasárnapot... de maguk agyon akarnak etetni és agyonbeszéltetni... - ezzel
                        újra odakoccintotta a poharát az Emmáéhoz.</p>
                    <p>Emma felvette a poharat, s gondolkodva ivott.</p>
                    <p>Akkor megnézte az üveget. Az volt ráírva a vignettára, hogy “Asztali
                        fehér”.</p>
                    <p>- Hol vették ezt a bort?</p>
                    <p>- Itt a sarkon, a fűszeresnél - szólt Bábori.</p>
                    <p>- Egész jó bor...</p>
                    <p>Fess Feri megízlelte, s mosolygott.</p>
                    <p>- Elég jó.</p>
                    <p>- Ez nem elég jó, ez valami ritka jó bor! Hajlandó vagyok azt hinni, hogy
                        eltévesztették a vignettázást.</p>
                    <p>Ezen nevetett, tetszett neki. Az urak is nevettek, és Bábori élénkebben
                        töltött.</p>
                    <p>Emma lehunyta a szemét, alig ivott meg fél pohár bort, máris erősen érezte a
                        hatását.</p>
                    <p>- Mi a délutáni programja? - kérdezte Fess Feri.</p>
                    <p>Emmának váratlanul szenzációs ötlete támadt.</p>
                    <p>- Velem jön?</p>
                    <p>- Ahová parancsolja.</p>
                    <p>- Biztos?</p>
                    <p>- No ne mondja. Életre-halálra.</p>
                    <p>- Ha ragaszkodom hozzá?!</p>
                    <p>- Tűzbe, vízbe, pokolba, mennyországba. Még mit akar?</p>
                    <p>Emma kicsit várt, mosolygott, a bor egészen elfeledtette vele az összes
                        hangulatot, amin átment.</p>
                    <p>- Szeretnék kimenni a lóversenyre - mondta, s szinte kihívóan nézett fel.</p>
                    <p>Azt hitte, ennél kellemesebb ajánlatot nem tehet, de csaknem megdöbbentette,
                        amit látott. Fess Ferin először, mióta ismeri, szinte ijedtséget vett észre.
                        Kígyózó szemöldökei felszaladtak. Bábori szájában is megállott a kés.</p>
                    <p>- Szokott lóversenyre járni? - kérdezte Fess Feri.</p>
                    <p>- Nem... Egyszer voltam egész életemben... még az urammal... Ő nem
                        szerette... volt itt egy barátunk, vidéki földbirtokos, az cipelt ki
                        bennünket... Mikor láttam, hogy sárga selyem­pizsamában ülnek a zsokék a
                        lovon, nevettem, azt hittem, ez már régen nem is igaz... csak a vidéki
                        szalonok falán vannak még ilyen fura figurák...</p>
                    <p>Fess Feri gyönyörködve nézte. Emma egy kis színt kapott, és egy kis
                        könnyelműséget, s ez végtelenül bájossá tette. Fess Feri úgy nézett rá, hogy
                        mindjárt beléharap.</p>
                    <p>- Akkor honnan jut eszébe ma?</p>
                    <p>- Hát istenem, eszembe jutott... Szóval, kimegyünk?...</p>
                    <p>- Természetesen, ha maga akarja.</p>
                    <p>- Nem kényszer... Ha tud jobbat... Csak éppen szeretném...</p>
                    <p>Bábori hörgött.</p>
                    <p>Fess Peri nevetve mondta:</p>
                    <p>- Ez elég... Négy órakor kezdődik... Még van elég időnk. Ha akar, egy órát
                        még alhat is ebéd után...</p>
                    <p>- Nem, nem vagyok álmos... De ha akar, menekülhet...</p>
                    <p>- Én?... - valami olyat akart mondani, ami nagyon áruló lenne, olyat, hogy
                        éppen idemenekült az élet elől... de csak annyit mondott:</p>
                    <p>- Tehát megyünk lóversenyre, jaj de jó.</p>
                    <p>A lány tortát hozott. Nagy diótortát, egész fehér volt a
                        tejszíntakaróban.</p>
                    <p>Emma belemetszett és kiosztotta. Előbb a Fess Feri tányérjára tett egy
                        tisztességes szeletet, aztán Báborinak adott egy hozzá méltót.</p>
                    <p>Végre átvette a háziasszonyi tisztet - gondolta Fess Feri. Magának is vágott
                        egy keskeny darabot.</p>
                    <p>Sőt el is fogyasztotta, és egy pohár bort is megivott.</p>
                    <p>- Jól élnek a Csikágóban - mondta Fess Feri.</p>
                    <p>- A Csikágóban nem élnek jól - szólt Emma komolyan. - Ez nem volt csikágói
                        ebéd... Ha én hívtam volna meg magukat, akkor kaptak volna összesen egy
                        csirkét, négy személyre, Évikét is beleszámítva, ötre... Lett volna belőle
                        egy könnyű leves, és lett volna hozzá bőséges főzelék... Krumpli és rizs
                        talán, de mindenesetre nagy tál spenót... Torta nem bizonyos, inkább egy kis
                        palacsinta.</p>
                    <p>- De hisz ez nagyszerű lett volna! - mondta Fess Feri - és miért nem így
                        van?</p>
                    <p>- Nem tudom... Itt titokzatos dolgok történtek az én rovásomra. Az én
                        konyhámon ma olyan dolgok történtek, amikről nekem sejtelmem sincs... Bábori
                        úr őméltósága... - s ránézett Báborira, aki zavarba jött, és sötéten
                        elkezdett vörösödni - nem tudom, kit rabolt ki... de ötven pengőket adni
                        kaviárra?... És ez, ami itt volt, ez mind a Bábori-uradalom jövedelméből
                        került ki...</p>
                    <p>Emma érezte, hogy kár volt két pohár bort meginni. De ha benne volt,
                        befejezte:</p>
                    <p>- Igen jól mehet a vállalkozása... utána sem néz, ahogy hallom, és mégis tele
                        van a zsebe...</p>
                    <p>Bábori harsányan felkacagott. Mintha leesett volna a szívéről valami nagy kő,
                        könnyen nevetgélt magában.</p>
                    <p>- Hát persze hogy megy valahogy - kiáltotta -, annyit csak megengedhetek
                        magamnak, hogy a legszebb és legkülönb asszonynak egy kis örömet
                        szerezzek.</p>
                    <p>- Ha úgy gondolta, minden meg van bocsátva, és ez nagyon kedves magától -
                        mondta, és mélyen lehangolódott.</p>
                    <p>- De hol van Vilma nagyságos asszony olyan soká? - szólt Fess Feri.</p>
                    <p>Bábori felállott:</p>
                    <p>- Megnézem, hogy valamiképp cikóriát ne tegyen a feketébe.</p>
                    <p>Ezzel elment.</p>
                    <p>Kettesben maradtak. Emma szólani akart, akkor meggondolta, s lesütötte a
                        szemét. Átfutott rajta ennek a nehéz hétnek minden izgalma. A feje kissé
                        szédült a bortól, és úgy érezte, valami tündérmesében él e pillanatban.</p>
                    <p>Fess Feri sokáig hallgatott; hogy vesztegeti a drága időt...</p>
                    <p>- Emma... magának nemcsak ez az ebéd a baja... magának nagyon rossz hete
                        volt...</p>
                    <p>- Honnan veszi ezt? - kérdezte halkan Emma, s nem nézett fel.</p>
                    <p>- Mikor én magát a múlt héten láttam, tegnap múlt egy hete... Akkor maga egy
                        gondtalan, konzervatív, korrekt úriasszony volt.</p>
                    <p>- És most? - kiáltott fel Emma.</p>
                    <p>- Most lelkileg megviselt... Mint aki nehéz dolgokon ment keresztül... Mint
                        aki úgy érzi, hogy nehéz napok állanak előtte.</p>
                    <p>- Nem, nincs semmi bajom.</p>
                    <p>- Ne mondja azt... azonban isten őrizz, nem akarom kivallatni, mint maga
                        engem... Elmegyünk szépen a lóversenyre, tele nyerjük magunkat pénzzel, és a
                        nap hátralevő részét nekem adja... mondjuk... hiszen magának reggel korán
                        kell kelnie... éjféli tizenkét óráig...</p>
                    <p>- Ah.</p>
                    <p>- Nos?</p>
                    <p>- Nem tehetem... nem ígérhetem... milyen kár... Nekem este tíz órakor
                        programom van...</p>
                    <p>Fess Ferinek fennakadt a lélegzete:</p>
                    <p>- Este tízkor?... - kérdezte. - S programja.</p>
                    <p>- Ne gondoljon semmi rosszat... hivatalból... el kell mennem egy
                        estélyre...</p>
                    <p>- Binderékhez?</p>
                    <p>- Á, dehogy.</p>
                    <p>Nem akarta megmondani. Egyszerre több gátlása is volt. Nem akart a bárónővel
                        dicsekedni... ki tudja, nem fog-e ez a fiatalember megijedni... meg aztán ez
                        őróla mindent tudjon?... és ő viszont róla semmit?... még egyszer sem szólta
                        el magát. Nagyon erős. Öntudatos. Vagy igen hozzá van szokva a
                        titokzatossághoz, a sötétben bujkáláshoz... S mégis, talán a bor? talán az,
                        hogy nem közömbös, hogy vele szemben respektusa legyen, szóval hogy neki
                        ilyen ismerősei vannak... Legyen csak tisztában...</p>
                    <p>- Urbánszky bárónéhoz... Ez egy híres báróné, bizonyára ismeri a nevét...
                        benne van a politikában...</p>
                    <p>Fess Feri kicsit intett, bizonytalanul, hogy ismeri. Tudja, ki az.</p>
                    <p>- Ő az én protektorom... ő hozott be a Flórához... apámmal szomszédos
                        birtokosok voltak Szolnok megyében... illetve a Bohács birtok anyám apjáé...
                        amit apám anyámmal örökölt... anyám Bohács Emma volt, Bohács Gedeon lánya...
                        nagy kuruc volt az öregúr... nagyon lenézte a Nyiry Renéket - szúrta közbe a
                        saját számára - negyvennyolcas képviselő is volt... apám ott ismerkedett meg
                        anyámmal Szolnokon... atyám kőrösfői Köröss Ferenc volt... erdélyi...</p>
                    <p>Vajon mért hangsúlyozta atyja előnevét, mikor a nagyapánál nem tartotta
                        szükségesnek a két előnevet említeni?...</p>
                    <p>- A birtok azonban elment... egy részét a báróné vette meg, Úrbánszkyné,
                        innen a barátság... ha lehet annak nevezni... Nem mondhatok rá semmit...
                        nagyon kedves volt, mikor felhívtam pénteken délben... azt mondta: “Édesem,
                        magának kérni kell audenciát? Jöjjön, amikor akar...”</p>
                    <p>Na, most aztán kitálalta megint magát. Ha még erre sem nyilatkozik, az csak
                        azt jelentheti, hogy szégyell saját magáról, családjáról, dolgairól
                        beszélni...</p>
                    <p>Fess Feri nem szólott semmit.</p>
                    <p>Ellenben, mikor már kellett volna, hogy valamit mondjon, jöttek a feketével,
                        Vilma és Bábori. Mindig a legrosszabbkor. Hogy fog ő Vidáról beszélni?... És
                        tanácsot kérni a Flóra-ügyben?...</p>
                    <p>A fekete nagyon kitűnő volt, pedig csak lábasban főzte Vilma. Bizony a régi
                        üveglombik eltörött, és nem pótolta... S Vilma elkezdte magyarázni, hogy
                        elfelejtett kávéfőző gépről gondoskodni, pedig Csepreghyéknek van
                        eszpresszójuk.</p>
                    <p>- Csepreghy? - kérdezte Fess Feri. - A miniszteri titkár?</p>
                    <p>- Az. Ő tanácsosnak hirdette ki magát a házban. Ismeri?</p>
                    <p>- A Cég ügyében, már, azt hiszem, tárgyaltam vele... Fekete vasemberke.</p>
                    <p>- Igen. Finom alak.</p>
                    <p>- Mit csinált már megint?</p>
                    <p>- Családi zavarok. Szép, fiatal felesége van, és...</p>
                    <p>Fess Feri nevetett:</p>
                    <p>- Jó táncos. A bárokban mindig ő kezdi a táncot... Illetve, én csak egyszer
                        láttam... Valami ügyben kellett vele együtt lenni... Nem egy asztalnál...
                        mert ez nagyon adja az urat...</p>
                    <p>- Igen, ez ő...</p>
                    <p>- Bizonyos urakat csak a bárokban lehet megtalálni - mondta talán
                        mentegetőzésképpen Fess Feri. - Már Pécsett is van bár.</p>
                    <p>Ezzel hozzáfogott adomákat mesélni, olyan jó vidéki adomákat, amiket
                        bizonyára most szedett fel a Dunántúlon.</p>
                    <p>Emma érezte, hogy valami idegenség hullott közéjük. Sajnálta, hogy
                        Urbánszkynéról annyit beszélt. Mélyen lélegzett, többször, újra sírásérzés
                        közelgett... Irtóztatóan bizonytalan ember ez... Ez nem fogja soha elárulni,
                        hogy ki ő?...</p>
                    <p>S csakugyan fekete után egyszerűen felállott, vele Bábori is. Hogy fél
                        négykor itt lesznek, s mennek a lóversenyre.</p>
                    <p>Emma fájó szívvel nézett utánuk.</p>
                    <p>Vajon látja-e valaha még őket?...</p>
                    <p>Egész különös módon állandóan az az érzése volt, hogy ezek bármely
                        pillanatban fel tudnak repülni és eltűnni a mérhetetlen távolban...</p>
                    <p>S ő itt marad, összetört szívvel és szétszaggatott szárnyakkal.</p>
                    <p>De a kézfogás megnyugtatta, abban ragaszkodás, kínálkozás és alázatos
                        könyörgés volt...</p>
                    <p>Hm.</p>
                    <p>Mikor magában maradt, tétován körülnézett. A szobában dohányfüst volt,
                        férfiszag... és az egész szoba oly idegen... ez vajon még mindig az ő
                        lakása?</p>
                    <p>Bement a hálószobába, becsukta az ajtót, s úgy, ahogy volt, levetette magát a
                        díványra. Üres volt az élete.</p>
                    <p>Itt járt Fess Feri és elment.</p>
                    <p>Lopott ezerhatszáz pengőt... míg abban tart...</p>
                    <p>Hirtelen felsikoltott, s felült.</p>
                    <p>Á... százhatvan pengőt keresett a héten?... Ez az ezerhatszáznak tíz
                        százaléka...</p>
                    <p>Felugrott, és papírt, ceruzát keresett, minden tagja remegett.</p>
                    <p>Mennyi is, hány is, hány alkalmazottja van a hentesnek?... Harminchat?...
                        Annyit mondott a kéményseprő?</p>
                    <p>Leírta, hogy harminchat szorozva negyvennel. Kijött ezernégyszáznegyven.
                        Hozzáadott százhatvanat. Kijött ezerhatszáz...</p>
                    <p>A költsége harminc-negyven pengő volt: a postautalványok díja...</p>
                    <p>Félájultan omlott vissza a díványra, s lihegett, mint egy súlyos lázbeteg.
                        Negyvenfokos láz tört ki rajta...</p>
                    <p>Egy hivatásos betörő... menyasszonya lenni?</p>
                    <p>Később még, az utolsó öntudattal, arra gondolt:</p>
                    <p>Menyasszonya?... a szeretője...</p>
                    <p>Nem... ezzel nem fog többet találkozni...</p>
                </div>
               <div type="chapter">
                    <head>2</head>
                    <p>Pár percet azért aludt.</p>
                    <p>Egészen új lélekkel ébredt fel. Meggyőződéssel. Elhatározással.</p>
                    <p>A férfi egy alacsonyabb rendű állat - mondta magában.</p>
                    <p>A férfiak ennek az ellenkezőjét hirdetik, de csak azért, mert kezükben van a
                        hatalom.</p>
                    <p>Itt van három férfi az életében. Első az ura volt, az ura és parancsolója...
                        Nem kegyeletlen vele szemben... Elfelejtett neki mindent... De azt nem
                        tagadhatja le, hogy keserves volt mellette az élete. Úgy jelent meg, ahogy
                        valamennyi férfi; mint egy megváltó, akinek földöntúli hatalma van... Jó: ez
                        volt akkor a közfelfogás, ez volt a családi nevelés, ez volt az ő társadalmi
                        rétegé­nek a stílusa... Tehát ő őszintén elfogadta, hogy a férje, dr. Reőth
                        Andor, egy felsőbbrendű ember, akire valóban rábízta az életét, ahogy a kis
                        Csepreghyné mondta az uráról... Erre ez a felsőbbrendű ember tele volt
                        kicsinyes hiúsággal, nyakkendő-érzékenység­gel, bosszantó krajcáros
                        modorral, és még bosszantóbb fényűző hajlamokkal. Elrontotta az életét, a
                        saját magáét is. Elpackázta az állását, kivette és elköltötte a
                        végkielégítését, és akkor főbe lőtte magát.</p>
                    <p>És mit tett ő ezalatt?... Be volt zárva egy lakásba, mint valami hárembe,
                        zokszó nélkül engedel­meskedett a felsőbbrendű lény parancsának...
                        Szerette?... Szerelmes volt bele?... Talán igen, de talán nem... Az egyetlen
                        férfi volt a számára. Egy bizonyos állandóan féltette. Rettegett érte.
                        Féltette saját magától. Attól nem, hogy kárt tesz neki: csak attól, hogy a
                        férfi maga tönkreteszi saját magát... Egy dolog volt, ami bizonyos fokig még
                        imponált is benne: az, hogy képes volt bolondot csinálni...</p>
                    <p>Képes volt arra, hogy a józan ész ellenére megmakacsolja magát, és valami
                        olyat provokált, ami neki kárt okozott... Ez azóta is itt van benne, s azóta
                        folyton keresi azt a férfitípust, amelyik erre a félelmes keménységre és
                        önérzetre képes... A hivatalban ilyen férfiakat nem lát: a férfihivatalnok
                        gerinctelen, meghunyászkodó, alacsony és aljas.</p>
                    <p>S most itt van két férfi, s mind a kettő a férje típusához tartozik.</p>
                    <p>Egyik Vida.</p>
                    <p>Még hasonlít is az urához. Ez a Vida egy közönséges gazember. Lop, csal,
                        hamis számlákkal kifosztja a vállalatot, amit neki kellene
                        felvirágoztatni.</p>
                    <p>S itt van a másik férfi, a rejtély. A Fess Feri... A hivatásos zsebtolvaj...
                        A notórius betörő...</p>
                    <p>Egy valódi hős. Egy igazi férfi.</p>
                    <p>Mindenesetre Valaki, akit egyáltalán nem volt képes kiismerni ez alatt a
                        természetesen rövid idő alatt...</p>
                    <p>Ki az a zsebtolvaj, aki visszaküldi a lopott pénzt?... Ez megállítja az
                        embert... Vagy szere­lemből tette, s ez tiszteletre méltó, vagy pedig ez a
                        hivatásával van összefüggésben... Az isten tudja, mit akar és kicsoda ez az
                        ember... Veritas... Ah, egyszer szemébe vágja, hogy Veritas... Hogy meri ezt
                        a szent szót használni, ami a Bazilika homlokára van írva, hogy Veritas...
                        aki ennyire sötétben áll...</p>
                    <p>Már megzavarodott. Eddig a gondolatai kristálytiszták voltak, úgy tűnt fel
                        neki, de mihelyt a rejtélyes férfi körül jár, már eltéved, s nem tud sem
                        támadni, sem védeni... És milyen boszorkányos szerencséje van... Ha abba a
                        helyzetbe kerül, hogy most aztán nem térhet ki, nyilatkoznia kell, akkor
                        kívülről valami olyan izgalmas esemény csap le, hogy nem lehet
                        megszólalnia... A büfében, mikor ő azt mondta neki, hogy “Beszéljen
                        magáról”, az azt mondta: “Mindent, amit csak akar...” S akkor kitör a
                        botrány, a verekedés, a lopás és minden, és ő elveszti idegességében a
                        fejét, és egészen megfeledkezik arról, hogy itt csak egy dolog van, amiről
                        beszélni szabad: beszéljen magáról... S éppen így, most, az asztalnál...
                        Mikor már meg kellett volna szólalnia, hogy vallomást tegyen, belép Vilma és
                        a másik gazember, és nem lehet beszélni - aztán megszökik...</p>
                    <p>Vajon visszajön még egyszer? Elég vakmerő hozzá, hogy újra belépjen az ő
                        körébe?...</p>
                    <p>Vajon csak véletlenség volt ez, vagy ő maga rendezte?... minél tovább
                        gondolkozik, annál inkább az az érzése, hogy ez az úr szoros
                        összeköttetésben van az egész csikágói jassz alvilággal...</p>
                    <p>Hiszen...</p>
                    <p>Hiszen csak az az egy csoda ne volna, hogy visszaküldte a pénzt a hentes
                        alkalmazottainak.</p>
                    <p>Ez valami olyan megfoghatatlan, hogy arra kell gondolni, hogy nem
                        őrült-e?</p>
                    <p>A szeme néha úgy fénylik, mint egy tébolyodotté...</p>
                    <p>- Férfi... - mondta hangosan.</p>
                    <p>Hát Reőth Andor nem volt őrült?... Csupa őrültséget csinált, és ezzel a
                        beszámíthatatlanságá­val tudta magát őelőtte féltetté és szeretetté tenni,
                        mert soha-soha anyagi érdek ezekben az őrültségekben nem játszott
                        szerepet... Mindig csak a férfiönérzet, a túlzott és túlhajtott büszkeség. A
                        férfiasság...</p>
                    <p>Megállott a tükör előtt, és az arcába nézett, mintha egy idegen arcot
                        nézne:</p>
                    <p>- Vagy én vagyok annak az oka, hogy az a férfi, aki felém közeledik, mind
                        egyforma lesz?... Hiszen Vida... Vida egy vad és sötét briganti módjára
                        támadott rá, s mikor ő felülre került, hogy meghajlott és visszavonult, és
                        valami értelmes józanság hangján kezdett beszélni a dolgokról...</p>
                    <p>Talán az urát is meg tudta volna menteni, ha annak idején már annyi
                        tapasztalat, önuralom és energia lett volna benne, mint amennyi ma
                        van...</p>
                    <p>Energia?... Honnan volt benne energia?... Akkor is lett volna, ha egy héttel
                        azelőtt történik Vidával ez a dolog?... Egy héttel azelőtt nem történt,
                        tehát nem is történhetett... Benne evvel az idegennel való találkozás valami
                        új és érthetetlen komplikációkat idézett elő... Kétségtelen, hogy Vida
                        figyelmét az hívta fel rá, hogy ahogy ő maga mondta, meglátott benne valami
                        újat és izgatót. Persze, nem tagadhatja le: ez a férfi pár óra alatt
                        kiforgatta őt a régi özvegyi és családanyai nyugalmából...</p>
                    <p>Hát ez annyira meglátszik egy nőn?</p>
                    <p>Összeszorította vékony ajkát, és keményen nézett szembe önmagával a
                        tükörben... Félelmes... Ilyen lehetett, mikor Vidával szembeszállott...</p>
                    <p>Ezt jó tudni, s jó tudni, hogy egy ilyen arcnak micsoda hatása van a
                        férfira... Ezzel az arccal fogja kezelni ezután ezt a Fess Ferkót...</p>
                    <p>Hogy merészel, s mi alapon merészel belelépni az ő életébe?... Mit áldozott
                        fel azért, hogy egy magános csikágói özvegyet elszédítsen?... Neki igen,
                        neki van áldozata, ő feláldozta egész múltját, egész jelenét és egész
                        jövőjét... Neki egy rendes, nyugodtan berendezett élete volt... Mióta ez a
                        férfi belegázolt ebbe az életbe, azóta képtelen a gyermekével törődni...</p>
                    <p>Ennél nagyobb áldozatot nem hozhat egy nő. Az anyaságát kockáztatja. Most nem
                        tudja, hol van Évike... Kint a cseléddel, a vicigyerekekkel, vagy ami még
                        rosszabb, Vilmával?...</p>
                    <p>Nem, uracskám, ennek vége legyen.</p>
                    <p>Az órára nézett, és látta, hogy csak néhány perc híja van a fél négynek. Az
                        urak eleinte hajszálpontosak. Néhány perc múlva itt lesznek, s neki akkorra
                        fel kell öltöznie a lóversenyre.</p>
                    <p>Kinyitotta a ruhásszekrényét... Ott lógott a fehér ruha... Még nem volt rajta
                        egyszer sem...</p>
                    <p>Habozott. Szeretett volna a legszebb lenni... de ahhoz józan volt és
                        keresztény, hogy a lóversenyre ebben menjen... Még valami foltot kap... Egy
                        hivatalnokasszony tud spórolni. Ez a tudománya... Egyszer felállott egy
                        idősebb nő előtt a villanyoson, hogy helyet adjon neki... Az nagyon kedvesen
                        azt mondta:</p>
                    <p>- Oh, köszönöm... nagyon köszönöm, de én a villanyosban nem ülök le... Ezek a
                        padok nagyon kifényesítik a ruhát, és nekem spórolni kell...</p>
                    <p>Akkor szinte röstellte magát, hogy ő annyira pazar, hogy ez még eszébe sem
                        jutott... De azóta nagyon sokszor nem ült le, hanem állva maradt, hogy a
                        ruháját kímélje... Egy magyar úriasszonynak ebben az országban csak az a
                        jövője van, hogy örökké fenn kell tartani a nívót, s örökké
                        önfeláldozással.</p>
                    <p>Fölvette tehát ugyanazt a ruhát, amiben az ebédnél jelen volt. Utóvégre ez
                        egész jó ruha, s nem kell elkényeztetni az urakat... Megette a fene, ha csak
                        a ruháért...</p>
                    <p>Mosolygott magában. Oly gyorsan változnak a gondolatai.</p>
                    <p>A fehér ruha kell estére.</p>
                    <p>Hirtelen megállott, ujját a homlokára tette, akkor lassan a másik szekrényhez
                        ment, és a törülközők alól kivette - ez az ő Wertheimje idehaza -, kivette a
                        jó Flachmanné ívét. Az összesítést... de nem, az egész paksamétát beletette
                        a táskájába.</p>
                    <p>Meg volt győződve felőle, hogy Fess Ferinek nem mutatja meg - de
                        ellenállhatatlan vágy volt benne, hogy megmutassa.</p>
                    <p>Ez a fiú nagyon ért az élethez... Hátha akad egy olyan pillanat, hogy
                        beszélgetés közben tanácsot kérhet tőle... Nagyon ráférne egy jó tanács...
                        Rémítő bizonytalan ebben a dologban: itt van, néhány óra múlva már ott kell
                        lennie a bárónőnél, s igazán nem tudná elképzelni sem, mit kell neki
                        mondania... Ő nem egy üzletember... Nem tudja összefoglalni az üzleti
                        dolgokat... legfeljebb arról lehet szó, hogy mindent elmond, ahogy
                        történt... s ez nem jó... Érezte, hogy ha ezt teszi, akkor kiszolgáltatja
                        magát... s túl kényes mellékdolgok vannak... A bárónő is nagyon benne van a
                        Flórában... egész bizonyos, hogy közelebb van a Vezérhez és a Vidához, mint
                        őhozzá, s akkor egyszerűen kiszolgáltatja magát... Ügyvéd kellene ide,
                        ügyvédi tanács.</p>
                    <p>De hiszen Fess Feri ügyvéd...</p>
                    <p>Ha igaz...</p>
                    <p>Izgatott lett. Az ebéd mellett kellett volna kivallatni, de zsenírozta, hogy
                        itt háznál, a saját lakásán támadja meg... Nem is lesz rossz, ha közömbös
                        helyen beszélhet vele.</p>
                    <p>A nagy felelősség megnyugtatta... Igen, ezt kell tennie... Szakemberhez kell
                        fordulnia, s jó hogy az kéznél van.</p>
                    <p>Egész megnyugodott.</p>
                    <p>Mikor az öltözéssel készen volt, nézte magát, s egy kis ékszert kívánt. Hogy
                        valami új legyen rajta.</p>
                    <p>A törülközők és ágylepedők titkos trezorjához folyamodott. Még volt néhány
                        darabka a régiekből. Egy kis arany és zománc medált vett ki, vékony
                        aranyláncon, szép régi rozetta, ezt feltette. Mindjárt nem érezte magát oly
                        meztelennek.</p>
                    <p>Az előszobában csengettek.</p>
                    <p>Csakugyan az urak érkeztek, és Vilma.</p>
                    <p>Készen, elszántan és nyugodtan lépett ki az ebédlőbe, ahol az urak nyugodtan
                        s állva vártak rá.</p>
                    <p>- Isten hozta - üdvözölte őket, s azok elegáns mozdulattal hajlottak meg.</p>
                    <p>Ez a mozdulat feltűnt neki. Ezek mégsem csirkefogók... Nagyon is úri módon
                        tudnak uralkodni magukon, s nem is lehet észrevenni, hogy nem született
                        úriemberek...</p>
                    <p>- Felőlem indulhatunk - mondta mosolyogva, de érezte, hogy a mosolygása
                        harap.</p>
                    <p>Évike ott ténfergett szegényke a nagyok lába alatt. Vilma lehajlott hozzá, és
                        megcsókolta, s becézte. Erre indulat fogta el, felkapta a gyereket, és
                        forrón összecsókolta.</p>
                    <p>- Te szegény kis árva - mondta.</p>
                    <p>Ahogy felpillantott, a szeme beleütközött a Fess Feri fekete szemébe, s abban
                        nagy csodálatot és áhítatot vélt látni.</p>
                    <p>Ez szinte megzavarta, s mikor letette Évikét, és még egyszer megcsókolta, a
                        szeme könnybe lábadt. Ez az egy napja van, amit a gyereknek tud szentelni, s
                        délelőtt gondjai miatt, most az eltávozás miatt, nem tud neki többet adni,
                        ennél a szegényes csóknál.</p>
                    <p>Az előszobában ötven fillért adott Julisnak, hogy vegyen a gyereknek egy
                        léggolyót. Évike ujjongott és tapsikolt.</p>
                    <p>- De be ne menjetek a tömegbe egy pillanatra se - parancsolta a lánynak.</p>
                    <p>- Nem, nagysága kérem, dehogyis - feleselt a lány.</p>
                    <p>- Tudod, hogy szigorú leszek, ha megtudom, hogy áthágtad a szavamat - mondta
                        egyszerre a lánynak és Évikének. - Kicsim, neked legyen eszed... Nagyon
                        szépen játszhattok a Ligetben, de a tömegtől óvakodjatok.</p>
                    <p>Még mikor elment is, visszanézett. Évike a lépcső tetejéről nézett utána, és
                        csókokat dobált kis kezecskéivel.</p>
                    <p>- Menjünk egy darabon gyalog - mondta Fess Feri a kapu előtt.</p>
                    <p>Szó nélkül megindult vele a Csikágó belseje felé.</p>
                    <p>A szokott úton mentek. A legelső utcasarkon már befordultak az István
                        útra.</p>
                    <p>- Azóta nem jártam erre - mondta halkan Fess Feri.</p>
                    <p>Ettől ő izgalomba jött.</p>
                    <p>- Gyerekek előre - kiáltott Vilma, s Báborival előre sietett.</p>
                    <p>Emma gyanakodott, hogy ez kicsinált dolog, hogy ne láthassák őket kettejüket.
                        Ha elöl mennek, nem láthatnak hátra.</p>
                    <p>Hallgatva mentek, s egyikük sem szólt egy szót sem.</p>
                    <p>Emma egy kapura nézett. Itt ájult el akkor éjjel... Itt érezte magán a Fess
                        Feri karjait... Csodálatos, arra egyáltalán nem emlékezett, hogy a büfében
                        megérintette volna, csak erre a szorításra emlékezett... Vajon ez is?...</p>
                    <p>Hirtelen bíborhullám csapott az arcába. A melle lépett elő figyelmeztetve.
                        Úgy megkeménye­dett az érzése, majd meghalt.</p>
                    <p>A Hernád utca sarkán Bábori és Vilma átmentek a túlsó oldalra, mert ezen a
                        parton túl sok ember járt.</p>
                    <p>- Egy pillanatra bemegyünk a büfébe - mondta Fess Feri.</p>
                    <p>- Mért?</p>
                    <p>- Meg kell valamit kérdeznem a jó Schuller tatától.</p>
                    <p>- Sürgős?</p>
                    <p>- Okvetlen - nevetett a férfi, s már be is fordult. - Gyerekek utánunk -
                        kiáltott a másik párra.</p>
                    <p>Emma megállott, megmakacsolta magát, akkor arra gondolt: de hisz ez jó...
                        most meg fogom tudni, ki ez az ember?</p>
                    <p>Tehát bementek a büfébe.</p>
                    <p>A helyiség nappal nem volt olyan lármás és csillogó, mint éjszaka. A betűk a
                        homlokzatán szürkék voltak.</p>
                    <p>Bent is homály volt.</p>
                    <p>- Húsz üveg sört kérek - mondta tréfásan Fess Feri, de a kasszához lépett, és
                        egyetlenegy üvegre váltott blokkot.</p>
                    <p>- Másképp nem adnak, csak blokkra - tette hozzá nevetve.</p>
                    <p>Leültek ugyanahhoz az asztalhoz, ahol akkor ültek.</p>
                    <p>Bábori kitöltötte a sört. Négy kis pohárral lett belőle.</p>
                    <p>Emma várta a pillanatot, mikor tehet fel valami kérdést, ami a titok nyitjára
                        világít, de elszalasztotta. Fess Feri már beszélt, mikor eszébe jutott, hogy
                        azt fogja kérdezni: “Maga itt él a Csikágóban?”</p>
                    <p>- Nézze azt a szerelmespárt - mondta már ekkor Fess Feri.</p>
                    <p>S rámutatott egy intéssel egy fiatal párra, akik összebújva ültek egymással
                        szemben, s egymás szemébe nézve a legsötétebb sarokban.</p>
                    <p>Bábori és Vilma az asztalhoz koccintották a poharat, erre ők is felvették.
                        Emma megízlelte a sört, és igen jónak találta, s bár alig akarta megízlelni,
                        elég jól ivott belőle.</p>
                    <p>- A szerelem a legkülönösebb dolog a világon - mondta Fess Feri halkan, s a
                        párt nézte. - Egész rosszul magyarázzák a szerelmet a költők. Nem értenek
                        hozzá... Túlságosan kiemelik a szerelem lelki tartalmát, holott a szerelem
                        tisztán testi valami.</p>
                    <p>- Hogy érti ezt? - kérdezte Emma megsértve.</p>
                    <p>- Nekem erről megvan a saját teóriám... A szerelem éppen olyan betegség, mint
                        minden más betegség... Mindenesetre fiziológiai dolog... Még abban sem
                        vagyok biztos, hogy nincsenek-e bacilusai vagy mikrobái... A szerelem
                        föltétlenül betegség... Lázzal jár, éspedig elég magas lázzal. Csak nem
                        szokták lemérni. Belső elváltozásokat idéz elő. A gyomorban, a belekben, a
                        májban, az epében valahogy intenzívebb munkásságot fejt ki... Erről a lélek,
                        az úgynevezett szellemi tartalom semmit sem tud és nem tehet, s hozzá sem
                        járulhat, és meg sem szüntetheti... A szellemiség csak annyit tud, hogy
                        folyton indokol... De a szellem mindig indokol: ha valami kellemes, akkor ez
                        bebizonyítja, hogy az ami kellemes, jogosult... A kapitalizmus a legnagyobb
                        vész az emberre, és a szellem megmagyarázza, hogy a leghasznosabb és
                        legszükségesebb valami... Pedig az csak nyilvánvaló, hogy a gazdagság
                        kikapcsolja a nemesebb munkaerőket. Renyhévé tesz, önzővé és kapzsivá.
                        Valósággal állattá alakít át...</p>
                    <p>- S a szerelem is? - kérdezte Emma, bár alig tudta kimondani ily profánul a
                        szót, hogy “szerelem”.</p>
                    <p>- Igen... Igen kérem... Titánia beleszeret egy szamárfejbe, mert Shakespeare,
                        a nagy orvos beleülteti a szerelemgombákat a testébe, s Titánia megfejti,
                        hogy azért szereti a szamárfejet, mert csodálatosan szép... Szegény lélek
                        nem tehet egyebet... A testnek azért van szüksége lélekre, hogy felhasználja
                        a testi célok elérésére... A vezérigazgatóknak is csak arra való a lélek a
                        szamártestükben, hogy igazolja előttük, hogy ők nem gazok és nem kiirtandó
                        fenevadak, mikor a hivatalnokok fizetését leépítik, ellenben a magukét
                        növelik.</p>
                    <p>Emma mosolygott, de ez nem látszott meg rajta. Márványarccal hallgatta a
                        szökdelő beszédet, és különös elváltozást konstatált magában. Jobb
                        meggyőződése ellenére azt kellett éreznie, hogy ennek az embernek a hangja
                        végtelenül kellemes, és ha meg volna győződve felőle, hogy a lélek is ilyen
                        tiszta és kellemes muzsikájú ebben az emberben...</p>
                    <p>- Maga a Csikágóban született? - mondta, mintha belülről parancsot adott
                        volna neki valami, hogy ezt kimondja.</p>
                    <p>- Nem... Nekem nincs olyan szerencsém - nevetett fel Fess Feri.</p>
                    <p>Emma körülnézett, hogy a szomszéd asztalnál nem tör-e ki valami botrány, ami
                        a Fess Feri végzetesen közeledő vallomását megakadályozza.</p>
                    <p>És csakugyan bekövetkezett a szokott rendkívüli: Schuller tata lépett elő
                        valahonnan a háttérből, és Fess Ferihez közeledett.</p>
                    <p>- Van szerencsém, méltóságos uram.</p>
                    <p>- Á, Schuller tata. Mi újság?</p>
                    <p>De nem nyújtott neki kezet.</p>
                    <p>Schuller tata hajlongott.</p>
                    <p>- Hogy vált be az üzlet?</p>
                    <p>- Fényesen - mondta a büfés, és lekopogtatta. Fess Feri is és nagyon
                        nevetett, s érdeklődve nézett az öreg zsidóra.</p>
                    <p>- Mit mondjak magának, méltóságos uram - szólt a büfés konfidensül -, nem
                        kívánok többet, csak így menjen... Kérem, az éccaka... itt volt harminc
                        német, nagyon finom urak, idegenforgalom... igen jól érezték magukat... a
                        végén elénekelték a Horst Wesselt felemelt karral, így... - s megmutatta,
                        ahogy a magasba emelték a karjukat... - Kérem... hétnek kilopták a zsebibül
                        a pénzt.</p>
                    <p>Fess Feri harsányan felnevetett. Oly erősen nevetett, hogy Emma, aki előbb
                        meg volt botrán­kozva a büfés bizalmaskodásától, most meg volt rémülve a
                        Fess Feri nevetésén.</p>
                    <p>- Ide jöhetnek tanulni! - kiáltotta Fess Feri, és újra nevetett. -
                        Óriási.</p>
                    <p>Emma sértődötten mondta:</p>
                    <p>- De hát ez rettenetes.</p>
                    <p>- Kérem - súgta a vendéglős -, az egyik úrnak a zsebéből harminchatezer
                        márkát rajzoltak ki. Nem is tudom, nem lesz-e kellemetlenségem belőle... Mit
                        tehetek én róla? Annyi detektív volt már itt, hogy kik a vendégeim. Akit
                        tudtam, bemondtam. Nagy mószerolás volt...</p>
                    <p>Emma ellenségesen és szomorúan nézett rájuk. Ez volt esetleg a nagy dolog,
                        amiért ide be kellett jönni?...</p>
                    <p>Hova került... Kik közé keveredett ő...</p>
                    <p>Fess Feri kiitta a sört. A vendéglős lassan, bandukolva elment az
                        asztaltól.</p>
                    <p>Emma kínosan érezte magát. Fel akart állani, és eltávozni...</p>
                    <p>- Mondja, kérem... maga ennek örül?</p>
                    <p>- Hát nem mulatságos? Ezeknek pont Pestre kell jönni, s pont a Csikágóba?...
                        Hóhem gyerekek, mi?</p>
                    <p>- Ugyan hagyjon.</p>
                    <p>- Ja, a maga erkölcsi elveivel - mondta csöndesen Fess Feri... - Bocsásson
                        meg, hogy erről elfeledkeztem, de ha az ember ismeri a miliőt, ugye Bábori,
                        akkor nevetni kell... ilyen palik ezek a németek... Tudja, micsoda gyerekek
                        vannak itt?... Egy ügyész mesélte nekem, hogy a magyar festőművészek
                        nagyszerűek, de a “rajzolók” verhetetlenek... a börtönben tudvalevőleg nem
                        szabad cigarettázni... egy őr észreveszi, hogy odabent füstölnek. Benyit.
                        Mire bemegy, nyoma sincs semminek. Megmotozza a két rabot, egyiknél sem lel
                        semmit... A dolog ismétlődik... Újra motozás... semmi... És ez így megy, és
                        soha sehogy nem tud rájönni, mit csinálnak, hova dugják el a cigarettát s a
                        dohányt, mire motozza őket... Nagy dühbe van, a végén mindent ígér nekik,
                        hogy semmi büntetés nem lesz, csak mondják meg, hogy csinálják...
                        Megmutatták... Tudja, mit csináltak?... Hát kérem, ahogy az őr bejött,
                        belopták a dohányt a zsebébe, s mikor kifelé ment, kilopták belőle...</p>
                    <p>Úgy nézett Emmára, mintha a világ legragyogóbb stiklijével ő dicsekedne
                        el.</p>
                    <p>De Emma nem tudott nevetni. Mélységes fájdalom volt benne. A szíve fájt. Míg
                        a rejtély meg nem oldódik, addig ő ebben nem tud mulatságot találni. Nem a
                        saját dolgával dicsekszik ez?...</p>
                    <p>- Igen - mondta, azt sem tudva, mit mond.</p>
                    <p>- Drága Emma, nem kell az ilyet tragikusan fogni fel. Engem mulattat, mert ez
                        is azt jelzi, hogy ezek a mi csibészeink ebben is elsők...</p>
                    <p>- Mit érdeklik magát a csibészek?</p>
                    <p>- Nohát nem érdekelnek másképpen, csak ahogy egy szép kép érdekel például.
                        Imádom ezt a Csikágót.</p>
                    <p>Tölteni akart, de az üvegben már nem volt.</p>
                    <p>Emma sértve volt. Mintha szegény ura, Andris volna megint jelen?... Avval
                        mindig így volt. Ha ízlett neki a bor, nem lehetett felállítani. Nem volt
                        éppen részeges, de ha egyszer-egyszer jólesett neki, képes volt botrányt
                        csapni, de nem mozdult el... Most beleheccelte magát, hogy ez ugyanazt
                        akarja.</p>
                    <p>- Mondja kérem... maga ezt korrekt dolognak tekinti?... - szólt ingerült
                        sértően.</p>
                    <p>- Mit, kedves?</p>
                    <p>- Mit, kedves... Becsal egy úriasszonyt a kocsmába, és ivásnak adja a
                        fejét.</p>
                    <p>Fess Feri hangosan felnevetett, mintha tetszenék neki a dolog, hogy egy
                        asszony így pöröl vele. Szinte körülnézett, hogy látják-e, s büszkén
                        belement a játékba. Még ki is húzta magát, mint valami duhaj.</p>
                    <p>- De hát nézze, én szomjas vagyok... Olyan szomjas vagyok ebbe a melegbe...
                        Mi van abba?</p>
                    <p>Emma már ismerte ezt a szomjasságot.</p>
                    <p>- Akkor mit fog csinálni kint a pályán?... És egyáltalán mikor akar
                        odamenni?</p>
                    <p>- Ah bizony - nevetett Fess Feri -, pár perc.</p>
                    <p>- Hogyhogy pár perc?... Még innen le kell menni a Rókusig s ott a
                        29-essel.</p>
                    <p>Fess Feri nevetett.</p>
                    <p>- Ah, drága... kocsi is van a világon !... Ki megy a lóversenyre
                        villamossal...</p>
                    <p>- De sok pénze van.</p>
                    <p>Fess Feri ujjongva nevetett, úgy nevetett, mintha rendkívül mulattatná ez az
                        egész, mintha még ilyenben nem is lett volna része.</p>
                    <p>Bábori valahonnan egy üveg sört csempészett az asztalra. Fess Feri tartotta a
                        poharát, s azt mondta:</p>
                    <p>- Vesszünk össze?</p>
                    <p>De vihar lógott a levegőben.</p>
                    <p>- Nahát, ha maga nem a Csikágóban született - mondta Emma -, hát bizonyára
                        nem is messze innen.</p>
                    <p>Fess Feri huncutkodva nézett vissza rá.</p>
                    <p>- Ahogy parancsolja... Talán Friscóban.</p>
                    <p>- Hol?</p>
                    <p>- Itt San Franciscóban.</p>
                    <p>És harsányan kacagott.</p>
                    <p>- Nagyon őrzi az inkognitóját.</p>
                    <p>Az urak kiitták a pohár sört. Vilma Emmára lesett és ő is.</p>
                    <p>- Kedves atyja is ilyen jóvérű úr? - szólt Emma, természetesen nem érintve
                        meg a poharát.</p>
                    <p>- Kedves atyám? - s Fess Feri nagyra nyitotta száját, és szinte úgy is
                        felejtette. - Ja, hogy kedves atyám?... Nem... Kedves atyám nem... Az öregúr
                        nem ivós... Üzletember... Szereti, ha isznak körülötte, kivált ha tárgyal...
                        olyankor nem sajnálja az alkoholt, de ő nem él vele.</p>
                    <p>És most hangtalanul nevetett. Lehunyta a szemét, mint a kakas, ha kukorít, s
                        csak nevetett.</p>
                    <p>- Tudja, ő hozzá van szokva az ivó kompániához... Bácskai... És a Bácskában
                        még abban az időben olyan poharak voltak, aminek nincs feneke. Gömbölyű az
                        alakja - s jelezte -, ha leteszik, felborul, és a bor kiömlik és kárba
                        vész... Az öregúr, az olyan tanyai ember, szél fújta ki az arcát, tele van
                        kék, apró erekkel... de ő maga nem iszik... Sűrű vérű ember... borban
                        válogatós, csak egy bizonyos speciálisan szedett és elkészített bort
                        kedvel...</p>
                    <p>- Aszút.</p>
                    <p>- Igen. Olyan aszút. Ha ahhoz hozzájut, be is csíp, s akkor nem lehet bírni
                        vele.</p>
                    <p>- És az édesanyja?</p>
                    <p>- A mama? Hát szegény... - s elborult az arca... - A mama... A mama az egy
                        olyan furcsa ember, hogy büszke az urára, büszke a fiára. S nem ok nélkül...
                        Azok közé a jó anyák közé tartozik, akik csak a családjuknak élnek...</p>
                    <p>Azért vagy hát ilyen elkényeztetett - gondolta Emma, s nem csökkent az
                        idegessége.</p>
                    <p>- A szüleim, azok más világban élnek... - folytatta Fess Feri - vallásos
                        emberek, ezzel minden meg van mondva... Az apám okos ember, s az anyám bölcs
                        asszony... tud velünk bánni... Mikor húsz éves lettem, azt mondta: Fiam,
                        kész ember vagy, úgy élsz, ahogy akarsz, én abba nem szólok bele... ahogy
                        főzöd, úgy eszed... olyan jó magyarosakat tud mondani...</p>
                    <p>Felemelte a poharát, s Bábori egy új üvegből újra teletöltötte.</p>
                    <p>Emmán olyan dühroham vett erőt, hogy belefakult.</p>
                    <p>- Nekem ez a világ nem újság - szólt hirtelen s kemény lett, az egész teste
                        megmerevedett -, az én őseim is vademberek voltak... de az én ősanyáim
                        másképp bántak velük...</p>
                    <p>Ezzel fogta a Fess Feri poharát, s kiöntötte belőle a sört a mellette levő
                        babérfa dézsájába.</p>
                    <p>Felállott.</p>
                    <p>- Ha maga, hát én is tudok fenegyerek lenni; ha csak az kell.</p>
                    <p>Fess Feri nagyot nézett. Akkorát, mintha még ilyet nem is látott volna...
                        Mindenesetre vele még így senki se bánt. A szemei tágra nyíltak, akkorára,
                        hogy majd lenyelte velük Emmát.</p>
                    <p>Akkor észbe kapott:</p>
                    <p>- Ja?... maga sakkot adott... Hát kérem... A királyt ugye kiüttetni nem
                        szabad... Szépen elébe toljuk a bástyát... - evvel hátsó zsebéhez nyúlt, és
                        kivette a browningját, és szép csendben letette maga elé. - Sakk a
                        királynénak.</p>
                    <p>Emma megdöbbenve nézett. Ő pedig felkiáltott.</p>
                    <p>- Leülni.</p>
                    <p>Emma kitárta a mellét s hősies mozdulattal:</p>
                    <p>- Tessék.</p>
                    <p>De nem ült le. Hogy Fess Feri nem válaszolt:</p>
                    <p>- Mit gondol? Kivel kötött ki maga?... No gyerünk...</p>
                    <p>Fess Feri fogta a revolvert. Felállott. Nyitott tenyerében odanyújtotta Emma
                        elé:</p>
                    <p>- Parancsoljon.</p>
                    <p>Emma meg volt lepve, s le volt fegyverezve. Egy ideig állott, akkor elvette a
                        revolvert, és beletette a táskájába.</p>
                    <p>Fess Feri mosolygott:</p>
                    <p>- És most... leülni...</p>
                    <p>Körül a pincérek dermedten nézték őket.</p>
                    <p>Emma leült. Akkor Fess Feri is. Emma az asztalra könyökölt, szembe
                        nézett:</p>
                    <p>- Hát lássuk... Mit akar?!</p>
                    <p>- Imádom.</p>
                    <p>- Hm.</p>
                    <p>- Igen... maga hősnő... imádom magát... Tudja?</p>
                    <p>Emma hátrahanyatlott... zokogósat sóhajtott... akkor kitépte a revolvert s
                        visszadobta:</p>
                    <p>- Fogja... Nincs rá szükségem...</p>
                    <p>Fess Feri várt... akkor fogta a revolvert, és visszatette a zsebébe.</p>
                    <p>Akkor felemelte az üres poharat. Bábori megtöltötte:</p>
                    <p>- Prószit.</p>
                    <p>Emma hallgatott. Csak egy szó még, és zokogásban tör ki, mint Vida előtt.</p>
                    <p>Bábori felállott. Körülhordta a szemét a csőcseléken, s azt morogta:.</p>
                    <p>- Mozgás.</p>
                    <p>Erre mindenki ész nélkül mozgott, el jobbra-balra.</p>
                    <p>Most Bábori intett Vilmának, aki sietve követte. Ők magukban maradtak. Vilma
                        az egész idő alatt sem holt, sem eleven nem volt.</p>
                    <p>Fess Feri kinyitotta a cigarettatárcáját, s Emma elé tartotta:</p>
                    <p>- Tessék.</p>
                    <p>Emma fél szemmel a pohárra nézett, amit nem ivott ki, akkor a tárcára:</p>
                    <p>- Veritas?... - sziszegte.</p>
                    <p>- Nem... egyiptomi...</p>
                    <p>Emma kivett egy cigarettát. Mozdulata bágyadt volt, egészen az indián
                        békepipa mozdulat. Habozott, mintha ezzel feladott volna valamit az elvi
                        álláspontjából.</p>
                    <p>Fess Feri tüzet adott. Különös, még percekkel előbb úgy volt, hogy vége van
                        itt mindennek, s most egymás tüzébe kerültek megint?</p>
                    <p>Emma soká hallgatott. Úgy folyt, szűrődött át benne valami hullámzás. Mikor
                        lesz ennek vége, s hogy? Most szerette volna, ha ez soha nem történt
                        volna... Most különösen, hogy kiadta magából az utolsó tromfot... A férfi
                        úgy tett, mintha egyszerűen nem értette volna meg a szót... de ő érezte,
                        hogy nagyon is megértette, s ráeszmélt, hogy ez azért jött be ide, mint a
                        gyilkos a tett színhelyére, mert az elkövetett bűn hozta be... Minden egyéb
                        csak álarc, de ez őszinte és fájó: azért jött, mert erről akart hírt
                        hallani, ezt akarta megkérdezni Schuller tatától, s pedig valahogy az ő
                        jelenlétében. Mintha ez a bűn kötné össze őket.</p>
                    <p>Lehunyta a szemét, s az ajka önállóan dolgozott. Vonaglott és gyötrődött...
                        Hiszen semmi sem volna könnyebb, mint szakítani... A dolognak úgy sincs
                        értelme... Nem lehet semmi értelme... És mégsem állott fel, és nem búcsúzott
                        el, örökre... Érezte maga körül ezt a különös helyisé­get... büfé...
                        egyszerre ez lett az ő életének egy fontos helye... Milyen rideg hely...
                        mennyire nem hasonlít semmiféle idillhez, amit eddig el tudott képzelni... A
                        patak partja: ez volna az ő ízlése szerint az igazi... a berek a
                        Tisza-parton, a szép füzesek... a szőke Tisza... A kastélykert a sok lombbal
                        és a tágas füves tisztásokkal... ahelyett itt a tágas és gépházszerű
                        helyiség, csillogó réz és fehér márvány és fekete márványmezők... apró
                        márványasztalok... Amott egy különös szék, amelyre fel lehet telepedni, itt
                        egy még különösebb tálaló, amelynek szeszélyes vonalai hipermodern ruhájú
                        nőcskéket és távoli világ fiúalakjait, mozi-romantikát inspiráltak.</p>
                    <p>- Ki maga? - mondta egészen halkan, mintha csak magának mondaná.</p>
                    <p>S a férfi szenvedélyesen nézte, bizonyára megérzi szokott ingerlékenységével
                        az egész érzés- és gondolatmenetet s felel:</p>
                    <p>- Meg fogja tudni.</p>
                    <p>- Mikor?</p>
                    <p>- Cirka éjfélkor, s nem később.</p>
                    <p>- Nohát addig várhatok.</p>
                    <p>Mért beszélnek egymással ilyen támadó és cinikus hangon? Mért leplezik
                        magukat? Milyen más valami ez, mint ahogy ő ezt a dolgot el tudta volna
                        képzelni azelőtt... Hiszen valóban már öt éve özvegy. Nemegyszer sóhajtott
                        fel kiéhezetten, hogy lehet az, hogy feléje nem közeledik férfi... hogy ő
                        elsorvadásra van ítélve... Hogy neki magánosan kell élnie... Nem oszthatja
                        meg gondolatait férfival többé az életben... Körülötte hivatalnokok, mint
                        gépemberek, már annyiban, hogy őrá soha egy pillanatra nem hoztak a napok
                        semmi varázst és semmi zavart... és most egyszerre itt a legnagyobb zavar...
                        s egy hideg büfében kell átszenvedni a fantasztikus újjászületés
                        misztériumát...</p>
                    <p>- Ki maga?... Dillinger?</p>
                    <p>Megijedt az amerikai gengszterkirály nevétől, amit kiejtett. Ellenben Fess
                        Feri feléje hajol, megfogja a kezét, hosszú ujjú tenyerébe veszi,
                        megcsókolja, s azt mondja:</p>
                    <p>- Köszönöm.</p>
                    <p>Visszavonja a kezét. Nem hevesen, nem félelemmel, lemondással és
                        csüggedten.</p>
                    <p>Fess Feri:</p>
                    <p>- Ennél nagyobb bókot nem kaphattam...</p>
                    <p>Pillanatig ránéz... Fess Feri arca nevet, és mégis megindítóan komoly, s azt
                        mondja:</p>
                    <p>- Ne felejtse el, hogy volt idő, mikor Dillingernek nézett...</p>
                    <p>Tehát nem Dillinger? Akkor ki? A férfi felel:</p>
                    <p>- Egy szerény kis pesti ügyvéd.</p>
                    <p>- Maga ügyvéd?</p>
                    <p>- Talán.</p>
                    <p>- Kint van a táblája?</p>
                    <p>Fess Feri álmélkodva:</p>
                    <p>- Táblám?... Nincs...</p>
                    <p>- Csodálnám is... dr. Fess Ferenc...</p>
                    <p>- Mit szól hozzá - mondja a férfi pesti szóval, s nevet.</p>
                    <p>Tehát nem ügyvéd, és nem ez a neve...</p>
                    <p>Emma két kézzel a homlokához nyúlt, és masszírozó mozdulattal szétsimítja
                        fájó halántékát.</p>
                    <p>- Vagy maga egy szociális forradalmár?</p>
                    <p>És félénkülve néz rá.</p>
                    <p>- Csak egy individuum...</p>
                    <p>Tehát az sem.</p>
                    <p>Most mintha fel volna szabadulva, nyugodtan tudja nézni a férfi arcát. A
                        szeme ott kutat és vés.</p>
                    <p>Ápolt arc. Az egész ember túlgondozott. Látszik, hogy kultuszt űz saját
                        magából... Minden, ami rajta van, a legfinomabb, és ez csak most tűnik fel
                        neki ennyire... Az inge, a nyakkendője, a ruhája, ez a kényes gyöngyszürke
                        ruha... Homloka fényes az intelligenciától... ki ez? valami főherceg
                        álbeállításban?</p>
                    <p>És most valami sajnálat támad benne. Ennek föltétlenül oka van rá, hogy
                        eltakarja magát... de mit jelent, hogy éjfélkor meg fogja tudni, hogy
                        kicsoda, és az biztos: nem később... Nagyon fél, hogy a leleplezésnek súlyos
                        következményei lesznek... Fél a titok megnyílásától... Ez mégis romantika a
                        büfében. Büfében, és mégis romantika...</p>
                    <p>- Milyen szép volt maga... a nagy jelenetben... - mondta a fiú, s valami
                        elnyomhatatlan cinikus módon hódolt. - Fényes volt... maga egy igazi
                        hősnő... a hősi fajtából... Nem?... Imponált... csikágói hősnő...</p>
                    <p>- És maga pesti ügyvéd.</p>
                    <p>Fess Feri nevetett:</p>
                    <p>- Aki visszaélt a fegyvertartási engedéllyel?</p>
                    <p>Emma teljesen össze volt zavarodva. Lehet, hogy ez csakugyan egy fiatal
                        ügyvéd, akinek nincs állása, irodája, mint a többi fiatal pesti ügyvédnek...
                        eleget írnak és beszélnek az ügyvéd­nyomorról... talán az apjának még van
                        valamije, s otthon él... és kilengésekben éli ki magát... Hogy kerül ez ide
                        az ő közelébe?... van ennek valami oka... Nem: ez nem az ő fajtájából
                        való... ezt ő az imént félreértette... ez nem a vad magyar urak fia... nem,
                        mert nem paraszt... Azt meg lehet érezni... s itt ő nem érez semmi hazait...
                        valami mást... valami izgatót és fölényeset, elszánt... de ezt a stílust ő
                        nem ismeri...</p>
                    <p>- Fegyvertartási engedély... mire az egy ügyvédnek?</p>
                    <p>Fess Feri:</p>
                    <p>- Miért helyez annyira súlyt arra, hogy ügyvéd?</p>
                    <p>Hallgat s nézi.</p>
                    <p>- Talán ügyvédi tanácsot akar kérni?</p>
                    <p>- Maga nagyon intelligens.</p>
                    <p>- Még azt se?</p>
                    <p>Emma anyás meghatottsággal néz rá:</p>
                    <p>Milyen furcsák a férfiak... Ha egy nő teljes energiával lép fel velük
                        szemben, hogy beadják a derekukat... Vida is... Ez is...</p>
                    <p>- Maga ismeri Vidát? - kérdi hirtelen.</p>
                    <p>- Vida?... A Flóránál?... Ismerem... csirkefogó...</p>
                    <p>Egyik a másikról? Nyilatkozik?</p>
                    <p>- Igen... Kifosztotta a vállalatot.</p>
                    <p>Miért mondta ő ezt? Ehhez több bizalma van, mint Vidához?... Vida előtt nem
                        volna hajlandó erről valami hasonlót mondani.</p>
                    <p>De mi ez? Fess Feri nagyot néz:</p>
                    <p>- Ne mondja.</p>
                    <p>- Sajnos ez így van...</p>
                    <p>- És ezt maga tudja igazolni?...</p>
                    <p>- Lehetne.</p>
                    <p>Egyre beljebb a hínárba.</p>
                    <p>Soká hallgatnak. A Fess Feri ajka remeg: kérdeni akar, s nem akar?... Végre
                        megszólal:</p>
                    <p>- Milyen szép maga Emma.</p>
                    <p>Emma rápillant, anélkül, hogy tartásán a legkisebbet is változtatna. Úgy
                        nézte, mintha nem is őt nézné, csak az ellenérvet kutatná. A fiatalember
                        viszont úgy nézi őt, ahogy a pogány nézi a szentképet. Ismeretlen előtte az
                        áhítat, amit a kép a hivő lelkében ébreszt, inkább művészi értéknek tekinti,
                        s így egészen más érzéssel csodálja.</p>
                    <p>- Ha a nők olyan jók volnának, amilyen szépek tudnak lenni.</p>
                    <p>- A nő nem lehet jó - felel Emma ellenségesen -, ha mindig azt kell éreznie,
                        hogy a férfi alacsonyabb lénynek tekinti... Csak testi értékeket keres benne
                        és nem erkölcsit.</p>
                    <p>- A test az erkölcs - felel a férfi. - Nincs külön lélek és külön test... Az
                        egy régi álláspont... A szép nő a legmagasabb célkitűzésre sarkallja a
                        férfit.</p>
                    <p>- S a rossz férfi állatot csinál a nőből.</p>
                    <p>- Vida?... Ez párhuzam?</p>
                    <p>Emma csukott ajkakkal mosolygott.</p>
                    <p>Nézte, hogy milyen lefegyverzetten ült ez itt előtte. Lefegyverezte... Eszébe
                        villant, hogy mikor a revolvert kivette a kezéből, ez valósággal
                        megnyugodott...</p>
                    <p>- Vidának nincs szüksége nőre... Nőre csak annak van szüksége, akinek lelke
                        van... De hiszen maga azt mondja, nincs lélek, csak test.</p>
                    <p>- Nem mondom, hogy nincs lélek: azt mondom, a test a lélek.</p>
                    <p>Emma gondolkozott. Ez az ember mindenről, a legkisebbről s a legnagyobbról
                        egészen másként gondolkozik, mint ő.</p>
                    <p>- Talán valaha megértem - mondta.</p>
                    <p>- Egyszerű a dolog: az ember egy gép. Léleknek nevezik a működését. Ha a gép
                        megáll: nincs lélek. Igaz?</p>
                    <p>- Szóval a gépnek is van lelke.</p>
                    <p>- Mindenesetre.</p>
                    <p>- Akkor minden szervezetnek van lelke, míg működik?</p>
                    <p>- Igen... A szervezet lelke a vezető akarata.</p>
                    <p>- Akkor a Flóra nagyon beteg.</p>
                    <p>Fess Peri nevetett:</p>
                    <p>- Szabad visszaadni a bókot: maga is nagyon intelligens.</p>
                    <p>Hallgattak, nevettek. Emma evvel az emberrel úgy volt, hogy a hallgatásban és
                        a megértésben csatlakozott hozzá. Észrevette, hogy ez kezdettől fogva így
                        megy. Ez az ember az első perctől a legvakmerőbben szembeszáll az ő
                        megszokott alapgondolataival és érzéseivel, s ő mindjárt akceptálja, amit
                        mond... Mért nem harcol a saját álláspontjáért?... Még ezt sohasem vette
                        észre magán, hogy akárkinek is deferált volna... Itt egy magasabb
                        intelligenciával áll szemben?</p>
                    <p>De reális lény volt, s izgatta, hogy a Flóráról beszéljenek.</p>
                    <p>- Talán azt is tudja, mi a Flóra betegsége?</p>
                    <p>- Vida... S a tünetek például a termelési előlegek.</p>
                    <p>- Az mi?</p>
                    <p>- Megmondjam?... Vida úrnak kevés volt a csekély ötezer pengős fizetése, s
                        egy kicsit feljavította... Például kitalált egypár dolgot. Egy ilyen
                        vállalat, amelynek nemzeti céljai vannak, megengedheti, hogy a termelőknek
                        segítségére jöjjön... Úgynevezett termelési előleget ad, amit csak akkor
                        kell visszafizetni, ha a termelő megszakítja a szerződés idején belül a
                        vállalattal az összeköttetést... Most Vida a nagyobb termelőknek évente
                        tízszázalékos előleget adott: egy olyan termelőnek, akinek az évi forgalma
                        ötvenezer pengő, adott ötezer pengőt... De ez egy fiktív dolog, erről a
                        termelő nem tud, ez a termelőt nem érdekli. Ezeknek fogalmuk sem volt a
                        kiutalásról, azt elintézte Vida. Felvette.</p>
                    <p>Emma tágra nyílt szemmel hallgatott. Kezdte megérteni.</p>
                    <p>- Ez nem elég. Év végén az így kiutalt s általa felvett összeget leírta.
                        Erről is ő maga számolt el, s a termelőt sem értesítette.</p>
                    <p>- Ezt honnan tudja?</p>
                    <p>- Beszéltem egy termelővel, aki rájött, de nem tud s nem is akar eljárást
                        indítani.</p>
                    <p>- Bologna herceg is termelő?</p>
                    <p>- Ki az a Bologna herceg?</p>
                    <p>- Nagy folyószámlája van. Milánó.</p>
                    <p>Fess Feri gondolkodott.</p>
                    <p>- Zseniális - mondta. - Már értem, mi lehet... Egy Bologna herceg valóban
                        létezik, Mussolini barátja, az ő várában gyakran piheni ki magát... Remek. A
                        számlát könnyű megmagyarázni Vida úr úgy állította be a dolgot, hogy a
                        behozatali kvóta megállapítása a Bologna herceg közreműködése nélkül nem
                        érhető el... ezért a hercegnek bizonyos összegeket kell leadni, mondjuk a
                        forgalom tíz vagy húsz percentjét... Persze erről a herceg semmit sem tud...
                        S tényleg van ilyen számla?</p>
                    <p>- Van.</p>
                    <p>- Mutassa.</p>
                    <p>- Mit?</p>
                    <p>- A számlakivonatot.</p>
                    <p>Emma hallgatott:</p>
                    <p>- Miből gondolja, hogy nálam van?</p>
                    <p>- Ha ügyvédi tanácsot akart kérni, fel kellett szerelnie magát.</p>
                    <p>Emma nevetett. Milyen különös. Ez az ember a dologról ennyire szakavatottan s
                        természetesen beszél. Üzleti tárgyalás.</p>
                    <p>- Ki mondta, hogy én magától üzleti tanácsot akarok kérni?</p>
                    <p>Evvel kinyitotta a táskáját, és kivette a számlakivonatokat.</p>
                    <p>Nézte a Fess Feri arcát, hogy komolyan, kissé mohón és gondolkodva nézi az
                        adatokat... Hm... Odaadja egy idegen embernek... a vállalat ügyeit... De
                        hiszen ügyvéd... ha nincs is kint a táblája... Neki felmondtak, tehát joga
                        van megvédeni magát...</p>
                    <p>Fess Feri halkan nevetgélt, de komolyan és feszülten nézte a lapokat.</p>
                    <p>- Bologna herceg... Óriási... Kissé túlzott étvágya van a “hercegnek”.
                        Százhetvenhatezer ötszázhuszonnégy pengő. Akkor hogy reüzáljon a
                        vállalat?... ha a Vezér ilyen bátor?... Mert nem gondolnám, hogy ez a Vida
                        egyéni manipulációja... Van der Green... ez is jó név... a holland ügyvivő,
                        a hollandus kvóta kijárója... ez azért szerényebb, harminchétezer pengő öt
                        év alatt... Á, Szabó János... ez az a termelő, akivel volt szerencsém
                        beszélni, a János bácsi... tizenhétezer pengő.</p>
                    <p>Soká nevetett.</p>
                    <p>- Jól jönne a János bácsinak... Balassa Bálint... Ez is a jobb tippek közül
                        való... Az iskolában úgy tanultuk, hogy elesett Esztergom ostrománál
                        1596-ban... Hála istennek, hogy feltámadt.</p>
                    <p>- Maga újságíró? - kiáltott fel Emma. - Az istenért meg ne írja.</p>
                    <p>Fess Feri harsányan kacagott:</p>
                    <p>- Nem, nem vagyok újságíró. Ne féljen.</p>
                    <p>Emma újra elnémult. Nagyon bánta, hogy mégis kezébe adta a titkokat. Ez nem
                        ügyvéd, ez nem az ő érdekében nézi a kimutatást, hanem a saját
                        érdekében.</p>
                    <p>És most a legnagyobb izgalom tört ki benne: most kiszolgáltatta magát... Egy
                        idegennek átadta az életét. Hogy nézi, egyenként hogy ismeri a neveket és a
                        dolgot...</p>
                    <p>Rémülten kiáltott fel:</p>
                    <p>- Maga detektív, aki meg van bízva a Flóra elleni nyomozással.</p>
                    <p>- Isten ments - kiáltott fel Fess Feri, és még harsányabban kacagott. - Nem,
                        nem vagyok detektív... Ne kínozza magát.</p>
                    <p>Ezzel vissza is adta az egész paksamétát.</p>
                    <p>- Kérem, tegye ezt el jól, és őrizze meg... Nagyon köszönöm a bizalmát...
                        Emmácska, kedves... És most megyünk a lóversenyre.</p>
                    <p>Felállott, s vele Emma is.</p>
                    <p>Bábori és Vilma egy távoli asztalnál ültek. Ők is felállottak.</p>
                    <p>- No, Schuller tata, tudna egy kocsit hozatni?</p>
                    <p>- Hogyne, méltóságos uram - s ráripakodott egy pincérre, aki rohant. Ő maga
                        pedig óvatosan karon érintette Fess Ferit, és míg Emma Vilmával és Báborival
                        csatlakozott, félrevonta.</p>
                    <p>Emma visszanézett, s látta, hogy a büfés hevesen magyaráz valamit.</p>
                    <p>Megértette: hát ezért kellett bejönni ide.</p>
                    <p>Egyszerre elvesztette mindazt, amit felépített magában, visszazuhant a
                        legelső gondolatra: ezek most a hentesnek visszaküldött pénzekről
                        beszélnek.</p>
                    <p>Megingott lába alatt a talaj. Sápadt lett és ájult.</p>
                    <p>Fess Feri nevetve jött végre elő a háttérből.</p>
                    <p>- Fantasztikus - mondta. - Fantasztikus.</p>
                    <p>Kimentek a büfé elé a kocsit várni, s még annyit mondott:</p>
                    <p>- Még ilyet nem hallottam. Emlékeznek a hölgyek, mikor itt voltunk a múlt
                        szombaton, valakinek kilopták a zsebéből ezerhatszáz pengőjét... S most jön
                        a csoda: a zsebmetsző visszaküldte az egész pénzt, a meglopott hentes
                        alkalmazottainak.</p>
                    <p>Emma félkábultan, zsibbadtan és rémülten hallgatott.</p>
                    <p>Ez most micsoda? Őszinte, vagy nem?... Ő volt a tettes, vagy nem?</p>
                    <p>- Parancsoljon - s Fess Feri megérintette a karját, és beültette az
                        autóba.</p>
                    <p>A hölgyek a hátsó ülésbe ültek, az urak szembe velük.</p>
                    <p>Az autótaxi szomorú, elnyűtt és szennyes pesti szerszám volt. Emma úgy
                        szégyellte magát...</p>
                    <p>Csak leejtette a kezét és csüggedten nézett.</p>
                    <p>- Lóversenytér.</p>
                    <p>A kopott kék taxi tudta mi a kötelessége. Egyet nyekergett, s zöttyenve
                        indult neki a búgó rohanásnak.</p>
                    <p>Emma úgy érezte, most a végveszedelembe rohannak.</p>
                </div>
               <div type="chapter">
                    <head>3</head>
                    <p>A sofőr visszafordult.</p>
                    <p>- A második hely elé.</p>
                    <p>Ezt Emma rendben levőnek találta. Ez az ő helyük. Igaz, sértette, hogy le
                        kellett szállania egy fokkal... Mikor az urával volt, elképzelhetetlen lett
                        volna, hogy második helyre menjenek. Kizárólag az első helyre.
                        Miniszteriális ember nem mehet második helyre.</p>
                    <p>Bábori megvette a jegyeket.</p>
                    <p>- Mondja, ez a Bábori a maga titkárja?</p>
                    <p>Fess Feri nevetett:</p>
                    <p>- Nem köteles vele - mondta -, nem kap fizetést érte. De tevékenységi
                        betegsége van. Ezzel igazolja azt, hogy él.</p>
                    <p>- Mérnök?</p>
                    <p>- Igen... mérnök.</p>
                    <p>- Egész héten ki sem ment a Margitszigetre.</p>
                    <p>- Mit csináljon ott? Megnézni a romot?</p>
                    <p>- Azt mondta sürgős építése van.</p>
                    <p>- Ja... ez is ő... folyton igazolni akarja, hogy él. Nem elég neki, hogy
                        tényleg létezik, de ezt meg is okolja.</p>
                    <p>Felmentek a pályáig. Mintha emelkednék a földszint, az égbe suhantak bele,
                        ahogy Emma érezte. Szép volt. Távol alföldi táj és gyárkémények.</p>
                    <p>Óriási tömeg. Kevés nő. Inkább férfiak hangyazsibongása. Mindenki jobbra néz,
                        már futnak a lovak, errefelé közelednek. Pillanatok múlva elviharzott a
                        szemük előtt a nyolc-tíz ló.</p>
                    <p>- Pécsett bridzseltünk - szólt Fess Feri.</p>
                    <p>Az ám - gondolta Emma -, erről még nem is volt szó: Pécs.</p>
                    <p>- S volt ott egy mulatságos úr, folyton azt mondja “fene egye meg azokat a
                        lovakat, fene egye meg azokat a lovakat...” Ez így ment egész délután...
                        akkor azt mondja az egyik partner: “Miféle lovakat?”... “Mióta a kocsikból
                        kifogták a lovakat, nincs dolguk, azóta minden ló kártyázik.”</p>
                    <p>Emma nem értette.</p>
                    <p>- Az ott Vida - mondta ijedten.</p>
                    <p>Fess Feri odanézett:</p>
                    <p>- Az a barnaruhás?</p>
                    <p>- Azt mondta, ismeri.</p>
                    <p>- Annyira nem, hogy minden ruhában.</p>
                    <p>Emma megsértődött. Ő meg van ijedve, és ez viccel.</p>
                    <p>- Ne nézzen úgy oda.</p>
                    <p>- Csak azt nézném, hogy egy Vida, ha kimegy a lóversenyre, akkor legalábbis
                        két tyúkot visz magával. Stimmel?</p>
                    <p>- De mért a másodosztályon?</p>
                    <p>- Nem akar egy valakivel találkozni az elsőn... Lehet, hogy ott a felesége,
                        és nem akarja búsítani... de ő maga viszont örülni akar...</p>
                    <p>Emma kicsit mosolygott. Ez biztosan igaz... Odalesett, és csakugyan két
                        karcsú vékony fiatal nő volt vele. Igen kihívó megjelenésű nők. Meg volt
                        botránkozva.</p>
                    <p>- Mért van itt ennyi ember? - szólt Emma. - Olyan érdekes az, hogy a lovak
                        futnak?</p>
                    <p>Fess Feri úgy itta a szavát, mint valami édességet.</p>
                    <p>- Maga sose játszott?</p>
                    <p>- Nem.</p>
                    <p>- Komolyan?... ide azért jönnek, hogy levetkeztessék egymást az emberek. Nagy
                        szenvedély... pedig itt egy központi ruhatárban vannak, ahol kivétel nélkül
                        mindenkit levetkeztetnek. Innen senki se megy el ruhában.</p>
                    <p>Emma most ránézett a fiúra. Ez valahogy úgy viselte magát, mintha
                        hazaérkezett volna... Itt van itthon... Oly vidám és könnyed és jól érzi
                        magát... S van valami sajátságos humora, ami neki idegen, pedig ez a pesti
                        stílus.</p>
                    <p>- Szóval lehet nyerni, vagy nem?</p>
                    <p>- Hát persze, hogy lehet nyerni. Ha nem lehetne, senki se jönne ide... Nagyon
                        is lehet nyerni, de ahhoz bent kell lenni a Jockey klubban, és tudni kell,
                        hogy az istállók hogy alkusznak meg egymással...</p>
                    <p>Emma megharagudott:</p>
                    <p>- Azt nem lehet, hogy itt nyilvános csalás folyna.</p>
                    <p>- Persze hogy nem... A múltkor egy újságíró kint van, s elveszíti a felesége
                        konyhapénzét. Az asszony is vele volt... Vesztettek... Jó szándék volt
                        bennük: nyerni akartak. Tisztességes céllal jöttek ki... Igen, de a mamuska
                        kétségbeesett a pénzért s a... barátom meglátta Da Rimini őrgrófot, a Da
                        Rimini istálló tulajdonosát, s azt mondta neki: “Méltóságos uram, én egy
                        szegény ördög vagyok. Én a maga lovára tettem. Sorra játszottam minden
                        lovát, és elvesztettem a pénzemet. Hát adjon nekem egy tippet. Itt az utolsó
                        futam, hátha behoznám egy részét a pénzemnek.” Ez jó fiú, ez a Da Rimini, s
                        azt mondja: “Nézze, tegye meg ezt...”, s mondott neki egy lovat... Hát az
                        újságíró szalad, és ami pénz a feleségénél volt, az utolsó fillérig elszedi,
                        s megteszi a lovat... A ló nem jött be... Erre ő búsan odaáll a kijárathoz,
                        s lógatja a fejét, s várja a grófot... Sikerül is neki elcsípni, s elibe
                        áll: “Méltóságos uram...” “Mennyit vesztett?” Azt mondja a költő: “Száz
                        pengőt...” A gróf a zsebébe nyúl, és kivesz száz pengőt, odaadja. Azt
                        mondja: “Még egy jó tanácsot adok hozzá... Arra a lóra sohase tegyen, amire
                        én... Én vagyok a legpechesebb ember a világon.”</p>
                    <p>Emma kissé mosolygott, de úgy csodálkozott ezen az emberen, hogy ez nem fél.
                        Ő alig hallotta az egész előadást, mert közben észrevette, hogy egy
                        lilabajuszú úr, a mellén óriási látcsővel, folyton nézi őket.</p>
                    <p>Detektív? Szerette volna figyelmeztetni, de hogy?...</p>
                    <p>- Szóval ez nem erkölcsös dolog. Akkor mért engedi az állam, hogy
                        fennálljon?</p>
                    <p>
                     Nohát istenem, itt mindenki felnőtt ember. Tizenhat
                            éven aluliak nincsenek itt... Az államnak erkölcsös célja is van vele...
                            Az emberekben van egy játékszenvedély, és mindig meglelik azt a helyet,
                            ahol a becsületesen keresett pénzt el lehet veszíteni... Veszítsék el
                            itt, legalább jó levegőn vannak, és a jótékony intézményeknek legalább
                            jut valami belőle... Meg aztán még egy dolog van: igen sok emberben
                            energiafölösleg van, amivel nem tud mit csinálni. Ezek jönnek ide ki...
                            Nézze azt a tisztviselőt, milyen szenvedélyes. Ez, ha nincs lóverseny,
                            kénytelen otthon megverni a feleségét. Hát inkább hadd verje őt az isten
                            itt a pályán.
                    </p>
                    <p>Emma látta, hogy Fess Feri már észrevette a lilabajuszút, s úgy tesz, mintha
                        nem látná. Elfordul, hogy ne kelljen vele szembe nézni. És mégis milyen
                        humorral tud beszélni...</p>
                    <p>Bábori valami lóversenyújsággal jött s hozzáhajlott. Megbeszéltek valamit, s
                        akkor Bábori hátrament.</p>
                    <p>Egyáltalán az egész tömeg kivonult a pályáról.</p>
                    <p>- Hova mennek?</p>
                    <p>- Csak mennek. Most mennek meghódítani a világot a kis Napóleonok. Úgy
                        látszik, az elébb rossz verseny volt, ismeretlen ló jött be, mert akkor nem
                        volt mozgás. Most azonban sietnek berakni a pénzüket a biztos takarékba...
                        Jól járt ez a Bábori evvel a Vilmával... Milyen szerencse, hogy az ura éppen
                        Egyiptomban van...</p>
                    <p>Emma gondolkodott, hogy megmondja, hogy hol van?</p>
                    <p>Fess Feri nevetgélt:</p>
                    <p>- Éppen Egyiptomba. A zsidók örülnek, hogy kijöttek onnan, és keresztény
                        mérnökök odasietnek. Milyen szép a pálya füve, ezért magáért érdemes volt
                        kijönni ide.</p>
                    <p>Emma érezte, hogy más is figyel rájuk. Izgalom tört ki benne. Ostoba dolog,
                        hogy ő idehozta ezt az embert.</p>
                    <p>- Menjünk innen, Feri.</p>
                    <p>- Már megunta?</p>
                    <p>- Félek.</p>
                    <p>- Ne mondja. Mitől?</p>
                    <p>És gondtalanul nevet, de idegesen, s ettől ő még nyugtalanabb lesz. Már őt is
                        figyelik...</p>
                    <p>- Nézze, mindenki ránk néz.</p>
                    <p>Feri idegesen nevet:</p>
                    <p>- Maga ma csodaszép.</p>
                    <p>Nincs ereje, hogy megkérdezze, mért “ma”...</p>
                    <p>- És maga?</p>
                    <p>- Én is... hiszen magával vagyok.</p>
                    <p>Csakugyan, mintha előtáncosok volnának a Vigadóban.</p>
                    <p>- Engem nem zseníroz. Hadd irigykedjenek rám, magáért.</p>
                    <p>S a szemhéjai alól rápillant, s ettől Emma elvörösödik.</p>
                    <p>- Senkinek sincs ilyen nője, mint nekem - s kéjesen duruzsol azon a kellemes
                        hangján.</p>
                    <p>Emma már régebben figyelte, hogy egy szokatlan bőrruhás öregebb úr mereven
                        néz rájuk.</p>
                    <p>Hidegen és mereven.</p>
                    <p>Ugyanakkor egy kis nő hevesen integet neki. Nézi: Lia... és Csepreghy.</p>
                    <p>Kénytelen visszaköszönni.</p>
                    <p>Feri önkéntelen követi a pillantását, s meglátja a különös urat. Erre
                        meghökken:</p>
                    <p>- Emma drága... Ne haragudjon meg rám... egy pillanatra kénytelen vagyok
                        magát itt hagyni...</p>
                    <p>- Detektív?</p>
                    <p>- Nem, nem... egy külföldi lóember... hova gondol, kérem legyen nyugodt...
                        Igazán kínos és félremagyarázásra ad okot, de egzisztenciális kérdés...
                        Bábori azonnal jön, és Vilma is néhány perc múlva... legkésőbb a következő
                        futamra... Igen?</p>
                    <p>Emma csak azt figyeli, hogy ideges és kapkod és a félelem mögött valami gyanú
                        csírája kezd felmerészkedni benne, még nincs neve, még nem merné ki se
                        gondolni, de ahogy ezeket a szavakat hadarja...</p>
                    <p>Nem is biccent köszönésül, hiszen úgy marad, mint egy szélütött. Az amerikai
                        szabású széles úr ridegen megragadja Ferit, s magával viszi. A jobb karját
                        fogja bal kézzel, s mennek el, hátrafelé.</p>
                    <p>Még fel sem ocsúdott a villámcsapásból, valaki belecsimpaszkodik: Lia.</p>
                    <p>- Édesem... - aztán egyszerűbben, a hivatalból maradt viszony hangján - ne
                        haragudjon, nagyságos asszony...</p>
                    <p>Nagyon boldog, hogy látja. Emma kevésbé, mert a pár pillanat alatt, míg
                        kénytelen volt Liára nézni, eltűnt a szem elől végleg Fess Feri... Úgy tűnik
                        fel, a tribün közepe táján mentek el... A Feri szürke ruháját feltétlenül
                        megismerte, mint a déli álom. Most egyszerre itt a rettenetes szürke halál,
                        az élet.</p>
                    <p>- Hogy él, Lia? - dadogja, sírni kellene most az elveszett párjáért...</p>
                    <p>Lia felnevet. Tökéletes szív alakra emailírozott szája keserűre fintorodik,
                        az arca vastagon van drága lakkal fedve.</p>
                    <p>- Élet ez?... mondja drága?... látta Vidát?... Mindjárt kettővel a
                        csirkefogó?... direkt az én heccelésemre...</p>
                    <p>A hangja úgy zokog, annyira affektál, s mégse bírja eltakarni a szimpla
                        kétségbeesést. Monotonul:</p>
                    <p>- Milyen boldog vagyok, hogy magát látom, jól néz ki... Csepreghy mondja,
                        hogy egy házban laknak, ő figyelmeztetett magára, csodálkozik, hogy egy
                        ilyen fess palival van... ki az?... Vida is jól megnézte magukat... mit szól
                        hozzá, ez a Vida!...</p>
                    <p>Emma undorkodva hallgat, csak ez volt hátra... ezek a nők... egynek sincs más
                        baja, csak a férfi... s közben megzavarodik: és ő?... és neki?... ő is
                        idejutott... férfiügy... elhagyott nő... van ennél undokabb?...</p>
                    <p>- Mondja, drága, ki ez?... nem bírjuk kitalálni, pedig valakihez nagyon
                        hasonlít... az aostai herceghez, akivel Svájcban golfoztam.</p>
                    <p>- Az aostai herceg beszél magyarul?</p>
                    <p>- Á, fenét.</p>
                    <p>- Akkor ez a csikágói herceg, mert ez beszél.</p>
                    <p>Lia hallatlanul kacag, ilyen fiatal nő, s már műfogai vannak:</p>
                    <p>- Millen vicces maga... azelőtt sokkal komolyabb volt. Olyan büszke,
                        meghódíthatatlan király­női szépség... Olyan hideg!</p>
                    <p>
                        Emmában valami határtalan életundor támad. Szégyelli
                            magát, hogy ő is nő, és ez is nő, hogy ő is beszél és ez is. Hogy egy
                            nyelvet beszélnek. Hogy ezen a komoly és zengő magyar nyelven ily
                            hitványak is tudnak szólani, s a szájukban meghamisítva a tiszta emberi
                            szó. Az utolsó kis parasztlány úgy csicsereg, mint az édes madár az ágon
                            s ez... giliszta, féreg... piszok... szenny az életben... hogy meg kell
                            hallani ilyen hangokat... Fess Feri... Most Fess Feri megmagya­rázná,
                            hogy ez a kultúra skáláin átalakult parasztlány, hogy ugyanez ott
                            szintén ez volna... hogy őneki nincs igaza, mert neki soha nincs
                            igaza... mert ők két külön világ...
                    </p>
                    <p>De hát hol az a régi világ?... Hol vannak azok a kemény és méltóságos régi
                        magyarok, akik az apja körében s nagyapja világában éltek? Azok közt is
                        voltak silányak, megcsalták, lopták a bizalmat, de legalább valakik
                        voltak... És ő itt maradt, kivetette magából az elődök egész sorsfolyója a
                        partra, a semmibe...</p>
                    <p>- Mit mond szívem?</p>
                    <p>- Magáról beszéljen - mondja Emma közönyösen, s még azt sem tudja megtenni,
                        hogy eldobja, s kirúgja ezt a nőcskét... Hagyják már békén: inkább meghalni,
                        mint ezek szeressék, és kedvében járjanak.</p>
                    <p>- Nincs mit, tudja... van egy szép lakásom, van társaságom, minden éjjel a
                        szigeten... nincs semmim, koldus vagyok, nem lesz belőlem semmi... viciné
                        leszek a Csikágóban... ha volna egy kis bátorságom, már régen végig kellett
                        volna úszni a Dunát hosszába, le Kelenföldig... valahol ott veti ki a víz a
                        hullákat.</p>
                    <p>Emma még ettől is undorodik. A hangja szörnyű ennek a csipogónak... a Fess
                        Feri szép kellemes, ideges, vibráló hangja után nem akar más hangot
                        hallani.</p>
                    <p>- Nehéz dolog széplánynak lenni Pesten... Kevés a pali... az ember olcsón
                        méri ki azt a kis húst, a virágzó ifjúságát... de különösen arra vigyázzon,
                        hogy meg ne égesse magát... nem érdemes szerelmes lenni egy link alakba...
                        egy piszok Vidába például, mint én... hallom, maga után is próbálkozott.</p>
                    <p>Emma biccentett:</p>
                    <p>- Isten vele - s elfordult.</p>
                    <p>- Büszke... Lehet nagyságos asszony... maga még ott van... a hivatalban... az
                        édes jó hivatalban... És én nagyon állástalannak érzem magam... Jó
                        napot.</p>
                    <p>Emma oly bőszült volt, hogy még a saját baját is elfelejtette.</p>
                    <p>Soká jönnek ezek a Báboriék vissza. Utánuk szivárgott. Amerre Fess Ferit
                        látta eltűnni. Délibáb után vándorolt a pusztán. Milyen utálatos és rideg ez
                        a betontribün... És ez a sok ember... milyen csúnya tud lenni az ember. A
                        kultúrember egyszerűen förtelmes. Milyen szép a paraszt, még a koldus is,
                        míg paraszt, a legnyomorultabb rongyokban is festői, s a városiak mily
                        halálosan unalmasak és undokak ezekben a sípszárú ruhákban, járó fabábok. S
                        az a sok elhasznált fakó arc, kopaszra borotválva, egyéniségtelenül,
                        tömeg... a legundorítóbb tömeg, csupa elromlott alak és elfuserált élet...
                        ezért nem jár kár, ha kiirtják... gázálarcot nekik...</p>
                    <p>Tétován megáll a lépcső néhány foka felett, s néz.</p>
                    <p>Kis, öreg, tüzes zsidó halkan gyorsan hozzáfúródik, és a fülébe suttog,
                        kiabál, rekedten, németül:</p>
                    <p>- Gneige Frau, gneige Frau, szibnundájn, szibnundájn.</p>
                    <p>Értelmetlenül néz vissza rá, az azt hiszi, nem ért németül s kicsit nehéz
                        magyarsággal:</p>
                    <p>- Hetegy, hetegy...</p>
                    <p>Ijedten néz rá, nem tudja, mit akar.</p>
                    <p>- No. Nono. Hetegy hetegy, hetegy... Nem hagyok élni magának, fusson, és
                        tegyen meg hetegy... rögtön...</p>
                    <p>Oly kétségbeesetten néz rá, mintha az élete függene ettől, s valami kedvesség
                        van benne, ősz bajusza rezeg, mint a macskáé, s a szája kapkod és remeg, és
                        két kézzel oly hevesen gesztikulál, hogy minden ujja külön dolgozik.</p>
                    <p>- Hetegy, hetegy, tegyen meg öt pengővel...</p>
                    <p>Ja, hogy ez arra kapacitálja, hogy játsszon... Csak lassan ébred rá, mi ez.
                        Soha nem gondolt arra, hogy ő is játsszon, s most egy pillanat alatt kigyúl,
                        mintha belecsapna a szenvedély, csak úgy sistereg, a zsírja ég. Már kész is
                        volna, de nem tudja, hogy kell.</p>
                    <p>- No, álljon be, oda az ablakhoz, és mondjon csak azt hetegy.</p>
                    <p>Nem tudja, mi az a “hetegy”. A zsoké? A ló?... De a kis öreg zsidó olyan,
                        mint az eleven láng. Már úgy kiabál rá.</p>
                    <p>- Ne tőtse az idő! Pardon nagyság. Rögtön lecsengetnek.</p>
                    <p>Emma kinyitja a táskáját, s kivesz egy ötpengőst. A nagy ezüstöt az öregecske
                        kezébe nyomja:</p>
                    <p>- Menjen, tegye meg.</p>
                    <p>Az, mint a sündisznó furakodik be jobbról lent a lépcső melletti ablakba,
                        ahol alig ketten, hárman vannak.</p>
                    <p>Emma csak most ijed meg, mit tett. Már szeretné visszahívni, de az kiabál az
                        ablakon: hetegy.</p>
                    <p>Aztán kijön, hozza a narancsvörös tikettet, s a kezébe gyúrja:</p>
                    <p>- Itt van; őrizzen meg jól; el ne lopjanak, és a tippet ne mondjon
                        senkinek... Ha nyerünk, majd jövök, osztozunk, azt csak igazságos, nem?</p>
                    <p>Emma:</p>
                    <p>- Várjon, vegyen magának is egyet.</p>
                    <p>Újra odaad öt pengőt.</p>
                    <p>A zsidó fut, s még csakugyan sikerül neki megvenni a jegyet.</p>
                    <p>De Emma megszédül... Tíz pengőt adott ki... Ő, aki tíz fillérért képes
                        elgyalogolni a körútig... Tíz pengő... belenéz a tárcájába, hamar számvetést
                        csinál, és rájön, hogy összesen tizenhét pengője van a hátralevő fél
                        hónapra...</p>
                    <p>Meg kell őrülni. Most kitör rajta egy új rémület: a pénzgond.</p>
                    <p>Elvesztette a fejét. Elvette az isten az eszét... Tizenhét pengőből egy pengő
                        jut egy napra hármuknak. Mit lehet egy pengőből enni... Görcsös főfájás tör
                        ki rajta, a fejét nem bírja. Nem tud megmozdulni, úgy áll, a fejét emeli,
                        mint egy fájó kelést... Ma este még a bárónéhoz is el kell menni... Az is
                        belékerül egy pengőbe, két villanyos, két kapupénz... A szíve görcsösen
                        szorong, s kiállhatatlan nyomorultnak érzi magát... És Fess Feri is
                        elhagyta... Elvitték... detektív vitte el... hiszen látta, hogy markolta meg
                        a karját, és többet nem is nézett vissza... eltűnt a gyöngyszürke ruhájában
                        a tömegben...</p>
                    <p>Csak legalább le lehetne ülni valahol... az emberek a tribün lépcsőin
                        ülnek... ő azt mégsem teheti... A füvön is hevernek... Borzasztóan fáj a
                        feje...</p>
                    <p>Észre sem vette, mellette körös-körül a tömeg mind előtódult, már futnak a
                        lovak, s azt kiabálják az emberek:</p>
                    <p>- Rózsám, Rózsám... - meg azt, hogy: - Bálkirálynő, Bálkirálynő...</p>
                    <p>Bálkirálynő: ezt kellett volna megtenni. Vida a Bálkirálynőt mondta. Ezek
                        tudják, a gazok, s ő kidobta a pénzt...</p>
                    <p>Egész jegesre lehűl, s a verejték megfagy a testén. Így megverte az Isten...
                        Még annyi ereje sincs, hogy ha a hídon állana, bele tudja vetni magát a
                        vízbe.</p>
                    <p>- Mi az eredmény? - mondja fakón, mozdulatlanul állva, egy nőnek, aki
                        mellette őrjöng a dühtől.</p>
                    <p>- Holtverseny.</p>
                    <p>- Mi az?</p>
                    <p>- Rózsám és Bálkirálynő egyszerre futottak be.</p>
                    <p>Emma előveszi rezignáltan a tikettjét:</p>
                    <p>- Mondja, kérem.</p>
                    <p>A nő ránéz a papírra, akkor ránéz őrá, s vad irigységgel liheg:</p>
                    <p>- Hol vette a tippet? Hol vette a tippet?... Ez a kettő futott be a
                        holtversenyben...</p>
                    <p>- Nyertem? - kérdi dadogva, s a nyál megoldódik a szájában.</p>
                    <p>- Mi az hogy nyert?... Menjen a pénzért.</p>
                    <p>Férfiak figyelmesek lesznek, egész kis csődület van körülötte.</p>
                    <p>- Hallatlan szerencse, legalább tízszeres pénzt fog kapni.</p>
                    <p>A riadó kiált, nem ért egy szót sem.</p>
                    <p>- Emma, Emma, drágám - rohan hozzá Vilma, s öleli.</p>
                    <p>- Először tettem életemben - szól ő kacagó arccal, de hangtalanul.</p>
                    <p>Bábori ámul. Sehol nem lelték őket. Hol van Feri?</p>
                    <p>- Elvitték.</p>
                    <p>- Ki vitte el?</p>
                    <p>Már csaknem kimondja, hogy detektív, akkor mégis észre tér.</p>
                    <p>Most mellé siklik a kis öreg zsidó:</p>
                    <p>- Maga hol van - s mint a lányára, pöröl. - Jöjjön, vegyen fel a pénzét.</p>
                    <p>Emma nem mozdul:</p>
                    <p>- Jöjjön csak jöjjön, sok pénzt fogunk kapni.</p>
                    <p>Bábori ráförmed:</p>
                    <p>- Mit alkalmatlankodik a méltóságos asszonynak.</p>
                    <p>- Csak ne búsuljon a méltóságon. Szép pénzt nyert.</p>
                    <p>- Ne beszélj! - sikolt Vilma - az hogy lehet? mi vesztettünk.</p>
                    <p>Bábori elveszi a tikettet, s fennakad a szeme.</p>
                    <p>- Én Hands down-t tettem meg ötven pengővel és vesztettem.</p>
                    <p>- No lássa - kiabál a szenzál. - Nem hagytam élni a kis méltóság, muszáj volt
                        neki nyerni... Glück bácsi hat Glück. Ismer maga Glück bácsi, s még azt
                        mondott, mit molesztálok méltóság?... Gyerünk, gyerünk, hamar felvenni
                        pénz...</p>
                    <p>Már ők indultak utána, de Emma nem mozdult.</p>
                    <p>- Én maradok.</p>
                    <p>- Csak maradj, majd mi felvesszük, majd Bábori felveszi.</p>
                    <p>- Az nem úgy van. A méltósága maga kell felvenni. A pénz szent dolog, nem
                        szabad másnak hagyni megfogni. Olyan, mint a szerelem, csak annak, aki
                        szeret. Igaz, aranyos méltóság... Jöjjön csak, maga ma az én szerencse
                        madaram. Negyedik futam Muzett... Érti?... Ki se megyek megnézni,
                        holtbiztos, legalább három és félszerest fizet.</p>
                    <p>- Mit beszél? - morog Bábori. - Negyedik futam Tramp.</p>
                    <p>- Muzett.</p>
                    <p>- Tramp.</p>
                    <p>- Legyen magának Tramp, ha van veszíteni, nekem drága a pénz, én az egész,
                        amit nyertem a drága méltóság öt pengőjével, mind felteszem Muzettra... Itt
                        a híres Taral zsoké apja, no öreg Taral bácsi, mi a tipp, nem Muzett?</p>
                    <p>- Muzett - szólt bizonytalanul az öreg Taral.</p>
                    <p>- No látja, beszélek én a levegőbe?... Gyerünk felvenni a pénz.</p>
                    <p>Kézen akarta fogni Emmát, de ő halkan mosolygott:</p>
                    <p>- Nem játszom többet.</p>
                    <p>- Aranyos méltósága ne kívánja halálom. Kis gyermekeim vannak. Muzett magának
                        is jól hoz pénzt.</p>
                    <p>- Mi a fene az a Muzett? - kiáltott Bábori, s megnézte a lapban. - Ja,
                        Musset... Akkor nem kell. Költőkkel nem kísérletezek.</p>
                    <p>- Hogyhogy költő - kiáltotta az öreg szenzál -, még meg se kapta, mit költ
                        rajta? Muzett, Muzett, az igen. Méltóság hagyja bejönni azt a Muzettet.</p>
                    <p>Emma nevetett. Maga is csodálkozott rajta, hogy nevet. De hát nyert. Ha nyer,
                        akkor még egy “méltóság” is nevet. Az is tetszett neki, hogy ez az öreg
                        szenzál nem ijed meg az ő méltóságos címétől. Talán megérezte, hogy álcím?
                        Nem sértődött meg, de nem akart többet játszani Fess Feri nélkül, pedig
                        kínos gyötrelem kezdődött a szívében. Minél határozottabban mondta, hogy
                        nem, annál jobban feszítette valami belülről, mintha valami kígyó lopakodott
                        volna a belsejébe, s az most szétszakítaná... És mégse ment, mert
                        tisztességes asszony volt, aki ha megcsalja a férfit, meg is bánja... és vár
                        az újabb csalással - gondolta.</p>
                    <p>Bábori végre elment az öreggel, felvenni a tikett árát, amit most számítanak
                        ki valahol s valamilyen alapon. Vilma azt mondta:</p>
                    <p>- Nem haragszol drágám? - s ezzel elszaladt utánuk. Nem is hívták, de ő
                        szaladt. Most nem a barátnője vonzotta, hanem a barátnője nyeresége. Oly
                        izgatott volt, hogy nyert pénzt fog látni, hogy képes volt Emmát otthagyni,
                        és szaladt a főnyeremény után. Talán még belépti díjat is adott volna érte,
                        hogy jelen legyen, mikor kifizetnek egy “befutót”. Most úgyis olyan sok
                        pénze van. Még nyolc nap előtt más volt a világ: akkor még eszébe sem jutott
                        Vilmának, hogy idejöjjön. Lóversenyre. Garay piacra igen, tavalyi krumplit
                        venni, mert az új krumpli még drága... s ma mit nem sütött-főzött... Emma
                        csak most álmélkodott el, hogy mi is történt itt egy hét alatt... Nem csak
                        Vilmával, hanem vele is... Tegnapelőtt a Ritzben ebédel és öt pengő
                        borravalót ad egy jó tippért... ma tíz pengőt ad ki virágra és apró
                        haszontalanságra, s most újra csak úgy lezseren kidobott tíz pengőt, újra
                        egy rossz tippért... úgy adta ki, mintha tíz fillér lett volna... és úgy
                        szenvedett utána, mintha tízezer pengő lett volna...</p>
                    <p>Meg volt lepve: olyan hangnemben gondolkozott, mint Fess Feri... Cinikus?...
                        Vagy csak megnyílt a szeme?...</p>
                    <p>Liát látta, ott lógott, mint egy tiszavirág, a páston... a tiszavirág, aminek
                        olyan gyönyörű égszínkék, opálos szárnyai vannak, és finom vékony kis teste,
                        és ha az ember hajón megy július végén a Dunán, a fehér abroszra repül, s
                        elkezd körben forogni, mint egy balerina. Roppant mulatságos: olyankor adja
                        ki utolsó erejét, az a haláltusája. Lia is úgy forgott-pergett,
                        csacsogott-édeskedett, nyávogott és selypített, egészen úgy szegényke, mint
                        a haldokló tiszavirág... Eszébe jutott azonban, hogy a tiszavirágnak nincs
                        rágószerve... Liának, az édes undorítónak van.</p>
                    <p>Fess Feri - mondta magában. - Köszönöm magának...</p>
                    <p>Mit köszön?... Valami nagy dolgot kapott tőle: kinyitotta előtte a
                        bátorságot... megtanította arra, hogy azt gondolja, amit érez... Eddig ha
                        valakit szeretett, azt szerette, ha valakit gyűlölt, azt gyűlölte, ha
                        valakit unt, azt unta... Most egészen váratlanul rájött, hogy ezen mulatni
                        kell... Mindenesetre hozzájárul az ember hangulatának javulásához, ha
                        telenyeri magát pénzzel. Még sose vette észre, milyen jót tesz, ha az ember
                        pénzhez jut.</p>
                    <p>Vajon mit fizetnek?... Az öreg zsidó azt mondta, a Muzett legalább három és
                        félszerest fizet, akkor talán ez is... az körülbelül tizenöt-húsz pengő...
                        tizenöt meg tizenhét, az harminckettő... már harminckét pengőből, két pengő
                        esik naponta, abból már jobban ki lehet jönni...</p>
                    <p>Egész határozottan egy kicsit helyreállította a nyugalmát ez a reménybeli
                        húsz pengő... visszajön, amit Nyirynek adott, meg amit befektetett itt ma a
                        lóba... azt nem sajnálja, amit az ebédre költött... de az borzasztó
                        kellemetlen lett volna, ha nem nyer... azt egyszerűen nem bírta volna ki
                        nyugodt lélekkel, hogy tizenhét pengővel kell nekimenni két hétnek... pláne
                        most, hogy folyton vannak váratlan kiadások... mit fog csinálni, ha Fess
                        Ferit beviszik Kollár mellé... Egyiptomba... - s még mosolyogni is tudott
                        már, hogy húsz pengőt érez kilátásban... Ennyire anyagias lény az
                        ember?...</p>
                    <p>Határozottan, még a Feri feletti rémülete sem volt oly elviselhetetlen, hogy
                        a pénzrémülete enyhült... Így az ember inkább tud gondolkozni... Úgyis még
                        semmi sincs köztük tisztázva... mennyi beszéd volt már, és még mindig nincs
                        fogalma sem arról, ki hát ez az ember?... Mi lenne, ha öt-öt pengőt még
                        rászánna a Muzettre... Nem szép Fess Feritől, hogy őt ennyire
                        bizonytalanságban hagyja. Igaz, ő elhatározta magában, hogy tovább nem
                        játszik, de ha Feri csak úgy eltűnik, neki gondoskodni kell magáról, s a
                        pénz sok mindenen segít... mondjuk, ha ebédet kell majd befizetni a...
                        a...</p>
                    <p>Mosolygott, s nem tudta kimondani a börtön szót. Mióta nyerésben van, nem is
                        hiszi, hogy a Fess Ferit detektív vitte el... hátha mégis csakugyan egy
                        lóember... Legalább ötven pengője lenne... Avval már nem kellene félni, hogy
                        elsejéig... oly biztosnak és igazságosnak látta, hogy neki nyerni kell...
                        akinek a szerelemben ennyi baja van, annak a szerencsében szabad bízni...
                        csak öt pengőt... három és félszeres, az tizenhét pengő ötven... meg
                        harminckettő, az már csaknem ki volna kereken ötvenre... és ötven kell.
                        Ötven okvetlen kell még erre a hónapra... és ő nem tud sehonnan szerezni...
                        még soha előleget nem kért: most menjen Vidához, hogy adjon ötven pengő
                        előleget? - mosolyogni kell rajta - jól nézne ki... mikor egy olyan fess
                        palival látta...</p>
                    <p>Szóval ő egy királynői szépség, ahogy Lia mondta. Hideg szépség... Akkor nem
                        is hallotta meg, nagyon ijedt volt ez a királynői szépség... de azóta húsz
                        pengőt nyert, vagy nyer, vagy még tizenhét ötvenet hozzá is fog nyerni...
                        Akkor igen, akkor valóban királynői szépségnek fogja magát érezni... Húsz
                        pengővel mindenesetre emelkedett az értéke. De anélkül bizony nagyon
                        lecsúszott volna az ő királynői szépsége... még hideg felvágottra se telt
                        volna már a jövő héten... lehetett volna kávét ebédelni és forró teát
                        vacsorázni... vagy esetleg hideget... de ha húsz pengőt nem hoznak ezek,
                        akkor nem játszik. Azt nem lehet kockáztatni. Tizenhét meg húsz, az
                        harminchét, meg tizenhét ötven az ötvennégy... ja persze, de tízet le kell
                        vonni, mert azt meg kell tenni s ha nem nyer, akkor csak huszonhét marad...
                        feltéve, hogy tényleg húszat nyer...</p>
                    <p>Különös, annyira össze van zavarva evvel a számolással, hogy nem bír a Feri
                        tragédiájára gondolni... De hiszen őmiatta van szüksége pénzre, hogy esetleg
                        befizethessen érte... s ha mégse nyer, kitől tudna kölcsön kérni?... Majd
                        megkérdi Vilmát, mennyibe kerül egy ebéd befizetés... Ő is lakáskiadásra
                        szorul?...</p>
                    <p>Ezen nevetett. Neki hivatala van... Van?... Még megvan?... Vagy holnap Vida
                        kirúgja?...</p>
                    <p>- Hatvannyolc - kiáltotta messziről Vilma - hatvannyolc.</p>
                    <p>Előbb nem is értette, hogy ez neki szól... Aztán nem hitte el... Annyira
                        beleélte magát, hogy maximum húsz pengőt remél, hogy a hatvannyolcat sehogy
                        sem hitte el...</p>
                    <p>Annyira meg volt lepve, hogy fel sem tudott kiáltani, s amint a Bábori sunyi
                        arcát meglátta, fel is támadt a büszkesége.</p>
                    <p>Vilma számolta a kezébe a hatvannyolc pengőt. Három darab vadonatúj
                        húszpengős papírt és nyolc egészen új ezüstöt. Mi az, erre a célra új pénzt
                        csináltat az állam?...</p>
                    <p>Hatvannyolc pengő... Szédület... Hatvannyolc meg tizenhét... főpénztárosnő
                        létére ki sem tudja számítani mennyi az... egészen más dolog számolni a
                        pénztárban s egész más, a saját zsebére... hatvannyolc, hetvennyolc meg hét
                        az nyolcvanöt... nyolcvanöt...</p>
                    <p>Nyolcvanöt pengője van, ez fényes.</p>
                    <p>És kacagni kezd, s megfagy a száján a nevetés, mert egy olyan istállószolga
                        jön egy levéllel, s a szíve elszorul, ez neki szól, ez őt keresi, előre is
                        lép, és azt mondja:</p>
                    <p>- ?</p>
                    <p>Semmit se szól, de a szolga kérdi:</p>
                    <p>- Rökkné méltósága... Rökkné méltósága?</p>
                    <p>- Nem Rökk... Rőtt...</p>
                    <p>- Igen.</p>
                    <p>Bábori is odafigyel:</p>
                    <p>- Dr. Reőth Andorné méltóságát keresi?</p>
                    <p>- Igenis, méltóságos uram.</p>
                    <p>Átveszi a levelet, és ideges kézzel felszakítja:</p>
                    <p>Emma, drága szerelmem, kérem ne kételkedjék bennem. Nem rajtam áll... Ma még
                        találkozunk. Föltétlenül. Imádom. Ff.</p>
                    <p>Összehajtja a levelet, és az ezüst pengőkből egyet odaad a szolgának, aki
                        hajlik egyet s el. A nyert pénzből az első kiment... Hogy kell érteni ezt a
                        levelet... Mindenki ránéz, de jön az öreg zsidócska lelkesen:</p>
                    <p>- Tessék jönni méltóság, tessék, rögtön lecsengetnek. Muzett...</p>
                    <p>Elfordul: nem játszik... Csengetnek... Mindenki a lovak startjára figyel.
                        Bábori nem tehet róla, a startra kell figyelni, minden egyéb majd
                        aztán...</p>
                    <p>Jaj de nehéz percek... végre a lovak elviharzanak...</p>
                    <p>- Tramp, Tramp... - tombol a tömeg, és óriási öröm a tömegben, mindenki a
                        Trampot tette meg...</p>
                    <p>Már a riadó is kiabálja, már a számot is felhúzták.</p>
                    <p>- Hol a fenébe szedte fel maga ezt a Muzettet, ezt a lusta dögöt? - bömböl
                        Bábori.</p>
                    <p>- Nahát a Taral bácsi látta munkában, és azt mondta csak a Muzett. Nincs
                        semmi baj, csak későn jött be...</p>
                    <p>- A fene egye meg a maga Muzettjét.</p>
                    <p>- Nem baj, méltósága, következő futamon Kis Alag. Csak az a pech, hogy nincs
                        több pénz... Ha volna hat házam, mind eladnám, Kis Alag biztos...</p>
                    <p>- Menjen a fenébe, még az újság sem tippeli.</p>
                    <p>- Újság kérem, újság csak azt tippel, aki fizet neki. Kis Alag nem szeret
                        fizetni újságoknak, csak nyerőknek.</p>
                    <p>Emma a homlokához nyúl, már ez a mozdulat ismétlődik nála folyton... Elindul
                        lassan... hazamegy... meghalt számára az egész lóversenytér a rengeteg
                        emberrel... ravatal lett a mezőny, és halotti tor a tömeg...</p>
                    <p>Bábori és Vilma érzik, hogy valami nagy baj történt. Végre megkérdi
                        Vilma:</p>
                    <p>- Feri írt?</p>
                    <p>Emma megnézi a levelet. Még egy kis szót talál apró betűvel: Veritas.</p>
                    <p>Ettől meghal.</p>
                    <p>Tehát mégis baj van. Rendőrség... csoda, hogy írni tudott szegény...</p>
                    <p>Nem tiltakozik ellene, hogy autóba ülnek... Pénz van. Átkozott pénz...
                        Nyolcvanöt pengő... de hol van Fess Feri...</p>
                    <p>A kocsi szokatlanul új és fényes volt. Hasonlított a magánautókhoz.</p>
                    <p>- Akar egy ilyen kocsit? - kérdezte Vilmát Bábori.</p>
                    <p>- Maga őrült - kacagott csiklandozva Vilma.</p>
                    <p>Mikor megérkeztek a ház elé az Elemér utcába, Emma amint ki akar szállani, a
                        kapuban azt a titokzatos kéregetőt látja meg.</p>
                    <p>Nagyon megrémül: detektív.</p>
                    <p>Hát már egészen körül vannak fogva?... Ez Fess Ferire vár és talán őrá
                        is.</p>
                    <p>Csaknem visszaesik az ülésbe, de erőt vesz magán. Történjen, aminek történni
                        kell.</p>
                    <p>Mikor leszáll az utcára s a férfi nem közeledik felé, biztos lesz benne, hogy
                        őrá nem figyelnek, csak a férfit várják.</p>
                    <p>Besuhan a kapu alatt, míg Bábori nagy lelki nyugalommal fizeti ki a
                        kocsit.</p>
                    <p>Visszanéz a kapu alól. A házmester mondja:</p>
                    <p>- Az urat keresi valaki.</p>
                    <p>Emma tudja, miről van szó: Báborit éppen úgy keresik, mint Fess Ferit...</p>
                    <p>Vilma kinéz a kapun, s retteneteset sikoltva szalad vissza.</p>
                    <p>Hátrálva jön befelé Bábori, s azt mondja:</p>
                    <p>- Én vagyok kérem, mit akar? Jöjjön be...</p>
                    <p>Ezzel belép utána a kapu alá Kollár.</p>
                    <p>- Ön a Bábori Borcza úr? - mondja erőltetett nyugalommal.</p>
                    <p>- Igen, mi köze hozzá?</p>
                    <p>Kollár ebben a pillanatban felemeli rettenetes tenyerét, és pofon vágja
                        Báborit.</p>
                    <p>Mire az magához térne, még egyszer. A másik oldalról. Bábori áll, és még
                        mindig nem tesz védekező mozdulatot, annyira meg van lepve.</p>
                    <p>- Kollár vagyok... Érti?... Kollár vagyok... Megjöttem Egyiptomból...</p>
                    <p>Egy rövid botféle van a kezében, s azzal elkezdi verni teljes erejéből
                        Báborit.</p>
                    <p>Ez végre megfordul, és felszalad a hölgyek előtt a lépcsőn. Kollár rajta, és
                        üti-veri, üti-veri, ahogy éri.</p>
                    <p>Vilma pedig visít:</p>
                    <p>- Te őrült, te őrült, hagyd abba.</p>
                    <p>Kollár nem hagyja abba, hanem az első emeletig folyton veri Báborit. Az pedig
                        szalad, és semmit sem tesz a saját védelmére. Odafent aztán megáll és
                        szembefordul.</p>
                    <p>- Ki maga? - kiáltja kivörösödve.</p>
                    <p>- Majd megtanulod - s újra hozzáfog verni az embert.</p>
                    <p>Ez aztán összeszedi magát, és rettenetes erővel torkon ragadja Kollárt, és
                        ledobja a lépcsőn, hogy az hanyatt esik vissza, éppen a nők lábai elé.</p>
                    <p>Vilma útjában van, belezuhan a felesége ölébe, ez a szerencséje, különben
                        összetörte volna magát. Így Vilma esett falnak, s ott a fal tövén elnyúlt,
                        mint egy dunna.</p>
                    <p>A házmester, aki az egész jelenetet nyugodtan bámulta, most közbelépett.
                        Békéltető hangon szólt:</p>
                    <p>- Ne tessék már ilyeneket csinálni, Kollár úr, kérem, ez nem csapszék, tessék
                        szíves lenni csendesebben.</p>
                    <p>Bábori, mintha vérszemet kapott volna, jött lefelé a lépcsőn.</p>
                    <p>- Ki ez az őrült? - dörögte - miféle Kollár ez?... Hogy jövök én ahhoz, hogy
                        engem valamiféle Kollár inzultáljon?</p>
                    <p>- Az uram - sikoltotta neki Vilma. - Az uram.</p>
                    <p>Kollár feltápászkodott, és szembeállott Báborival.</p>
                    <p>Most Emma lépett fel:</p>
                    <p>- Kérem... itt félreértés van... Kollár úr... Az istenért... A maga felesége
                        teljesen ártatlan.</p>
                    <p>- Ártatlan?... Kiadja a szobát, mikor én a börtönben ülök, és a szeretője
                        pénzén nekem előfizet a kocsmába?... Ártatlan?</p>
                    <p>- Válogassa meg a szavait - kiáltott rá Emma. - A maga felesége semmit sem
                        tett. Értse meg.</p>
                    <p>- Semmit sem tett?... Csak most is autóból száll ki?... Az én feleségem
                        autózni jár urakkal... Azt a cefre teremtésit, de megölöm... Még ma
                        visszavisznek engem a Markóba, arra esküszöm.</p>
                    <p>- Vilma kérem, jöjjön velem... Az autó még itt van... Sofőr... - kiáltott
                        Bábori.</p>
                    <p>A sofőr kiszállott volt a kocsiból, bejött a kapu alá, és nagy élvezettel
                        nézte a harcot.</p>
                    <p>- Igenis méltóságos úr - mondta, s ment a kocsit felkurblizni.</p>
                    <p>- Méltóságos úr? - ordított Kollár. - Méltóságos albérlő?... Mit fizetett
                        maga ennek, maga méltóságos koszpénz.</p>
                    <p>- Vilma jöjjön velem. Bízza rám magát.</p>
                    <p>Vilma sírt:</p>
                    <p>- Hagyjon nekem békét, ez az én uram. Ez a gazember. Kollár.</p>
                    <p>Bábori eltátotta a száját.</p>
                    <p>- De Vilma, kérem.</p>
                    <p>- Mars... - ordította Kollár - vagy a véreddel festem ki a kiadó szobát
                        odafenn. A teremtésit ezeknek a bitang dögöknek. Ő tudta legjobban, hogy
                        ártatlanul vittek be. De kisült az igazság. Eszembe jutott, hol hagytam el a
                        nyugtákat, már be is szolgáltatták, és azonnal szabadlábra helyeztek... Nem
                        bírtad kivárni ezt a pár napot, neked már szerető után kellett futni? Az
                        isten akárhova tegyen.</p>
                    <p>Úgy káromkodott, mint egy paraszt.</p>
                    <p>- Kedves Kollár, nyugodjon már meg - kiáltott rá szokatlan erősen Emma -,
                        ismételten biztosítom felőle, hogy a felesége a világon semmit sem tett.
                        Hogy képzeli, hogy én vele mennék egy kocsin, és egy társaságban, ha valami
                        gyanúsat vettem volna észre?...</p>
                    <p>Kollár lassan csillapodott.</p>
                    <p>- Az asszonyok olyanok, mint a kígyók, mind egy követ fújnak.</p>
                    <p>Emma, akit a kapuban álló idegen, a rossz arcú ember folyton izgatott, meg
                        akarta tudni, ki hát ez. Energikusan szólott Kollárra:</p>
                    <p>- Küldje el a detektívet.</p>
                    <p>- Ez nem detektív - morogta Kollár. - Ez egy rab. Szabadult rab... Ez az én
                        barátom... Ez nyomozott ki mindent, és ez értesített engem... Mindent tudok,
                        bestia!... Minden lépésedről... És a nagyságos asszony is csak hallgasson...
                        Maga sem az, aki azelőtt volt... Aki a Jobb mint otthon-büfében ölelgetteti
                        magát, annak a tanúsága nekem nem számít.</p>
                    <p>Emma elhalványodott, s megdermedve állott. Bal kezét a homloka elé emelte, és
                        dermedten hallgatott.</p>
                    <p>Bábori azonban elunta a dolgot, kiment az utcára, belevágta magát az autóba,
                        s elhajtottak.</p>
                    <p>A házból sereglettek elő a lakók. A vici és a vici Jani, az ószeres, a
                        Bauerné és ismeretlenek tömege. A lépcsőn rohantak le az emeleti lakók, és
                        feltűnt gallér nélkül az újságíró, aki a szomszédja. És felvillant benne,
                        hogy a büfé-jelenetet is ez írta meg, és most új cikk lesz holnap a lapjában
                        arról, hogy csendélet a Csikágóban...</p>
                    <p>Megindult, s felvánszorgott a lépcsőn, s utána jött Kollár és Vilma.</p>
                    <p>Úgy bukott be a lakásába, mint egy halott.</p>
                </div>
               <div type="chapter">
                    <head>4</head>
                    <p>Őrületek napja. Nyomorult este.</p>
                    <p>Évike még nem volt otthon a Julissal. Szinte örült neki. Kisírhatja
                        magát.</p>
                    <p>Levetkőzött, s a jó síró helyre dobta magát, a díványra, a hálóban és
                        zokogott. Úgy zokogott, mintha hivatali kötelessége volna.</p>
                    <p>Talán aludt is egy keveset.</p>
                    <p>Józanul ébredt és komolyan.</p>
                    <p>Most azonban fordulópont elé ért az élete.</p>
                    <p>Ezt nem lehet letagadni, nem lehet kitörülni: itt valami történt.</p>
                    <p>Egy bizonyos: borzasztó távolságba jutott tőle az egész múltja. A nő a férfi
                        függvénye.</p>
                    <p>Eddig egy halott járuléka volt. Dr. Reőth Andor eltávozott önhatalmúlag, de
                        őróla nem vette le a nevét, a bélyegét és a sorsát. Öt év óta ő egy
                        halottnak a nevét viseli: semmi mást, csak a nevét és a parancsot, hogy
                        ennek a névnek a jelében kell élnie. Kitérés nincs. Az egész életét ez a
                        halott irgalmatlanul megszabta... Úgy kellett mindennek maradnia s lennie,
                        ahogy az elmúlt férj annak idején beállította. Nyugdíjat nem hagyott rá, és
                        mégis ebből a névből élt... Apja, nagyapja szintén csak nevet és
                        kötelességeket hagytak rá... semmi pozitívumot, semmit, a legcsekélyebb
                        jövedelmet sem... Nagyapja négylovas hintóban járt. Egy volt a vármegye urai
                        között, ott Szolnokon, ahol a vármegye urai a legkonzervatívabbak, a friss,
                        pezsgő élet közepén úgy őrzik a várkapitányságukat, mint valami középkori
                        rablólovagok... Megvan a saját törvényük, annak hódolt ő még itt is, ily
                        távol és elhagyatottan. A törvény nem szűnik meg, míg a név ott függ az
                        emberen. Mint a halott lábán a cédula a morgue-ban. Ha a cédula leesik,
                        akkor megszűnik minden, a hullák egymás közt nem tudnak eligazodni.</p>
                    <p>Most egy darabig szüneteltek a gondolatai.</p>
                    <p>Ez a hét nagy változást hozott. Ő nyolc nappal ezelőtt egészen más ember
                        volt, mint ma... Nem tudná megmondani, hogy történt ez az átalakulás, de
                        megtörtént. Ő egy héttel ezelőtt, nyolc nappal ezelőtt, egészen más formájú
                        mondatokban fogalmazta volna meg életének tragédiáját, mint ma. Sötét volt a
                        gondolkozása, mintha özönvíz előtti ember lenne. Ma felszabadultnak,
                        elrontottnak, vagy újra születettnek érezte magát...</p>
                    <p>Szerelem?</p>
                    <p>Bizonyára az... De ez a szerelem nem hasonlított a régi szerelmekhez, amit
                        lány korában érzett. Az a szerelem a férfi után való testi vágyakozás volt
                        és alázatos lemondás az egyéniségről... Most egészen más, amit érez...
                        Embernek érzi magát és függetlennek... Valami olyat érez, hogy megkapta
                        önmagát... Eddig nem volt az övé a teste és a lelke... Most az övé, s azt
                        csinál vele, amit akar... Ha akar, öngyilkos is lehet...</p>
                    <p>De egyelőre nem akar. Nem akar öngyilkos lenni, még valami mást akar: élni
                        akar.</p>
                    <p>Mi az, hogy élet?</p>
                    <p>Meg akar harcolni az állásáért Vidával. Például ezt akarja. Végkielégítést
                        akar kapni, minél hamarabb s aztán új állást... Vidával többet nem
                        dolgozhatik együtt, mert Vida nem bírná el, hogy ő fölényes legyen vele
                        szemben, és különben is el van rontva minden. Egy férfi, egy főnök, mint
                        férfi, nem bocsátja meg a visszautasítást. Ma délután a Vida felfogása
                        szerint neki vele kellett volna lenni a versenyen. Nem kételkedik benne,
                        hogy nem vitt volna magával még egy nőt s talán azért vitt ma kettőt, mert
                        hevesen pótolni akarta őt...</p>
                    <p>Vida... Mit számít neki Vida... Nem is látta, csak a legelső percben, egy
                        pillanatig, a barna ruhájában... De Vida bizonyára annál jobban látta őt,
                        egész biztos, hogy mindent figyelemmel kísért s talán Vida többet tud arról,
                        ki ez a Fess Feri, mint ő... Arról is, hogy hol van s hova lett... Ezek az
                        urak igen figyelik egymást...</p>
                    <p>Vida és Fess Feri... Hát igen ez a két ember jelzi a távolságot, amit ő
                        megtett nyolc nap alatt... Akkor még jó barátságban volt Vidával, aki öt év
                        alatt sohasem gondolt rá, hogy itt van a keze ügyében egy királynői
                        szépségű, hideg nő... ez őt respektálta mint társaságbeli nőt... Vajon ott
                        lesz ma este Urbánszkyné szalonjában?</p>
                    <p>Vida és Fess Feri... A keresztény és a zsidó úr...</p>
                    <p>Igen, most már ki meri mondani magában, amit a tér közepén még nem mert
                        névvel nevezni... Fess Feri zsidó... A titok, amit annyi ideig s oly ügyesen
                        és szívósan takargatott, az nem más, csak az, hogy nem akarta megmondani,
                        hogy zsidó... Bizonyára félt, hogy ő ki fog ábrándulni, pedig Fess Feri
                        éppen úgy meg van sebezve, mint ő...</p>
                    <p>Kínos dolog, de ahogy tisztába jött magával, már ki is küszöbölte a
                        kínosságot a kérdésből... Valószínűleg egy gazdag zsidógyerek, aki
                        félig-meddig kalandból keveredett bele ebbe a helyzetbe, de most már tetszik
                        neki. A levél azt bizonyítja, hogy elérkezettnek látja a pillanatot, hogy
                        mindent közöljön ővele.</p>
                    <p>Visszaemlékezett arra a furcsa és keserves revolverjelenetre... Ha keresztény
                        fiú volna, katonák vére lenne az ereiben, akkor egy kicsit másképpen vette
                        volna elő azt a fegyvert... Ő viszont akkor adta ki magából a magyar vér
                        utolsó betyáros lobbanását. Ő kiöntötte a sört a babérfa tövére... ha az
                        parasztivadék, akkor úgy vág az asztalra, ahogy az ura tette volna... s az
                        urával nem is merte volna ezt megcsinálni, mert lehetetlen volt, az egy
                        pillanatig sem habozott volna, hogy őt megpofozza, s mégis ekkora árat egy
                        nő nem adhat egy dacos mozdulatáért. De ő azért volt evvel szemben oly
                        vakmerő, mert érzett már valamit... Fess Feri úgy vette elő a revolvert a
                        zsebéből... már az is csoda, hogy volt a zsebében, s ezt biztos, hogy miliő
                        miatt... szóval úgy vette elő, mintha logikai következtetés eredménye
                        volna... “ha maga sakkot mond, akkor a királyt meg kell védeni... elébe
                        toljuk a bástyát...” s lassan, finoman, hogy valahogy el ne süljön, letette
                        a revolvert, de akkor is vigyázott, hogy ne legyen őfelé fordítva annak a
                        csöve... ez nem jelenti azt, hogy valaki gyáva... azt jelenti, hogy a
                        revolver nem az ő minden­napi és évezredek óta szakadatlanul minden ősének
                        állandó fegyvere. Zsidó... kereskedő... egy magyar hivatalnok, még a
                        legmagasabb rangú is, nem tudott volna oly gyorsan eligazodni a
                        számlakivonatokon... Fess Feri itt volt itthon... el is felejtette az egész
                        revolverjátékot... nem ököllel akar megharcolni: ésszel... más téren...</p>
                    <p>S hol jött rá, hogy Fess Feri zsidó?... Az öreg zsidó a tikettel... Ott jött
                        rá, hogy ez az öreg, a furcsa rossz magyarságával és a furcsa mozgásával és
                        még furcsább ötletességével s tipikus zsidó szellemességével most először
                        életében nem volt neki kellemetlen, csak azért, mert zsidó...</p>
                    <p>Hol szokta ő meg a zsidó szellemiséget?... Csak Fess Ferin és a szerelmen
                        keresztül...</p>
                    <p>Hát igen: szerelem... Szerelmes bele... S ennek is egy olyan zsidó
                        magyarázatát adta Fess Feri, ami keresztény magyar úrnak soha eszébe sem
                        jutna és igen utálatos is lenne nekik: “a szerelem kizárólag testi dolog...
                        fiziológiai betegség... s mivel nem függ az akarattól, befolyásolja az
                        akaratot”...</p>
                    <p>Mikor legelőször megpillantotta, őrá valami ütésszerű hatással volt. Igaz,
                        azt hitte, nem is képzelte, hogy másképp lehessen, hogy ez egy rendes, állás
                        nélküli ügyvéd, aki a bácskai emlékekről regélt, s ő azonnal
                        behelyettesítette a bácskai, vidéki földbirtokos ivadékok közé... De már
                        akkor rájöhetett volna, hogy zsidó, mikor a színházban olyan hajmeresztő
                        módon másképp látott mindent, mint ő... Neki ott minden irtóztató volt... s
                        ennek minden valami kellemes és magasabb kulturális tünet... Hol van olyan
                        keresztény fiú, aki így tudná látni a kültelki kis színházban a rikító
                        francia, erkölcsi gát nélküli exportdarabot... Még a született francia
                        középosztály is félne, nem egy magyar szalonokban nőtt fiatalember... Ha ő
                        akkor ráeszmél, hogy Fess Feri egyszerűen zsidó, akkor lehet, hogy elszakad
                        minden közöttük, és nem lesz a dologból semmi.</p>
                    <p>De benne valóban szerelem támadt, fiziológiai alapon... Így az kötötte be a
                        szemét... Sőt hát az sem biztos, hogy ha rájön, akkor is képes lett volna
                        elmenekülni... csak még kínosabb lett volna a gyötrődése és a vergődése...
                        Jobb azért, hogy csak most jött rá erre a dologra, mikor már hozzászokott
                        ahhoz a magasabb nívójú, szempontokban és nézetekben sokkal fölényesebb és
                        világosabb stílushoz, amit mindig csodált, mióta együtt van vele. Igazán őrá
                        azt a benyomást tette, hogy magasabb színvonalon gondolkodik, mint amihez ő
                        hozzá van szokva... Vida... Itt van Vida... Ez egy rendes, korrekt, finom
                        úr... míg ő meg nem volt támadva, soha a legcseké­lyebb nézeteltérés sem
                        volt köztük... de hát, ha Vidával beszél az ember, nem kell megütődni azon,
                        amit mond, hogy nini, erre nem is gondoltam... Vida csak olyan dolgot mond,
                        ami ebben a körben mindenki számára kötelező...</p>
                    <p>Egy nagy rejtély van itt: a hentes ezerhatszáz pengője... Ezt nem tudja hova
                        tenni... Ez megint megzavar mindent. Százhatvan pengőt keres egy héten...
                        ezt sem lehet megérteni... “Veritas”... ezt írja a levél alá... tehát
                        elismeri, hogy ő a zsebmetsző, aki visszaküldte a pénzt... tíz százalék
                        levonással... Ez érthetetlen... De hát ilyen dolgot nem lehet megfejteni,
                        csak ha meg­magyarázzák.</p>
                    <p>Százhatvan pengőt keres egy héten, és úgy költ, mint akinek ezer pengő van a
                        zsebében... Ez nem stimmel...</p>
                    <p>Majd kisül.</p>
                    <p>Elővette a levelet, s újra elolvasta. Próbálta kitalálni a betűkből a lelket.
                        Nem foglalkozott soha grafológiával, ez is zsidó tudomány... de most erővel
                        ki akarta olvasni azt, ami nincs beleírva, de ott rezgett az idegeiben, míg
                        írt. “Emma, szerelmem...” Tehát nyíltan bevallja, hogy szerelmes... Nem fél
                        attól, hogy szaván fogják és ebből súlyos következmények lesznek?...</p>
                    <p>Mosolygott. Ő és számonkérés?... Hogy ő erővel elvétesse magát valakivel?...
                        Ahhoz még nem eléggé üzletember... Ő?... ő úr... Milyen furcsa volt, mikor a
                        büfében azt mondta “Imádlak.” Így, tegezve... egész jól állott neki:
                        “imádlak”... Szegényke, milyen kedves volt... Hogy meg kellett neki
                        játszani, jobb meggyőződése ellenére, a duhaj urat...</p>
                    <p>De hol vannak ily soká a gyerekkel. Már alkonyodik. Milyen szemtelen ez a
                        lány, hogy visszaél a helyzettel. Talán a kéményseprővel van
                        randevúja...</p>
                    <p>A kéményseprő árulta el az egész dolgot, anélkül soha meg nem tudta volna az
                        egész zsebmetszési trükköt... hogy visszaküldte a pénzt...</p>
                    <p>Mi ennek a Fess Ferinek ezerhatszáz pengő... Ez egy gazdag ember... biztos,
                        hogy nagy autója van... Lehet, hogy ott lakik valahol szemben a Flórával az
                        Arany János utcában, látta őt, valahol az utcán, s ezt a kalandos dolgot
                        eszelte ki, hogy a közelébe férkőzzön...</p>
                    <p>Mégis ettől elpirult. Egy nőt izgatja, ha arra gondol, hogy olyankor látták,
                        mikor ő nem is gyanította, hogy nézik: vajon nem volt-e félrecsúszva a kalap
                        alatt a haja... Mennyire kell az embernek vigyázni magára, sose tudja, mit
                        kockáztat...</p>
                    <p>De ha ez egy gazdag, akkor mit kínozza őt?... Ez direkt ugratás, hogy most
                        meghagyja abban a hitben, hogy a detektívek vitték el... tetszik neki...
                        ugratja... azt akarja, hogy szenvedjen... Grizeldiszt akar belőle
                        csinálni?</p>
                    <p>És ha gazdag, akkor mi szüksége van erre az egész játékra?... Őt annyira
                        konzervatívnak ismerte meg, hogy nem meri a titkot kiadni, hogy akkor
                        kiábrándul?... Vagy azt hiszi, hogy így ellóghat?...</p>
                    <p>Hirtelen belepirult... Rettenetes volna, ha ez mind csak szélhámosság
                        lenne... ez, hogy azt írja: “Emma, szerelmem...”</p>
                    <p>Érdekes: a hivatali dolgokra nem képes gondolni... az az egész hivatal
                        valahogy elvesztette fontosságát... Mintha máris egy új hivatal volna, s a
                        réginek csak egy szerepe van, az, hogy menekülni belőle... Flachmanné...
                        kedves... Milyen rokonszenves most neki a nagy szemeivel, a kis szeplőkkel
                        borított igen magas, okos homlokával... Különös ezeknél, mindig az ésszel
                        tündöklik túl, ami az ő számára testiségben hiányos...</p>
                    <p>Csengettek. Ki lehet az, hiszen Julisnak kulcsa van.</p>
                    <p>Kiment, boy jött levéllel.</p>
                    <p>Nem adott a boynak semmit. Biztos, hogy bőségesen megfizette, aki küldte. Nem
                        mondta, ki a küldő, de ki lehetne más... Míg a levelet feltépte, olyan
                        izgatott lett, nem is látott... Mégis kellett volna adni a fiúnak valamit,
                        hiszen ma nyolcvanhat pengőt nyert... vagy hogy is...</p>
                    <p>Kedves Emma, bocsásson meg, de sürgős üzleti ügyben elcipeltek, s nem
                        tehettem ellene semmit... Remélem, nem érti félre a dolgot... Magának tíz
                        órára Urbánszkynénál kell lenni. Ha megengedi, fél tízkor érte jövök.
                        Kézcsók Ff.</p>
                    <p>Győzelmesen mosolygott. Fenét van itt detektív a dologban. Üzleti ügyek.
                        Hiszen ezeknél az üzlet mindennél fontosabb... A szerelem is csak azután
                        jön.</p>
                </div>
               <div type="chapter">
                    <head>5</head>
                    <p>A gyermek már aludt, nagyon kifáradt a Városligetben, hamar le lehetett
                        fektetni. Julis természetesen a kéményseprővel szórakozott egész délután, s
                        nagyon víg volt. Furcsa volt, hogy a lakást meglepte a szerelem. Lehet, hogy
                        csakugyan járványos betegség ez, mint az influenza.</p>
                    <p>Emma kilenc után már kész volt, felöltözött a fehér ruhájába, és érezte, hogy
                        ez nagyszerűen áll királynői szépségéhez. Hideg volt tőle telhetőleg, mint
                        egy szép fehér jégcsap.</p>
                    <p>Fél tíz előtt már tíz perccel csengettek. Ezek az előszobai csengőjelek
                        végigkísérik az egész utat, s Emma sohasem fogja elfelejteni, hogy a
                        szerelem csengőjelzésekkel dolgozik.</p>
                    <p>Fess Feri érkezett könnyű fekete köpenyben és frakkban.</p>
                    <p>- Isten hozta, foglaljon helyet - mondta Emma mosolyogva.</p>
                    <p>- Milyen kedves ez a maga lakása. A Flórának jól menne, ha minden lakásban
                        ennyi virág volna.</p>
                    <p>- No, nem mindig volt ennyi virág a lakásban - nevet Emma.</p>
                    <p>Fess Feri is nevet.</p>
                    <p>- Erre kell törekedni, hogy mindig ennyi legyen... A Flórának saját legjobban
                        felfogott érdeke azt kívánja, hogy nagy propagandát kell indítani a
                        virágkultusz érdekében.</p>
                    <p>- Nincs rá a közönségnek pénze.</p>
                    <p>- Ez egy elcsépelt igazság... és mégis legyen szabad azt tanácsolnom, hogy a
                        Flóra, ha már megvan, és nem lehet tőle menekülni... használja fel minden
                        összeköttetését és lehetőségét, és tanítsa meg a magyar embert a virág
                        szeretetére.</p>
                    <p>- A magyar ember szereti a virágot.</p>
                    <p>- No... Ez egy kicsit optimista vélemény... Ha az ember pesszimista akarna
                        lenni, ugyanolyan könnyen megfogalmazhatná úgy is, hogy “a magyar ember nem
                        szereti a virágot”.</p>
                    <p>Emma ránézett. Már beszélhetsz, gondolta magában, belőled az üzletember
                        szól.</p>
                    <p>- Nézze, én sokat utaztam külföldön. Hol vagyunk mi a nyugati államok
                        virágkultuszától. Budapest nagyon szép város... Nagyon szép... A természet
                        olyan széppé tette, hogy az emberek ennyi idő alatt sem tudták elrontani...
                        De ennél virágtalanabb város nincs s ne is legyen. Nálunk a virág luxus... A
                        gavallér magyarok kivételes esetekben hajlandók virágot venni s küldeni...
                        Eljegyzés, lakoma, névnap, húsvét... de hogy itt a virág mindennapi s minden
                        percben való szükséges dolog, szükségleti cikk lenne, arról szó sincs... A
                        “virágtalan Budapest”... ez lehet a mi városunk neve... Nem is értem, hogy a
                        Flóra már öt éve áll fenn, éspedig kormányszubvencióval, s egy mozdulatot
                        nem tettek ez irányban... Ma már a fővárosnak is gyönyörű
                        propaganda-kiadványai vannak, és még mindig nem jutott eszébe senkinek, hogy
                        ki kell lépni a nyilvánosság elé, és írásban, szóban, a lapokban,
                        kiállítások rendezésével és pártkörök és kaszinók bevonásával és az üzletek
                        s kirakatok felhasználásával felébreszteni a nagyközönség figyelmét a
                        virágra... Csak ha azt be lehetne vezetni, hogy Budapesten ne legyen szabad
                        egyetlen kirakatnak sem kitárva lenni, hogy virág ne legyen benne, már
                        nagyszerű eredményt érhetnénk el... Virágos kirakat, nem szép... A nyilvános
                        helyeken, mindenütt virágot... Ma szokás, hogy az éttermekben virágot
                        tesznek az asztalra, de csak néhány helyen élővirág. A legtöbb helyen
                        művirágot tartanak... Nem akarok ártani a művirágiparnak, de azt mondanám,
                        hogy legalább egyik legyen: vagy élővirág, vagy művirág... de legyen... A
                        stílus, a közönség érdeklődése úgyis a nemesebb felé fogja terelni a
                        figyelmet, s a virág előbb-utóbb győzni fog... Mi?... Nem beszélt erről Vida
                        magának?</p>
                    <p>Emma most megszánta Vidát... Megsajnálta, hogy ez a szegény vidéki
                        földbirtokos ivadék effélére soha életében nem gondolt...</p>
                    <p>Fess Feri nem várta be, míg ő valami védelmet talál a fajtájabeli számára,
                        lelkesen és kedvesen folytatta:</p>
                    <p>- A kormánytól most hatszázezer pengő szubvenciót kérnek, és nem tudják
                        megindokolni. Indokolásuk az, hogy adósságuk van, és hogy valami jégautókat
                        akarnak beszerezni. Útiköltség és isten tudja, mi kell ehhez... Hatszázezer
                        pengőt ma nem lehet kapni a Nemzeti Színház fenntartására... És ezek oly
                        naivak, hogy azt hiszik, Tyler előtt el lehetne titkolni, ha ezt a pénzt
                        beállítják nekik... Nem is értem őket... Ha az ember valamit akar, akkor
                        csinálja igazán nagyszabású módon... Ma már a kenyérnek is propaganda kell,
                        mennyire inkább a virágnak... De én nem félek tőle, ha egy programmal jön a
                        Flóra, nagy eredményeket érhet el... Olcsó virág. Olcsó virágot a népnek...
                        Ha a magyar ember lenézi is a virágot, a gyermek szereti... a nők
                        szeretik... a finom lelkek szeretik... De ne kelljen egy szál virágért őrült
                        pénzt kiadni... Be kell vezetni, hogy két fillérért már akármikor s akárhol
                        száz és száz helyen friss virágot lehet kapni... Be kell vinni a virágot a
                        lakásokba, bele kell tenni a kézbe... el kell borítani virággal az életet.
                        Ha már oly nehéz, legalább ennyi öröm legyen benne... Egy állandó
                        virágkiállítássá kell változtatni a körutakat...</p>
                    <p>Emma bámulva és meghatottan hallgatta.</p>
                    <p>- Ez szép - mondta. - Igazán úgy beszél róla, mintha a saját tulajdona
                        volna.</p>
                    <p>- Mi?</p>
                    <p>- A Flóra.</p>
                    <p>- Hiszen az.</p>
                    <p>- Ne mondja?</p>
                    <p>Fess Feri nevetve nézett rá.</p>
                    <p>- Igen... Azért kellett magát egy délutánra magára hagynom... mert megvettem
                        a Flórát... a maga kedvéért...</p>
                    <p>Emma elhalványodott, aztán olyan piros lett, mint egy virág.</p>
                    <p>- Nem értem.</p>
                    <p>- Megmagyarázzam?... Emma... én beleszerettem magába... és megvettem a
                        Flórát... Jobban nem tudom megmagyarázni.</p>
                    <p>- Hát kicsoda maga?</p>
                    <p>- Nem mindegy?... Szeretem magát...</p>
                    <p>- No de nézze... én is ember vagyok... maga egy nagyon kegyetlen és nagyon
                        kíméletlen játékot játszott velem - s könnyek fakadtak a szemében. - Az nem
                        elég, hogy valaki gazdag ember...</p>
                    <p>Nem tudott tovább beszélni, a szavait elfojtotta a zokogás. Nem mert szólani,
                        mert olyat akart mondani, ami sértő volna... és nem akart sérteni... mert az
                        volt a száján, hogy: úriember ilyet nem tesz...</p>
                    <p>Fess Feri felugrott, hozzálépett és megölelte.</p>
                    <p>- Emma, drága... no, mi ez?...</p>
                    <p>- Mit ugrat engemet... Mi volt ez a komédia evvel a hentessel, akit
                        kifosztott és...</p>
                    <p>- Dehogy fosztottam ki - kiáltott Fess Feri -, hogy képzel olyat... Csak nem
                        gondolja, hogy zsebmetsző vagyok?...</p>
                    <p>Hangosan, idegesen kacagott, de ő is annyira izgatott volt, hogy a sírás
                        környékezte, annyira fájt, hogy a félreértést eddig vitte...</p>
                    <p>- Szegénykém...</p>
                    <p>- Hagyjon kérem. Micsoda ezerhatszáz pengő volt hát, amit visszaküldött,
                        maga... maga Veritas...</p>
                    <p>- Veritas... - kiáltott Fess Feri és könnyesen kacagott... - Ez egy vicc...
                        én ehhez csak éppen a pénzt adtam... ez ennek a bolond lovagnak a
                        romantikája...</p>
                    <p>- Miféle lovag?</p>
                    <p>- Ez a... lovag Schnell vicce... szociális programjának megfelelően.</p>
                    <p>- Ki az a lovag Schnell?</p>
                    <p>- Őméltósága Bábori Borcza Dezső... röviden lovag Schnell Dezső.</p>
                    <p>- Maguk őrültek.</p>
                    <p>Fess Feri nevetett. Sírt és nevetett. Annyira nevetett, mint néhányszor az
                        elmúlt órákban. Emma csak most értette meg a nagy nevetési rohamokat.</p>
                    <p>- Szóval maga nem Dillinger?</p>
                    <p>- Hhh... nem.</p>
                    <p>- Hanem?</p>
                    <p>- Fess Feri...</p>
                    <p>Ott térdelt előtte, és nevetett és csókolgatta a kezét, a ruháját...</p>
                    <p>- Nem vagyok elég fess?</p>
                    <p>- Hol vette ezt a buta nevet?</p>
                    <p>- A fene tudja, egy vezércikkben olvastam azon a napon, mikor magát
                        megláttam.</p>
                    <p>Emma a hajába dugta az ujjait...</p>
                    <p>A fiatalember odabújt a vállára és a fülébe súgta:</p>
                    <p>- Tudja, a saját nevemmel nem mertem bemutatkozni, mert ismerem ennek a
                        típusnak az előítéleteit...</p>
                    <p>Emma a két kezébe fogta a fiú arcát, eltartotta magától, s jól megnézte.</p>
                    <p>- Maga csirkefogó.</p>
                    <p>S most ő csókolta meg a homlokát.</p>
                    <p>Aztán nagyot sóhajtott.</p>
                    <p>De most már menni kell, ha tízre oda akarok érni.</p>
                    <p>- Hova?</p>
                    <p>- A bárónőhöz.</p>
                    <p>- Onnan jövök és kimentettem magát... Nála kötöttük meg a szerződést...</p>
                    <p>- A bárónőnél...</p>
                    <p>- Igen... és províziónak meghívtam őt... nászasszonynak, vagy hogy mondják...
                        az esküvőnkre...</p>
                    <p>- Maga buta... nászasszony az más... S most mit akar?</p>
                    <p>- Mit akarjak?... Kimegyünk a Szigetre... jó?</p>
                    <p>- Á persze... Szigetre... egy ilyen percben... Itthon fogunk maradni... és
                        válaszolni fog minden kérdésemre.</p>
                    <p>- Jó.</p>
                    <p>- Hogy híjnak?</p>
                    <p>- Ezt csak majd a nemzetiszín szalagos úrnak... Most kérem a többi
                        kérdést.</p>
                    <p>Ezzel hosszú karjaival át- meg átfonta a nőt, és hozzáfogott ész nélkül
                        csókolózni.</p>
                </div>
            </div>
        </body>
    </text>
</TEI>