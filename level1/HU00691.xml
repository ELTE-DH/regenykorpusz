<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU00691" xml:lang="hu">
    <teiHeader>
        <fileDesc>
            <titleStmt>
                <title>Fekete gyémántok</title>
                <author ref="viaf:59084200">Jókai Mór (1825-1904)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">125130</measure>
                <measure unit="pages">287</measure>
                <measure unit="vols">2</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Fekete gyémántok</title>
                    <date>2003-04-28</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/00600/00691"/>
                    <respStmt>
                        <resp>Original Electronic Edition</resp>    
                        <name>Szarka Gyula</name>
                        <name>Szabolcsi József</name>
                        <name>Drótos László</name>
                        <name>Grosch Péter</name>
                    </respStmt>
                    <bibl type="printSource">
                        <title>Fekete Gyémántok</title>
                        <author>Jókai Mór</author>
                        <pubPlace>Szekszárd</pubPlace>
                        <publisher>Babits</publisher>
                        <date>1993</date>
                        <idno>ISBN 963 7806 80 6</idno>
                        <ref target="https://mek.oszk.hu/00600/00691"/>
                    </bibl>
                </bibl>
                <bibl type="firstEdition">
                    <title>Fekete gyémántok</title>
                    <author>Jókai Mór</author>
                    <date>1870</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="long"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T2"/>
            </textDesc>
        </profileDesc>
        <revisionDesc>
            <change when="2021-07-01"/>
        </revisionDesc>
    </teiHeader>
    <text>
        <body>
            <div type="group">
                <head>Első rész</head>
                <div type="group">
                    <head>Mielőtt ember lett volna a földön</head>
                    <p>A Pentateuchnak igaza van a teremtés hatnapos voltára nézve. Csakhogy a
                        napokat isteni fövényórával mérte, amiben minden lecsorgó fövényszem: egy
                        év. Az egész nap azután százezer év.</p>
                    <p>A kezdet maga is oly emberi számoknak helyt nem álló végtelenség, mint az
                        örökkévalóság maga. A “mikor” kérdése ott is oly kevélységmegalázó rejtély,
                        melyre a tudósnak azt kell felelni: “nem tudok semmit!...”</p>
                    <p>Annyit már megtudtunk, hogy a lételünket megelőzött “tegnap” legalább
                        százezer évnyi távolban van tőlünk. Csak a tegnap! Hát a hét első napja?</p>
                    <p>Hanem a tegnapot már ismerjük.</p>
                    <p>Van egy nagy könyvünk: a föld kérge. Annak valóságos lapjai vannak, mint a
                        könyvnek a levelei, egyik a másikra fektetve; minden lap tízezer, százezer
                        (ki tudja, mennyi?) évet képvisel. A vakmerő emberi tudásszomj
                        keresztülfúrta e lapokat ásóval, kalapáccsal, vésővel, fúróval. Minden lap
                        tele van írva betűkkel, tudósításokkal, miket egyik százezred év a másiknak
                        hagyott hátra: örök halott és örök beszélő tanújelekkel. Az emberi szellem
                        megtanult azokból olvasni.</p>
                    <p>Megszámlálta a föld leveleinek a lapjait; kihallgatta a titkos betűk
                        beszédét; tanult titkokat a sziklából, a hegyalkotó ázalagok parányaiból;
                        lenézett a górcsővel a földkebel alig látható állatmaradványaiba, mint ahogy
                        behatolt távcsövével az égboltozat végtelenjébe, s rájött a tudatra, hogy
                        lefelé úgy, mint felfelé, nincsen “vég”.</p>
                    <p>A legelső lapja e könyvnek, melyet ember felforgatott, a gránit- és
                        porfírréteg. Azon alul már nem hatolhatott. Hogy ezen alul mi van, arról
                        csak a vulkánok beszélnek. Tűz... De milyen tűz? A réteg, mit a vulkán
                        teremt, az már csak második lapja a könyvnek. A vulkáni tűz csak a bazaltot
                        szülte; a gránitalapot “plutói alkotásnak” nevezik. Plutó neve a mítosz
                        magas értelmében: a föld alatti Isten.</p>
                    <p>És a tűzön túl van a gőz. A mindent egyesítő gőz, melyben együtt él a vas, a
                        gránit, a gyémánt, az arany. Valóban él. - Mitől él?</p>
                    <p>Egyik lapot alkotta a tűz, másikat a tenger, az özönvíz, harmadikat vegytani
                        működések, de az az erő, mely a gránitot, mint rezgő kocsonyát tolta elő a
                        földkéreg hasadékaiból, az azt mondja: “Az én nevemet ne kérdd! Én vagyok az
                        Isten!”</p>
                    <p>A gránit az tiszta lap; az nem mond semmit. “Végtelenség!” - az a felelete.
                        Nála be van csukva a könyv.</p>
                    <p>A vulkáni alkotás már beszél, hogy a Föld élt, de rajta még nem élt semmi.
                        Csak ő maga élt, lételét senkivel meg nem osztó viharos életet. Nagy harcai
                        voltak! A tűzzel és léggel, saját körforgásával s a hold vonzerejével.</p>
                    <p>A földülepedések egyes lapjai aztán kezdenek homályos régeket beszélni elmúlt
                        évezredekről.</p>
                    <p>Az eltemetett idők állat- és növényvilága ott fekszik kővé vált
                        maradványaiban ez örök lapokon; s a vizsgáló szemei előtt hosszú sorban
                        megelevenül mindegyik.</p>
                    <p>A legelső rétegben még nincsen más növény, csak tengerhínár és páfrányok,
                        zsurlók, korpafüvek, mikkel semmi állat nem él, lopva nőszők, s az
                        állatvilágnak csak a legalsó nemei: csigák, kagylók végtelen
                        változatosságban. Még akkor ezeké volt a világ.</p>
                    <p>A felsőbb, a sziluri rétegben már megjelennek a halak, csodaalakú vízlakók,
                        miknek másfélezernyi fajából most már sem tengerek, sem folyamok egyetlen
                        hasonlót sem mutatnak fel. A még felsőbb, a devoni rétegben már elkezdődik a
                        szauruszok országa. Egy állatfaj, mely hajdan királya lehetett a Földnek,
                        hétöles szörnyek, rettentő csontokkal. Ezekkel együtt sincs még egyéb növény
                        eltemetve, mint páfrány és likopódium. Egymás húsával élt minden állat.</p>
                    <p>A legelső fűevő, az óriási iguanodon a jura alkotásban jelenik meg a
                        krétarétegben; a kréta­réteg maga is merő apró csigahéj.</p>
                    <p>A felülkerült földkérgek aztán teli vannak az óriási emlősök maradványaival,
                        s azokkal együvé temetve egy elmúlt világnak egész összes növényzete,
                        fajonként összegyűjtve, lenyomtatva egy irtóztató füvészkönyv lapjára.</p>
                    <p>E fölött élünk mi: a “ma” urai. Ami fölött járunk, az a “tegnap”.</p>
                    <p>Milyen lehetett az a tegnapi világ?</p>
                    <p>* * *</p>
                    <p>Kétszerte magasabb volt a légkör, mint most, s annálfogva az ég nem azúrkék,
                        hanem a porcelán színeiben játszó: este, reggel tűzvörös. Nap és hold,
                        feljöttekor, lementekor, kétszerte nagyobbnak látszó, mint most.</p>
                    <p>A föld rétegei még át vannak fűlve; a tenger még tízszer annyi, mint a föld;
                        annálfogva örök nyár van a két pólus között, a víz melegétől s a lég
                        magasságától egyenlősített nyár.</p>
                    <p>Csak a két földsarkot fedi jég és hó, hol a nap harántos sugára a föld
                        melegét nem szítja többé. Ott egyszerre átmegy a világ a télbe. Mint ahogy
                        Mars vörös fényű csillagzatán látszik a póluson az a fehér folt, mely a
                        perihéliumban fogy, az aféliumban ismét megnő.</p>
                    <p>A szárazföldet még csak szétszórt szigetek képezik; a legtöbb szigetnek
                        vulkánja van; némelyiknek több is. Azok körületét kopár lávaomladék fedi;
                        egy-egy a hórégiókba emel­kedik, jégcsúcs lángkoronával; lábaiknál pedig ott
                        terül el az őstermékeny föld azon melegen és nedvesen, ahogy a forró tenger
                        méhéből a napvilágra feljött.</p>
                    <p>Ki tudja hányadik alakulása már ez? Még mindig nem utolsó.</p>
                    <p>A páfrányok, a zsurlók, miket most mint törpe harasztokat ismerünk, akkor
                        óriási szálfák, minőknek a mostani fenyőfákat ismerjük; a fenyők pedig
                        toronymagasságú kolosszok, s ahol fenyő él, ott díszlik a pálma, keverve
                        egymással. A növényrendszer még zavarban van önmagával; vannak nádak, mik
                        hasonlítanak a pálmához; rejtélyes növények, mik közvetítőt képeznek a pálma
                        és a fenyő, s a fenyő és zsurló között. Az előrement korszak növényóriásai
                        közül még hiányoztak - a virágok, a rétek tarka színű ékessége; az illat, a
                        méztermő virágsereg még nem volt sehol. Azt még nem álmodta meg a vajúdó
                        Föld.</p>
                    <p>S minthogy virág nem volt, tehát méhe sem volt, sem pillangó, sem az ezernyi
                        döngő bogár, mely a virágokat körülrajongja most.</p>
                    <p>És így madár sem volt, a lég még üresen állt. Az énekes madár mind rovarral
                        él. Ha a rovar született volna elébb, mint az énekes madár, örökké le volna
                        tarolva minden erdő, s ha a madár jött volna a rovar előtt, első nap éhen
                        veszett volna.</p>
                    <p>Daltalan, énekhangtalan volt a világ, csak óriásai voltak és szörnyei, s
                        azoknak hangja mennydörgés.</p>
                    <p>A mi “tegnap”-unkban már az megváltozott. Van már virága fűnek, tollas
                        dalnoka, pillangója a légnek, a mezőnek, az erdőnek.</p>
                    <p>Az ifjabb teremtés korszakának nevezik azt - “pliocén”.</p>
                    <p>Szép álom volt ez a teremtő istenségtől!</p>
                    <p>A szárazföld minden része örökzöld és örökké termő.</p>
                    <p>A fű, mely a rónát borítja, magasságra, növésre a máléval egyenlő, csakhogy
                        örök. A tavak vize, a mocsárok felszíne nem henyél, az is be van vonva
                        virágszőnyegekkel. Az ifjabb tavak felszínét még csak a tórongy zöldje fedi,
                        tarkítva a vízirózsák, víziherék virágaival, későbbi korában sűrűn betakarja
                        annak széleit a lótusz és nymphaea, kalap nagyságú rózsaszín, fehér és sárga
                        tulipánjait himbálva a rőt eres pergamenlevelek szőnyegén, míg a tó közepét
                        mint egy lángoló mozaik lepi be a sárga-vörös utricularia virága. Azután
                        mind jobban úrrá lesz a növényzet a víz tükre felett. A víziciprus már egész
                        bozótot képez rajta, bogyós növények, futóindák tele szövik-fonják; végre
                        áthatol rajta a pandánus és a majomfüge, a növényvilág architektora, mely
                        gyökeret hajt minden ágból, ahány gallya, annyi törzse, míg beépíti,
                        áthidalja sugárkarcsú oszlopaival s betakarja egyetlen, külön
                        választhatatlan lomb-padmalyával a vizek országát, s elhódítja azt a mindig
                        terjedő föld birodalmának.</p>
                    <p>Az emelkedett lapályt aztán örökzöld lomb fedi. A növényvilág bábeli napja
                        még nem érkezett el: nincsenek zónákra megosztva pálma, cser és fenyő;
                        együtt tenyészik mind, Szibériától kezdve Atlaszig. Ugyanazon a palakövön
                        egymás mellé hullva látszik megkövesült lenyomata az ambrafa maghüvelyének,
                        a fűzfa barkájának, s a kámforfa tobozának. Amaz a késő ősz, a középső a
                        kora tavasz, az utolsó a derék nyár terménye. Tehát folyvást és együtt tart
                        ősz, tavasz és nyár. Folyvást új virág, új gyümölcs, örök lomb a fákon.
                        Egyik virágot hullat, a másik gyümölcsöt, levelet soha; s ahol végezte,
                        ismét újra kezdi.</p>
                    <p>S minő csoda alakú növények!</p>
                    <p>A páfrányfa ölnyi vastagságú sudár, pikkelyes hagyma, és koronával, mint a
                        pálma. A calamit egyetlen magas üres szár, levél nélkül, tetején gerezdes
                        magbuzogánnyal. A sphenophillum egy csupa gyűrűkből összerakott szálfa, s
                        minden gyűrűn levélkoszorú. A lepidodendron, mintha embervastagságú
                        macskafarkakból volna összeállítva, egy csodabokor. A phaseolites az
                        ismeretes paszuly, csakhogy fa és erdőt alkot. Az equisetum fenyőalak,
                        melynek hegye fészekidomú gyümölcsben borul össze. A banksia hosszú ágai
                        virágbokrétákat nyújtanak, mikben ehető gyümölcscsoport lakik; képzeljünk
                        egy szem epret, melynek minden bogyócskája egy alma. És ezek közt a mostani
                        kor minden csodás délszaki növénye: a kenyérfa, a fűszerfahéj, a pizang és
                        ambrafa, illatot gerjesztő, virágot hintő, gyümölcskínáló, mézhullató,
                        borostyánkő-izzadó fák, mik csoporttal nőnek ki a földből, mint a pázsit,
                        mint a nádbozót, összenőve, gubancolva virágzó folyondárokkal, fenn tarkítva
                        elütő levélszínű, gyöngytermő élősdiekkel, alant tündérhajat képező mohokkal
                        s lenn alattuk a napvilágtalan sötétben a foltos áronvirág s a sárga
                        korallgomba. Nincs egy foltja a földnek, mely sűrűn benőve nem volna minden
                        pompájával a természetnek; s mily szörnyű pompájával!</p>
                    <p>Képzelet, költői fantázia nem elég azt kifejezni, a számot kell segítségül
                        hívni. A tudomány kétszerkettője vet fényt a tájra. Egy mostani őserdő
                        minden szene azon erdőéhez képest, mely alatta fekszik, úgy áll, mint hét
                        vonal a huszonegy lábhoz; tehát sokszorozd a mai rengeteget
                        négyszázharminckettővel, s előtted áll a tegnapi.</p>
                    <p>Valóban szükség volt óriási lakókra e földön, hisz nem járhatott volna azon
                        más, mint az egér, mely a bozóton átsikamlik, s a majom, mely az ágak
                        tetején tovaszökell: ha nem lett volna annak a világnak mamutja.</p>
                    <p>A tegnap lakóit vastagbőrűeknek hívja a természetbúvár (pachydermis). A
                        mostani korba is származott át néhány faj az aprajából: az elefánt, a
                        szarvorrú, a víziló, a tapír, a bivaly, s az abessin meztelen kutya. Mind
                        feketék; kevés serteszőrrel, vastag bőrpáncéllal. Az óriások maguk alattunk
                        vannak már az agyagrétegben. A sivatherium, két öles négy szarvával, melyből
                        kettő előre, kettő hátra hajlik, a megatherium a fejénél nehezebb
                        lábfejekkel, a dinotherium elefánt alakja mellett lefelé forduló két
                        agyarával, a mastodon, a négy agyarú elefánt, a felső két agyara szarv
                        inkább, a koponyájából egyenesen kinőve öles fegyverül.</p>
                    <p>Hanem mindezek között a király, az uralkodó család, a mamut!</p>
                    <p>Az ő négyszáz mázsás alakja töri az utat a rengetegeken keresztül a szibériai
                        partoktól, hová sót nyalni járnak, az ibériai édes vizekig. A mamut a
                        tegnapi teremtés útcsinálója.</p>
                    <p>Azután neki van organizált állama, ő tart rendes hadsereget; húsz, harminc,
                        negyven tagból álló család elfoglal egy határozott tért, az az ő országa,
                        ott ő tart rendet. A vezér kiáltására összetartanak, veszély idején egymást
                        megvédik, utazni társaságban mennek, előőrseiket kiállítják, harcolnak
                        csataterv szerint, és ébren vannak mindig. A mamut nem fekszik soha.</p>
                    <p>Mert már azon kornak megvannak a rendbontói, az állatvilági rablók,
                        vérengzők: a barlangi hiéna, az óriási kutya, a barlangi medve, ez a
                        legfalánkabb gonosztevő; s a minden dúvadak legszörnyetegebbike: a
                        machaerodus, a királytigrisnél kétszerte nagyobb; s azok ellen védni kell az
                        élhetetlen alattvalókat, a nyomorult hylobatest, ki kétöles termete, s
                        iszonyú karmai mellett csak jajgatni tud; a lomha mylodont, s akinek utódai
                        képezendik a később kor állatnemességét, a hippotheriumot, a lovak
                        ősapját.</p>
                    <p>És azután rebellisei is vannak e világnak! Az elmúlt évezredekből átmaradt
                        szörnyek. Elmúlt fajok késő maradványai, mik még mindig azt hiszik, hogy egy
                        új földfelfordulás restaurálja nemzetségeiket: a szauruszok mindenféle faja,
                        kiknek foguk van még elég, csakhogy a pachy­dermist nem tudják vele
                        keresztülharapni, azért csak a vizekben bujdokolnak; a ptero­dactylus,
                        melynek nyaka kígyó, feje krokodil, szárnya denevér, lába négy és ujjain
                        úszóhártyák vannak: valamikor vízben, légben, szárazon úr; most sehol sem:
                        azért csak éjjel röpködi át a léget.</p>
                    <p>És végre vannak ügyetlen kártevői a tegnapi világnak, minő a paleotherium;
                        mely otromba fickó az orrán nőtt két óriási szarvat arra használja, hogy a
                        gyümölcstermő pálmát gyökeréből kifeszegeti vele, nem lévén egyéb eszköze,
                        amely őt a pálma gyümölcséhez segítse.</p>
                    <p>Ezek között van hivatva a mamut-család rendet tartani.</p>
                    <p>* * *</p>
                    <p>S hol volt ez a csodaszép táj? Itt, ahol állunk. Talán a Zsil völgyében?
                        Talán az oravicai mederben? Talán a pécsi hegycsoportban? Talán a nógrádi
                        bércmedencében? Százötven lábnyira a most zöldülő pázsit alatt!</p>
                    <p>* * *</p>
                    <p>A hylobates jajkiáltása hangzik az ősbozótban. A hylobates az ősidők
                        lajhárja.</p>
                    <p>Éppen az a lomha, erős körmű, gyenge fogú állat, ami most, csakhogy kétöles
                        példányokban. Ártatlan teremtés, csupán falevéllel él. Nagy dolog neki egy
                        fára felmászni! napos utazás; de még nagyobb dolog onnan lejönni. Fel csak
                        felmegy, mert éhezik: de jóllakva lejönni nagy feladat. Azért csak ott
                        marad, míg újra nagyon meg nem éhezik, míg egészen el nem soványodik, s
                        felakasztja magát első lába erős karmainál fogva a lelegelt fára, s ott
                        himbálózik és kiabál, mintha könyörögne, hogy jöjjön oda valami könyörületes
                        szív, és vegye le.</p>
                    <p>De kiabálni is rest, csak hajnalban és naplemente után kezdi rá. Mai nap az
                        indusok az erdők órájának csúfolják; ő jajgatja meg a hajnalt és az
                        alkonyt.</p>
                    <p>A nap a kopár bazaltsziklák mögött megy le, miket még nem öltöztetett fel a
                        teremtés, s az eget tűzvörös szín borítja el egész a keleti láthatárig: ott
                        acélszínű párázatok közül megnagyítva, mint egy refraktorban, emelkedik ki
                        rézvörös arccal a hold. Talán még akkor annak is izzottak a vulkánjai? Talán
                        a “Ptolomeus”, a “Hipparch” vagy a “Plato”, melyet még ezelőtt kétszáz évvel
                        is láttak a csillagászok izzani?</p>
                    <p>A lajhár “ái” kiáltásaira csakugyan megérkezik a szánakozó teremtés, ki
                        segíteni akar rajta.</p>
                    <p>A víziciprusok bozótjából, hol az egész napot töltötte, előcsörtet a
                        paleotherium, az ős szarv­orrú. Vastag, kérges bőre, mint egy tág páncél,
                        lötyög idomtalan hosszú termetén, teleragadva mocsári csigákkal, mik az ő
                        parazitjai. A szörnyeteg három öl hosszú, s az orrán két rendbeli három láb
                        magas tülköt visel; az neki fegyver, ásó és kapa. Mert a paleotherium fűvel
                        és fűgyökérrel él. Nem veti meg a “trapat” sem, a vízidiót, a sulymot, de
                        különösen bolondul a jóféle szárazföldi csemegéért, aminőt a diópálmák
                        nyújtanak. - Csakhogy azokra ő nem tud felmászni. Aztán olyan kajmóval sem
                        bír, mint a dinotherium, hogy lehúzhassa a pálma koronáját magához; ereje
                        volna hozzá; az orrán sincsen keze, mint a mamutnak, hogy öt ölnyi
                        magasságból holmit leszedegethessen vele. De legfőbb baja az, hogy közellát;
                        rosszak a szemei, nappal nem tűrheti a fényt, éjjel meg nem látja meg a
                        diót.</p>
                    <p>Hanem viszont éles elméje van. Azt tudja, hogy a lajhár csak gyümölcstermő fa
                        levelét eszi. Honnan tudja? Az titok. Arra éppen úgy nem tudok felelni, mint
                        arra, hogy a gyűrűhernyó lepkéje honnan tudja meg, hogy neki a “moszkvai
                        nalivia” almafa ágaira nem szabad rakni a petéit, mert az csak május végén
                        hajt ki, s hernyói éhen vesznek rajta.</p>
                    <p>Azt azonban tapasztalásból tudhatja a szarvorrú, hogy a pálma dióját nem eszi
                        meg a lajhár: az annak fáradságba kerülne.</p>
                    <p>Annálfogva, mikor meghallja a lajhárt kiabálni a fán, tudja, hogy most
                        “emberére” akadt, s odasiet, hogy segítsen rajta is, magán is.</p>
                    <p>A lajhár egy szép adansonia koronájára akasztva magát csontkarmaival,
                        himbálózik a légben; a szarvorrú odamegy a pálmához, s legelőször is
                        odadörgöli hozzá az oldalát. A sok csigát jólesik magáról ledörzsölni, ami
                        beleragadt az iszapban, mint a sertésbe a bojtorján. A pálma és a rajta levő
                        lajhár e dörgölőzés következtében sebes himbálásba jönnek. A lajhárnak
                        tetszhetik nagyon az az önkénytelen gyorsaság, ami nem került neki semmi
                        fáradságába.</p>
                    <p>Akkor aztán a szarvorrú elkezdi a pálma szétfutó gyökereit egyenkint
                        feltépegetni a földből hegyes tülkeivel, abból a célból, hogy majd azután az
                        egészet ledönti a földre.</p>
                    <p>Ez igen hibás nemzetgazdászat, mely méltó megrovást érdemel.</p>
                    <p>Ez a munka időbe kerül. Az idő éjjelre válik, s a holdvilágnál megjelennek az
                        éj lakói.</p>
                    <p>Kijön odújából a rhamphorhynchus, mely sokáig azt hihette magáról, hogy ő is
                        madár, mert szárnyai vannak és madárlábai, és hosszú csőre; hanem
                        krokodilfarka és füles lófeje hozzá; most aztán nem tudja, hogy kihez
                        tartozik, s kijön bámulni saját lábnyomait a nedves agyagban.</p>
                    <p>Előlubickol a pterodactylusok elkésett ivadéka a mocsárból, hattyúnyakán
                        krokodilfőt tátogatva, s bőrszárnyait megsuhogtatja a légben, ha tudna-e még
                        repülni.</p>
                    <p>És kimászik a partra az óriási trionyx, az ősvilági teknönc; nem tekenősbéka,
                        inkább tekenősgyík, oly hosszúra kinyúlik a nyaka és hegyes, pikkelyes farka
                        a kemény pajzsteknő alul, s megkísérli elásni emberfőnagyságú tojását a
                        homokban, ha kiköltené azt még a nap.</p>
                    <p>Ezek már csak bujdosók a pliocén ezredéveiben.</p>
                    <p>S a parti bozótból hason csúszva előbúvik az éjjeli rabló, a fojtogató
                        machaerodus; az óriás macska, mely megöli az egyedül talált elefántot, s
                        barlangjáig hurcolja a bölényt s tűzszemeivel az éjben és sűrűben ragadmány
                        után néz.</p>
                    <p>A pterodactylus jó, kövér falat. Puha bőre hájtermő a haleledeltől; hanem az
                        nem engedi magát meglepni. Finom hallása van. Az újkori szülött lépését is
                        meg tudja különböztetni, s a tigris mozdulatára visszaveti magát a mocsárba.
                        Jobb neki már az a szárny uszánynak, mint röpnek.</p>
                    <p>Hanem a trionyx meglephető, az süket. A tigris egy szökéssel a hátán terem,
                        mikor az legjobban takargatja hátulsó lábaival tojását a homokba.</p>
                    <p>Az ősmacska ismeri ennek a húsát is, jó puha az, és ízletes. Az urak is
                        szeretik.</p>
                    <p>Csakhogy a trionyx nem olyan teknönc, mint a többi. Neki fegyvere is van, a
                        farka. A fejét és négy lábát hirtelen berántva széles teknője alá, pikkelyes
                        farkával, mint egy vaskorbáccsal elkezdi megtámadóját végigverni. A
                        machaerodus e fogadtatásra nem volt készen. Más teknönc engedi magát a
                        hátára fordíttatni s onnan, mint egy tálból, a pecsenyéjét szépen
                        kilakmároztatni: ez még verekedni is tud. S a pofont nem adhatni vissza.
                        Páncélja van: köröm nem hat bele.</p>
                    <p>Ezalatt kidöntötte a szarvorrú a pálmát. A lajhár nagyot nyekkenve esett a
                        földre, aztán csak ott is maradt. Megvárja, míg reggel lesz, hogy onnan
                        felkeljen.</p>
                    <p>A szarvorrú pedig nekiesett a ledűlt adansonia datolyás fürtjeinek, s falni
                        kezdte a csemegét, vígan ropogtatva a vaskemény magokat.</p>
                    <p>A rabló dúvad figyelmes lesz e zajra. Hát ott mi kínálkozik? A teknönccel fel
                        kell hagyni; az nagyon drága: talán a másik fogás étel olcsóbb? Egy lajhár,
                        meg egy szarvorrú. A lajhár olcsóbb, de rossz vendégség. Sovány, szikár,
                        ízetlen. A szarvorrúnak tehénhúsa van. A talpai különösen ínyencségek. Hanem
                        goromba állat. S a bőre vastag.</p>
                    <p>Hanem a szarvorrú és észrevette válogató ellenfelét, s neki az a szokása van,
                        ami a disznónak, ha ellenfélt lát, annak nem engedi át a támadást, kivált
                        mikor eszik. Szereti, ha békét hagynak neki, s a bámészkodót elmarja.</p>
                    <p>Nem nézte, úgysem lát jól, ki lehet az ott, mekkora állat lehet, aki rábámul
                        azokkal a tűzszemekkel; tudja ő jól, hogy semmiféle állattól sem fél, ha
                        szembeszállhat vele; hát csak nekirohant egyenesen.</p>
                    <p>A tigris nem várta be, hogy legázolja ez az esztelen, hanem megugrott előle,
                        s aztán útjából állt, mire a bőrcsuhás nagy diadalmasan cammogott vissza
                        félbehagyott ozsonnájához, jókedvű röfögéssel.</p>
                    <p>Hanem a tigris nem futott el. Háta mögé került a bozótban a szarvorrúnak, s
                        mikor az legjobb ízűen porcogtatja az édes magvakat, egy roppant szökéssel a
                        hátán termett.</p>
                    <p>A paleotheriumnak jó vastag bőre van, hanem azért a machaerodus körmei
                        áthatnak azon, s a fogai megtalálják a loricán alul az elevent.</p>
                    <p>Hanem hát még ez sem végső veszedelem.</p>
                    <p>A vastagbőrű szörnyeteg a hátába csimpajkozott másik szörnyeteggel belefutott
                        a mocsárba, ott lemerült a víz fenekére, s annak az lett a vége, hogy miután
                        ő tovább el szokott lenni a víz alatt, mint ez a szárazföldi rabló, ez volt
                        kénytelen abbahagyni a harcot, s étlen éhkoppal visszaúszni a partra.</p>
                    <p>A tigris dühös volt annyi sikertelen kísérlet után. Ezalatt a trionyx is
                        elmenekült. Nem maradt ott más, csak a lajhár.</p>
                    <p>No, ha mind eltűntek, hát jer te! Megrohanta a lajhárt.</p>
                    <p>Az nem menekült előle. Ott feküdt hanyatt, a négy lábát szétvetve, ahogy a
                        pálmáról leesett.</p>
                    <p>Hanem amint a tigris beleharapott a mellébe, egyszerre összekapta fölötte
                        mind a négy lábát vaskörmeivel, s szívós, kemény, csupa inas karjaival úgy
                        odaszorítá megtámadóját magához, mintha vaskalodába lett volna zárva.</p>
                    <p>A tigris vonaglott dühödten; felhányta magát a légbe. Martaléka együtt ment
                        vele: ha harapta, az annál jobban szorította a nyakát; s a lajhár körmei
                        alatt éppen úgy recsegtek az ő oldalbordái, mint annak a csontjai az ő
                        marásától. Iszonyú állat az a lajhár, csakhogy szeret passzív maradni.</p>
                    <p>Most egyszerre mennydörgő bömbölés szól bele a küzdelembe. Mintha a vihar
                        kiáltana bele egy óriási trombitába.</p>
                    <p>A két harcoló ellenfél megriadva ereszti el egymást. A machaerodus felugrik;
                        még a lajhár is talpra áll, s egy fa derekához támaszkodik nagy renyhén.</p>
                    <p>Az őserdő tört útján, a kétfelé választó pálma- és píniafalak között egy
                        méltóságos alak közeledik: a pliocén királya, a mamut...</p>
                    <p>Valóságos király!</p>
                    <p>Egy négyölnyi magas alak; roppant izomzat: erős fej, széles, boltozatos
                        homlok. Két agyara, mint az elefánté, kürt-idomúan felfelé hajlítva;
                        orrmánya szintén hasonlít az elefántéhoz, de kétszerte nagyobb alakján kívül
                        megkülönbözteti attól az egész alakját belepő sűrű szőr; homlokától kezdve
                        egész hátán végig tömött, hullámzó sörény borul kétfelé, mely az egész
                        alaknak valami fenséges, félelmetes jellemet kölcsönöz. E fekete, bolyhos
                        sörény között, mint állandó udvaroncok üldögélnek az ezüstkócsagok, melyek
                        őfelségétől a bosszantó rovarokat távol tartják.</p>
                    <p>A mamutjárás tört útja egy édes patakhoz vezet, mely a rengeteg aljából a
                        tóba ömlik. Ide szoktak járni éjente az ősvilág kolosszai.</p>
                    <p>Elöl jött a vezér és nyomában még huszonnégy hasonló óriás, a taposott szűk
                        úton végig.</p>
                    <p>Amint a machaerodus ellenfele makacs öleléséből kibontakozva, rémítő
                        fejedelmét meglátta maga előtt, az éhség, a düh, a szenvedett kudarcok vak
                        veszettségével rohant reá szembe. Vérét akarta inni! A kisebbek, a
                        nyomorultak által szenvedett bosszúságért megtorlást akart magának szerezni
                        a legnagyobbon, a leggyűlöltebben.</p>
                    <p>Egész erejét összeszedve, izmainak minden acélát megfeszítve, szökellt fel a
                        komoly kolosszus fejére.</p>
                    <p>A mamut csöndesen, izgalom nélkül emelte fel orrmányát a rárohanó fenevad
                        előtt, s midőn az egy dühös szökéssel a légen át fejének repült, gyorsan,
                        mint a villám, lecsapott hozzá, derékon kapta orrmányával, s azzal sebesen
                        körülcsóválva őt a levegőben, lecsapta maga elé a földre.</p>
                    <p>És azzal rátette irtóztató lábát a kábult fenevad fejére. Egy percig úgy
                        tartotta azt mozdulatlanul. Azután ránehezedett. És odább lépett. Vissza sem
                        nézett rá. - “Voltál és nem vagy!” - A kegyetlen vérivó összezúzott
                        koponyája a mamut lába nyomával együtt ott maradt besüppedve a lágy
                        földben.</p>
                    <p>Az egész kolossztábor haladt a pálmaúton, a holdfényben, az édesvizek felé
                        tovább.</p>
                    <p>Mikor arra a legázolt térre kiértek, hol a szarvorrú a pálmát kidöntötte, hol
                        a tigris a szarvorrúval küzdött, hol a lajhár és ellensége hentergőztek, a
                        vezérmamut lépte megakadt a kitépett adansonia törzsében.</p>
                    <p>Mint könnyű kórót emelte azt fel társai előtt iszonyú orrmányával és ordító
                        hangját hallatá.</p>
                    <p>Társainak ordítása visszafelelt rá.</p>
                    <p>A friss tettenkapott gonosztevő!</p>
                    <p>Íme, itt van a pálmairtó, a gyümölcsfanyűvő, a köztársaság gonosz
                        ellensége!</p>
                    <p>“Meg leszen büntetve!” - ez volt az általános ordítás.</p>
                    <p>A legázolt téren összeálltak a szörnyű kolosszok, valamit dörmögtek egymás
                        közt. Csatatervet alkottak.</p>
                    <p>Azután egy része elindult jobbra, más része elindult balra. Néhány a vezérrel
                        helyben maradt.</p>
                    <p>Rövid idő múlva hangzott az eltávozottak rövid jelkiáltása.</p>
                    <p>Akkor minden oldalról nekiindultak a mocsárnak, belegázolva egész nyakig.</p>
                    <p>A társadalom üldözőbe vett száműzöttje valahol ott aludt a mocsárszigetben a
                        bambuszberek között, s jólesett a langy vízzel kiszívatnia a tigriskörmök
                        sebeit a hátán.</p>
                    <p>A recsegő ostromrivallás körös-körül tudatá vele, hogy mi jön ellene.</p>
                    <p>Nem fél ő attól!</p>
                    <p>Az ő családja nem uralkodik; nem szapora, nem összetartó. Még párjával sem
                        jár soha. De egyedül sem ijed meg senkitől.</p>
                    <p>Tudja jól, hogy a mamut négyszerte nagyobb tömeg, mint ő. Nem bánja ő azt.
                        Tudja, hogy seregestől szokott járni. Hadd jöjjön! Ha negyvened magával jön
                        is, ott tör ki közüle, ahol neki tetszik. Háromszor jobb futó amannál. Nem
                        bánja, hogy az a király, azért, ahol találkozik vele, mégis az hal meg.
                        Alája fut, szarvait hasába vágja, ledönti és átgázol rajta. Az őt sem
                        agyaraival, sem orrmányával el nem ejti.</p>
                    <p>Hanem ez új hadicselre nem volt készen az ellentmondások szörnyetege. - A
                        mamut a vizek közepén jön üldözöttjét megtámadni. S a víz megváltoztatja az
                        arányokat.</p>
                    <p>A síkon ő tud jobban futni ellenfelénél, a vízben egyenlő úszók.</p>
                    <p>A földön alája férkőzhetik, a vízben fej fejjel áll szemben.</p>
                    <p>Ha lemerül a víz alá, ütésének erejét elveszi a víz, lábát nincs mibe
                        megvetnie, hogy taszításának sikere legyen.</p>
                    <p>Aztán huszonöt egy ellen.</p>
                    <p>A paleotherium vette észre, hogy nagyon egyenlőtlen harcot fogadott el.
                        Ellenségei körbe fogták, úgy úsztak feléje, magasra emelt orrmányokkal; a
                        kör közepén az ő zegzugos futása látszott, amint kétszarvú orrát kiemelte a
                        vízből, s orrlyukaiból szökőkútként fújta a vízsugárt.</p>
                    <p>Megpróbált kitörni a körből. Nekivágtatott egyenesen legközelebbi
                        ellenfelének. Az nyugodtan hagyta őt közelébe jönni, s abban a pillanatban,
                        midőn eléje ért, orrmányának egy ütésével lenyomta a víz alá.</p>
                    <p>A paleotherium hidraulikai leckéket vett. A víz alatt működő izom bénítva
                        van, a víz feletti teljes erejű. A vízben úszó állati testnek súlya
                        szemernyi.</p>
                    <p>És amint újra felbukott a víz színére, már ismét egy másik ellenfél állt vele
                        szemben, s egy ütésével ismét a víz alá meríté.</p>
                    <p>Szokva volt hozzá, hogy percekig járjon a víz alatt, de hogy szüntelen
                        odalenn maradjon, lélegzetvétel nélkül, ahhoz nem voltak idomítva
                        életműszerei.</p>
                    <p>Ellenfelei pedig egy percig sem hagyták a víz színére felül kerülni; oly
                        szűkre szoríták már az ostromkört, hogy a vonagló paleotherium ott lubickolt
                        folyvást közöttük. Szüntelen a víz alá nyomták. Órákig, hajnalfeljövetelig
                        elküzdöttek így vele. Végre a paleotherium hasával felfelé fordulva merült
                        fel a víz színére.</p>
                    <p>Akkor egy harsogó diadalordítással emelték fel fejeiket a mamutok, s kiúsztak
                        a vízből, otthagyva a holt ellenfélt magára.</p>
                    <p>A hylobates jajszava az erdő felől kiáltá a hajnalt. A lajhár most is ott
                        állt, a fának támaszkodva első lábával; még egy lépést sem tett azóta.</p>
                    <p>* * *</p>
                    <p>Miután őfelségeik ily diadalmasan legyőzték a társadalom kül- és
                        belellenségeit, a sötétben bujdokló konspirációt visszariasztották odúiba,
                        ünnepélyes “Te Deum”-ot tartanak, hatalmas trombitaharsogást üvöltve a
                        feljövő nap elé, s azután kielégítik legmagasabb szomjukat a tiszta
                        patakvízből.</p>
                    <p>Délig azután látnak saját civillistájuk után. Nem tartanak adószedőket, ők
                        maguk horzsolják le a tűlevelű fákról a lombot, maguk tépik le a cikkszár
                        bugáit, amivel napi kiadásaikat fedezik. Deficit soha sincs.</p>
                    <p>Délben, mikor a nap nagyon süt, mikor már a szüntelen hátukon ülő
                        ezüstkócsagok testőrserege nem képes elverni őfelségeikről a szemtelen
                        darázsok és bögölyök bosszantó seregét, megtérnek fejedelmi hűselőjükbe, és
                        sziesztát tartanak.</p>
                    <p>Az a hűselő egy nagy kerek tér, melyet a pálmák és theobromák sűrűjében tágas
                        teremmé taposott a mamutok látogatása; az óriási terebély fák körül
                        összeborulnak, fölötte zöld templomkupolát alkotva, mely ezer élő pilléren
                        nyugszik, körül a pálmák és equisetumok korinthi és brahmani
                        oszlopfőivel.</p>
                    <p>Ez volt a királyi palota.</p>
                    <p>Őfelségeik hosszú orrmányaikon keresztül élvezik a virágillattól terhesült
                        élenyt, mit az erdők mélye lehel, innen vehették az indus szultánok a
                        nargilé eszméjét.</p>
                    <p>És kedélyes szórakozással töltik az időt.</p>
                    <p>Megjelennek előttük az ősvilág histriói, a négykezű pithecusok és szatyrok, s
                        csodaugrásaikkal pantomiát, saltimbankot produkálnak. A karómászók és
                        kötéltáncosok. Vannak közöttük nagy akrobaták is és híres zsonglőrök, kik
                        diókat hajigálnak és kapkodnak el a légben. Clownjaik pedig egyáltalában
                        kitűnőek. A társaság csodadoktort is hord magával: a cerkó ismeri a
                        faleveleket, mikkel összerágott állapotukban a marás-sebeket
                        begyógyítja.</p>
                    <p>Művészeknél ez szükséges dolog.</p>
                    <p>Azután jönnek az énekesek. Az ősvilági fülemile, melynek tollazata a
                        paradicsommadárét múlja felül, a fuvolamadár, a pávafark-rigó hangversenye
                        édes merengésbe szenderíti őfelségeiket, míg tollas fészkén, a ringó ágak
                        között egy búgó égszínkék galambpár, aranysárga tarajjal, szerelmi idillt
                        produkál, s a pillangók tarka serege táncolja hozzá a tündér balabillét,
                        világítást ad hozzá a falevelek között beszűrődő arany napsugár.</p>
                    <p>Aztán túlkiabálják valamennyit az ágak széleire telepedő kajdácsok karai és
                        rendei. Elpusztíthatatlan szónokok. Valóságos országgyűlés, amit ott
                        tartanak. Őfelségeik engedik őket végigszónokolni és szelídeden szundikálnak
                        mellette, állva, s úgy tesznek, mintha az argus-pöffeszpulyka komoly
                        kitöréseire nagyon hallgatnának.</p>
                    <p>Majd jön egy-egy panaszos is, akit ki kell hallgatni. Az iszákos halmaturus
                        végigmászik az ágak közt, nagy keservesen nyávogva; milyen baj az neki, hogy
                        napszámba kell járni, még azon felül a két porontyát is a szügyén kell
                        hordani az iszákban, míg megnőnek. Őfelségeik megbiztatják kegyesen; majd
                        másképp lesz esztendőre.</p>
                    <p>Majd meg odajön hozzájuk hason mászva a páncélos glyptodon, a hangyász, s
                        csókolja kezét, lábát őfelségeiknek, engedjék meg, hogy lábaikat megnyalja,
                        egyrészt nagy alázatos tiszteletből, másrészt meg, mivel olyan szép nagy
                        hangyákkal vannak teleragadva. Őfelségeik azt is fogadják kegyesen
                        leereszkedő orrmánnyal.</p>
                    <p>Azután megvizsgálják a hazai indusztria előmenetelét. Mennyire haladt az
                        építészhangya a csodabazár emelésében? Már a századik emeletet rakja: finom
                        kemény agyagból, mészből; ezer folyosóra, millió szobára. Ezt bámulni fogja
                        az utókor. Hát az ácsdarázs hányadik tetejét ragasztja már össze roppant
                        pavilonjának? Csodálatos kézműves, aki így dolgozik műszer nélkül, kéz
                        nélkül. Megérdemli az elsőrendű nummulitest, medaillonképpen.</p>
                    <p>Hasonlóul egy kitüntető keresztet az az iparos takácspók, ki oly remek
                        szöveteket tud készíteni sodrott selyemből, amikkel a királyi palota ágainak
                        közeit befonja, hogy tolakodó legyek és bögölyök fennakadjanak benne. Ez
                        igazán megérdemli a maga érdemkeresztjét: “honoris causa”.</p>
                    <p>Kígyó még nincs. Az a mi kortársunk. Mi találtuk fel az ördögöt.</p>
                    <p>A mamutnak még nem volt vele baja.</p>
                    <p>A végzett napi munka és szórakozás után őfelségeik ismét kiindulnak egész
                        udvarostól a sós forráshoz, mely szükséges a kellő emésztésre.</p>
                    <p>A só már ekkor is “douane”, királyi tulajdon; a forrásnál saját előőrs által
                        őriztetik, s a nagyközönség számára csak a sóstó medencéjében
                        szolgáltattatik, csupán bizonyos oldalbaütési percentek mellett.</p>
                    <p>Itt ez édes, sőt sós élvezet mellett váratik be az est, melynek leszálltával
                        előjönnek az éjt bevilágító “lampyris”-ok, s a dalos “cicadák”
                        közreműködésével a kajdácsok legkitűnőbb szónokainak fáklyászenét adnak.</p>
                    <p>Az éji erdő repülő csillagokkal népesül meg, s a mamutfelség szemeiben ez a
                        mai diadalnap fényes illuminációja.</p>
                    <p>* * *</p>
                    <p>De hát miért kellett ennek a szép világnak elpusztulnia?</p>
                    <p>Azért, mert még hiányzott belőle valami.</p>
                    <p>A természetnek örök törvényei vannak, amik ellen magának a teremtő erőnek sem
                        szabad véteni.</p>
                    <p>A teremtő erő megalkotta már a föld felszínét szépnek, gazdagnak,
                        gyönyörűnek. Volt pompás növényzete, csodálatos állatjai, rend az
                        alkotásban.</p>
                    <p>És mégis le kellett törölni az egész képet a tábláról, mert egy lény ki volt
                        belőle felejtve.</p>
                    <p>Az a lény, aki a - fákat pusztítsa.</p>
                    <p>Ennek a neve ember.</p>
                    <p>Meglehetősen lehűti a dicsekedési kedvet annak a tudata, hogy az emberre
                        azért volt legelébb szükség a világon, hogy segítsen a fákat pusztítani.</p>
                    <p>Aminthogy a legelső dolga az is volt.</p>
                    <p>Amint a legelső követ megtanulta baltává élesíteni, már a fairtáshoz kezdett
                        vele, s az első ember, ki még meztelen volt, kapcát még nem tudott magának
                        szőni, de már a házát cölöpökre építette.</p>
                    <p>A pliocénben semmi állat sem fogyasztotta a fát. Nőtt az egymásra. Hatszáz
                        lábnyi föld alatti erdők rétegei bizonyítják, hogy ezredévekig egyik erdő a
                        másik romjain nőtt fel, s ismét egymást temette el.</p>
                    <p>Aztán az erdőbőségnek más következése is volt.</p>
                    <p>Tudja azt minden ember, hogy a falevél a megfordított állati tüdő. A tüdő
                        élennyel táplálkozik, s azótot lehel vissza, a falevél pedig az azótot
                        szívja fel táplálékul s élenyt lehet ki.</p>
                    <p>Az ősvilágban tehát ezerszerte több az éleny, mint most, a légkör csaknem
                        egészen abból állt. Az állatok serege nem volt képes azt elfogyasztani, a
                        növényóriások működése túlnyomó volt az állatoké felett.</p>
                    <p>Az éleny az állati gyönyör levegője. Gyorsabb abban a vérkeringés, élénkebb
                        minden indulat; csupa élenyt lehelni be minden idegnek együttes kéjérzete;
                        az a boldogság a testben; emberi érzékekben az egy folytonos extázist idézne
                        elő, mely egy szakadatlan földi gyönyörben fölemésztené a testet és
                        lelket.</p>
                    <p>Ki nem látta már, hogy az élenyben, az üvegharang alatt a tapló lánggal ég,
                        hogy a parázs szikrázva lobog el, mint a meteor, s hogy az élenyben
                        meggyújtott foszfor vakít, mint a napfény és a kén halványkék világa
                        gyémántsugárokat szór.</p>
                    <p>S most képzeljük ezt az egész légkört egész fel a bárányfelhőkig megtöltve
                        élennyel.</p>
                    <p>Hisz itt csak egyetlen fának kell egy erdőben meggyulladni, hogy egyszerre a
                        világ olthatatlanul lángba boruljon.</p>
                    <p>Azonban hát azt állatok nem csinálnak tüzet; köztük nem támad Prometheus; a
                        fa pedig magában meg nem gyullad.</p>
                    <p>A villám gyújtott ugyan akkor is, mint most, csakhogy az akkori eső nem olyan
                        volt, mint a mostani. Az egy égből leszakadó tenger, mely a villám tüzét
                        azonnal kioltja.</p>
                    <p>A vulkántűznek sincs mit felgyújtani. A vulkáni alkotás körül kopár még a
                        vidék.</p>
                    <p>Hanem támaszthat tüzet a földön tiszta, derült idővel - a “tűzgolyó”.</p>
                    <p>Egyike azoknak a lángfarkú meteoroknak, amik Lőrinc éjszakáján berajongják az
                        eget; amik november 13-án ismét rendesen előjönnek, amik keresztülszelik a
                        Föld útját, s újra meg újra találkoznak velünk.</p>
                    <p>Igaz, hogy tízezer közül egy eset, hogy azokból valamelyik a földre leessék.
                        És a földre leesők közül ismét tízezer közül egy hull véletlenül oly
                        tárgyra, mely meggyulladhat tőle. De ilyen százmilliomodik eset mégis fordul
                        elő. A belmonti háztetőket ilyen égi tűzgolyó gyújtotta fel ezelőtt 34
                        évvel, s Szentpálfalvát huszonhárom év előtt ilyen égi tűz égette porrá.</p>
                    <p>Tehát egy ilyen százmilliomodik hullása az égi tűznek a pliocén egyik késő
                        ezredében felgyújtotta a halomra dűlt erdőt, s azzal lángba borult az egész
                        növénylakta Föld.</p>
                    <p>Nap lett egyszerre az éjszakából! Hisz az élenyben úgy ég a fűrészpor, mint a
                        csillag, hát egy egész erdő, mely ambrát és gyantát izzad, s mely két
                        mérföldnyi magas élennyel vette magát körül!</p>
                    <p>A lángtengerek összeölelkeztek körös-körül, s az égig érő lángforgatagok
                        átcsaptak a szomszéd kontinensekre.</p>
                    <p>Az állatok menekültek a mocsárokba, folyamokba, tengerekbe, fel Szibéria
                        havas mezőire, ki Ázsia, Afrika erdőtelen, köves pusztáiba.</p>
                    <p>A világégés a pólusokig elhatott; a passzát és a monszun minden szele
                        tűzfelhőket hajtott maga előtt; az ezredek óta feltornyosult jéghegyek
                        egyszerre elkezdtek olvadni a tűzfergeteg alatt, a rettentő ár
                        aláhömpölyödött egyszerre, mint egy istentől elszabadult őrült tenger, a
                        világra, söpörve maga előtt a felforgatott hegyeket, a letörölt országokat,
                        elöntve a mély völgykebleket, betöltve iszappal a hegyláncok közeit,
                        tengercsigákat torlasztva fel a magas bércvágányokban, s összesajtolva
                        sziklatördelékkel a lezúzott égő erdőket.</p>
                    <p>Ha akkor a Jupiterben - melynek lakó népe bizonyosan messze előttünk jár a
                        kultúrában - egy Tycho de Brahe véletlenül az alkonyi égen megpillantott egy
                        új csillagot, mely másodrendű, majd elsőrendű fénnyé alakul, ragyogóbb lesz
                        a Szíriusznál, egyre jobban fénylik és aztán ismét lassan elhomályosodik,
                        visszavész az éjszakába, harmadrendű csillaggá lesz: az volt a Föld.</p>
                    <p>A megolvadt jégsark eloltá az égő világot, s egy új, sima táblát temetett
                        föléje.</p>
                    <p>A Jupiter csillagászai bámulva nézhették nagy refraktoraikon (ők bizonyosan
                        előbbre vannak már e tekintetben nálunk), hogy idomul át a nemrég zöld
                        foltokkal tarkázott közeli bolygó egy időre fényes nappá, s azután ismét
                        acélfényű gömbbé, mely egészen sima; csak pólusán van koronázva néha kör
                        alakú északfénnyel.</p>
                    <p>Ez új lap: a legutolsó földalakítás.</p>
                    <p>E táblára van rajzolva a mi világunk.</p>
                    <p>Hány év kellett arra, míg ez új iszapból a legelső fű ismét kizöldült? S hány
                        évi távolban van az első fűszáltól az első ember - a semmit nem tudó, a
                        semmivel nem bíró, a meztelenül született, tehetetlen, mindent kölcsönkérő
                        ember?</p>
                    <p>Az agyagréteg alatt ott feküsznek a mamutok, dinotheriumok, mastodonok,
                        machaerodusok, az egész Föld be van hintve velük. Nincs ország, ahol
                        fölöttük ne járnánk.</p>
                    <p>Óriási barlangokban halommal feküsznek a csontjaik eliszapolva, ellenséges és
                        fűevő állatok együtt, miket csak az ítéletnapi rémület hajthatott ide össze,
                        csak a tűzvihar rémülete, mert vízözön elől nem menekültek volna
                        barlangokba.</p>
                    <p>És mélyen alattunk ott fekszik az ősvilág egész füvészkönyve. Néhol ötven
                        lábnyi vastag rétegekben; a hajdankor óriás erdői, mikben négyszázféle külön
                        fajt számláltak meg: pálmák és píniák, a páfrányok és tölgyek és miknek neve
                        sincs már. Valamennyit úgy híjják együtt, hogy: “kőszén”.</p>
                    <p>A kőszén a tegnapi világnak kővé vált flórája...</p>
                    <p> </p>
                </div>
            </div>
            <div type="group">
                <head>Második rész</head>
                <div type="chapter">
                    <head>Mikor már nem fér el az ember a földön</head>
                    <p>Hány ezer év kellett hozzá, míg a hatodik teremtés meleg iszapja, egy
                        sugalmas csillagképlet napján, tán egy üstökössel találkozás mennyei
                        csókjának órájában megterhesülve az üstökös teremtő erejű monádjaitól,
                        megszülte az első embert? Mint ahogy megszüli egy éj alatt a meleg eső a
                        gombát, a mézharmat az aphist, s egy csepp mézga a vibriót, aki már
                        atyánkfia.</p>
                    <p>Nem! Ne tessék félni! Nem volt ősünk majom. Nem eredtünk a gorilláktól.
                        Nagyapánknak nem volt négy keze.</p>
                    <p>Hanem bizony szegény legény volt az, mikor legelőször körülnézte magát abban
                        a bozótban, aminek a tradíciók szerint paradicsomkert lett volna a neve;
                        meztelen, védetlen, tudatlan. Fogai nem valók marakodásra, körmei nem
                        verekedésre, bőre nem védi az időjárás szeszélyei ellen, erősebb állat
                        megveri, a gyöngébb elfut előle; orrának nincs állati szimatja, hogy az
                        ennivaló füvet felismerje; a lajhártól tanulja el, hogyan kell makkal élni;
                        s a bagoly vezeti rá, hogy a sáska húsa is jó eledel.</p>
                    <p>Bizony nagy bátorság kellett hozzá, hogy ily körülmények között elhatározza,
                        hogy megházasodjék.</p>
                    <p>Pedig hát ősnagyanyánk sem volt az az eszményi szépség, akinek azt a festők
                        bemutatják. Igen lenyomott, lapos homloka volt, és előre álló fogai, kirúgó
                        állal; pisze orra és kidülledt pofacsontjai. Lábszárai pedig görbék voltak,
                        nagy lábakkal és bütykös térdekkel.</p>
                    <p>Ezt már megtapintható bizonyítványokkal igazolja az archeológia, geológia és
                        paleontológia. Sok tanú van ellene.</p>
                    <p>Keserves élet lehetett! Nappal alig hiszem, hogy merték volna magukat
                        mutogatni; éjjel járhattak keresetük után; gyökér, gumó, gomba, vackor, makk
                        és mogyoró, sóska, paréj, fészekről orozva elhordott tojás, kagyló,
                        csigabiga képezte gazdaságukat, mint utódaik közül milliókét még most is. S
                        ha rossz volt az idő a kijárásra, ráfanyalodtak a földre, s ették a kövér
                        márgát, mint testvéreink a Niger partján most is. S míg a hím kinn járt
                        keresgélni, nőstényét, porontyát eldugta a tövisbozótok közé, ahova csak
                        hangjáról talált vissza. És hangjának nagyon kevés szótagja volt még akkor;
                        alig kétannyi, mint a kutyának, és felényi, mint a kakasnak. Tessék csak
                        megfigyelni egy kakast, mikor az tyúkjaival beszél, mily bő szótárral
                        rendelkezik. Ha pedig éjszakai kóborlásában egy magához hasonló alakkal
                        találkozott a rengetegben - hogy rikácsolt fel egyszerre mind a kettő, hogy
                        futott vissza saját bozótjába! Azt már tudta, hogy farkas, medve nagy
                        ellenség; de ez a legnagyobb.</p>
                    <p>Mikor aztán a legelső rájött arra az ötletre, hogy egy követ a másikon élesre
                        lehet köszörülni, azon egy hegyes kővel lyukat lehet fúrni, abba a lyukba
                        hosszú póznát lehet dugni, s azzal a fegyverrel meg lehet támadni a bölényt,
                        a medvét, az oroszlánt! Az lett egyszerre nagy úr! Király! Mihelyt megtudta,
                        hogy fegyver a kiegészítő része az embernek.</p>
                    <p>Az már aztán nem járt mezetlen; szerzett lompos irhabőrt magának,
                        feleségének; az már nem dugta el vackát a bozótba; fákat döntött le
                        kőfejszéjével, cölöpöket vert le tavak vizébe kősulyokkal, tuskóvárat
                        épített a vízbe, oda hordta íját-fiát.</p>
                    <p>Az a kőfejsze urává tette az egész világnak.</p>
                    <p>Tessék azokat a kőfejszéket megnézni a múzeumban; igen érdekes darabok azok.
                        Azok a mi nemesi armálisaink.</p>
                    <p>A kőfejszés úr már királya lett saját fajának. Aki meghódolt neki, azt
                        rabjává tette. Ő vállára tette az elejtett vadat, a ledöntött fát a
                        rabszolgának, s a rabszolga cipelte azt. A beszéd már tökéletesült. A
                        szerelem még nem találta fel a beszédet: az megvan az állati gügyögéssel,
                        csicsergéssel, kuncogással, hívogatással, de a parancsolónak már beszéd
                        kell. A szótagok fejlődtek.</p>
                    <p>És aki meg nem hódolt? Azt ősapánk agyonütötte. Volt kőbaltája hozzá. S ugyan
                        miért ütötte agyon a meztelen embertárst, akinek még csak egy lábáról
                        lehúzni való csizmája sem volt?</p>
                    <p>Szégyenpírral arcunkon, valljuk be, hogy bizony ősapánk azért ölte meg
                        ellenfelének fogadott embertársát - hogy megegye. Ezt is kideríték az
                        ős-búvárok, hogy őseink emberevők voltak. Sokáig azt tartották, hogy aki
                        leölt ellenfelének a szívét megeszi, annak kétszeres bátorsága lesz, s
                        ellenségének erejét is örökli.</p>
                    <p>Íme, nagyságos és méltóságos, excellenciás és felséges uraim és asszonyaim,
                        ilyen ember volt a mi ősapánk!</p>
                    <p>Hanem azért tisztelet, becsület neki, ő hagyta ránk ezt az egész szép
                        világot.</p>
                    <p>Ezt az egész kerek Földet; aminek szárazán nem férünk már mind el; milliók
                        laknak a tengereken és milliók a föld mélyében, s keresik a kenyeret a vízen
                        és a föld alatt.</p>
                    <p>Hány ezernyi év kellett hozzá, míg a legelső kőbalta medvebőrös urának
                        utódaiból e selyemben járó ivadék alakult?</p>
                    <p>Aki gőzzel utazik, napsugárral fest, villámmal üzen a Föld egyik oldaláról a
                        másikra, aki lehatol a föld mélyébe s távcsövével a végtelenség központját
                        keresi; aki az éjnek világot ád, a télnek meleget teremt; - aki megnyergeli
                        a tengert, s összeköti a vizektől elválasztott világrészeket; - aki kenyeret
                        teremt a sárból; aki milliárd emberkéz munkáját végzi géppel; - aki nedvet
                        készít, mely a bánatot legyőzi; - aki ellesi a füvek titkait, hogy
                        megküzdjön a halállal; - aki hasonlatosságot követel Istenhez, s átveszi
                        annak tulajdonait: szeret, alkot, jutalmaz, büntet, teremt, költ,
                        magasztosul, dicsőség, szabadság, örök élet után vágyik, s mikor meghal, egy
                        másik életet követel magának, s hite az erő, mellyel fogva tartja az
                        Istent!...</p>
                    <p>Hány ezredév kellett idáig!</p>
                    <p> </p>
                </div>
                <div type="chapter">
                    <head>Egy fekete táj</head>
                    <p>Egy föld alatti mély üreg tárul elénk.</p>
                    <p>S mintha nem volna elég a sötétségre az, hogy a barlang a föld alatt van, még
                        azonfelül a falai is feketék, oldala, boltozatja fekete. Kőszénből van.</p>
                    <p>A fenekét egy nagy fekete tükör képezi. Valami tó, sima, mint az acél.</p>
                    <p>E sima tükrön egyetlen úszó fény vet maga körül valami világot, egy
                        Davy-lámpa sodronyhálótól fátyolozott világa. Egy férfi evez egy keskeny
                        csónakon.</p>
                    <p>E kétes fénynél, amint a lélekvesztő sikamlik, magas tömör száloszlopok
                        látszanak kiemelkedve a tó vizéből egész fel a boltozatig; karcsú oszlopok,
                        mint egy mór palota pillérjei. Azok az oszlopok félig fehérek, félig
                        feketék. Bizonyos magasságig mintha feketére volnának edzve: azon felül
                        világos színük van.</p>
                    <p>Mik ezek az oszlopok?</p>
                    <p>Kővé vált pálmák és píniák törzsei; a pikkelyek, a gyűrűk még kivehetők
                        rajtuk.</p>
                    <p>Hogyan kerültek azok ide? A kőszénbányák fölötti rétegekben szoktak e kővé
                        vált óriás sudarak lakni; de hogy szálltak ide alá? Egy egész világ
                        választja el őket egymástól. Hogyan lett belőlük oszlopzat e
                        kőszénüregben?</p>
                    <p>A kőszénréteg bizonyosan meggyulladhatott egyszer magától, addig égett, míg a
                        fölötte levő réteg talajából a meszesült burkokból e kővé vált kolosszok
                        lezuhantak belé. Azoknak nem ártott meg a tűz, megmaradtak sziklának.</p>
                    <p>A kőszénbánya sokszor meggyulladt magától, annak az okát minden újonc tudja;
                        de hogy mi oltotta el? Ez a kérdés.</p>
                    <p>A keskeny lélekvesztőt alá s fel hajtja az evezőlapáttal a benn ülő
                        hajós.</p>
                    <p>Harminc év körüli férfi, sápadt, ritka szakállú arccal; vékony ajkai rideg
                        komolyságot kölcsönöznek annak, míg összevont, sűrű szemöldei s magas
                        homloka erősen kidomborodó szemcsontokkal a mélyen gondolkozót árulják el.
                        Hajadonfővel van, mert e boltozat alatt fülledt, meleg a lég, s erős, fekete
                        haja sűrű tömegben áll felfelé, s nem tűri a föveget.</p>
                    <p>Mit keres itt?</p>
                    <p>Körül-körülhajtja csónakát a fekete tó tükrén, s feltartott lámpásával
                        végigvizsgálja a fekete falakat, mintha betűket keresne rajtuk, titkosírást,
                        amit egy évmilliárd eltett a másik számára.</p>
                    <p>Talál is ilyen betűket.</p>
                    <p>Egy-egy ősvilági falevél lenyomata foszlik le a fekete falból. Becses
                        kincs.</p>
                    <p>Másutt ismeretlen jegecekre akad, miknek a tudomány még nevet sem adott, vagy
                        új, ismeretlen konglomerátumra, sokféle ércből, fémből, kőből, egy új,
                        névtelen gyurmává forrott tűzszülöttre. Az is beszél.</p>
                    <p>Ezeket az oszlopokat itt a tó vize lassanként valami apró jegecburokkal vonta
                        be. Attól is lehet valamit megtudni.</p>
                    <p>Mert ez a tó maga is oly csodás tünemény. Árad és apad. Minden huszonnégy
                        órában kétszer egészen eltűnik, s kétszer újra megtölti a medencét. Jön a
                        maga rendes órájában nagy böfö­gés­sel, korgással mély föld alatti
                        hasadékaiból, s ömlik zuhogva a medencébe; lassanként megtölti azt, s
                        emelkedik mindig magasabbra, egész odáig, ahol az oszlopok elkezdenek
                        fehérek lenni, ott azután megáll és nem mozdul két óráig. Akkor elkezd ismét
                        alábbszállni, s nemsokára ismét egészen elfogy, visszahúzódva rejtélyes
                        odúiba, ahonnan előjött. A hátrahagyott iszapban gyakran találni
                        borostyánkődarabokat és cápafogakat, erdők és tengerek mélyének tanúit.</p>
                    <p>A csónakos megvárja, míg a tó egészen leapad, s ő csónakjával a medence
                        fenekén marad.</p>
                    <p>Az utolsó fekete hullám lassanként behúzódik egy kőszén-sziklahasadékba.</p>
                    <p>A férfi leveti kabátját, csizmáit; nem marad rajta más, csak egy kék festett
                        ing és durva vászon lábravaló. Azután derekára köti bőrtarisznyáját, abba
                        vésüt, kalapácsot tesz; a Davy-lámpát elöl derékszíjára akasztja, azzal
                        bebúvik abba a keskeny, alacsony üregbe.</p>
                    <p>Utánamegy az eltűnt tónak.</p>
                    <p>A halál palotájának folyosói azok, amiket vakmerően bejár. Acélszív és
                        kőhomlok kell hozzá, hogy ember oda le merjen szállni és egyedül, senkitől
                        vezérelve, fel merje kutatni a titkok titkait, és bekopogtasson az évezredek
                        óta alvó nagy csodáihoz az örök természetnek.</p>
                    <p>Ez meri azt tenni.</p>
                    <p>Odabenn van órahosszat. Két-három óráig is néha.</p>
                    <p>Ha volna azalatt valakije, aki idekinn várná: egy nő, egy gyermek, egy cseléd
                        vagy egy kutya, kétségbe lenne esve elmaradása fölött.</p>
                    <p>De nem vár rá senki, csak a mélységes éj.</p>
                    <p>Pedig az eltűnő tó szeszélyes! Nincs bizonyos határideje pihenésének. Egyszer
                        két óráig tart szünetet, másszor háromig, némelykor pedig egy óra múlva
                        visszatér. Jaj a merésznek, ha a titokteljes labirint szűk odúiban
                        kapja!</p>
                    <p>Hanem a férfi kitanulta már az ő szeszélyeit. Régi ismerősök. Tudja a
                        jeleket, amikből hozzávethet, meddig tart a szünet. Érzi a föld alatti
                        szelet, mely a tó jöttét megelőzi. Ha arra várna, míg a hangját is
                        meghallja, már akkor veszve volna. Az üreg hörgése, böffenése után csak
                        percek vannak hátra a föld alatti dagály megjelenéséig.</p>
                    <p>A sötétségben valami kísértetes nesz hangzik végig, mint egy hosszú sóhajtás,
                        mint távoli szélfuvallat, mint a Memnon-szobrok sziklazengése.</p>
                    <p>S arra nem sokára megjelenik a révedező világosság a sziklahasadékban, s
                        néhány perc múlva előlép a föld alatti rejtélyes búvár.</p>
                    <p>Arca még sápadtabb, mint az előbb volt, s homloka verítéktől izzadt. Oda
                        alant még fülledtebb a lég; vagy tán a mélységek rémnyomása okozza a
                        verítéket arcán.</p>
                    <p>Tömött táskáját a ladikba veti, s maga is beleül.</p>
                    <p>S alig lép ki a sziklaodúból, midőn újra hangzik a hegy gyomrából az
                        ökrendező bugyboré­kolás, s az odú nyílásából nagy buggyanással lövell ki az
                        első fekete hullám, mely rögtön megtölti a medence fenekét. Akkor egy percig
                        szünetet tart. Azután ismét jön a másik habroham, és azután folytonosan
                        buzog elő a mélységes odúból. A medence sebesen megtelik, a víztükör
                        emelkedik. Egy ideig látszik még sima felszínén a fal mellett feltörekvő
                        forrás dagálya, utóbb egészen elsimul a tükör, s csendesen, észrevétlenül
                        emelkedik fel az oszlopok fekete vonaláig. A csónak a benne ülővel, mint a
                        mesék föld alatti réme lebeg fölötte, alig merülve meg benne egynegyedéig. E
                        víz ércsvakkal van jóllakva, s oly nehéz, mint az érc. Ember és csónak csak
                        leng fölötte.</p>
                    <p>Hanem a csónakász most nem ügyel sem a víztükörre, sem a falak titkos
                        jegyeire; csupán a légbe néz fel komoly aggodalommal, s sodronylámpáján
                        vizsgálja a zárat, ha nem nyílt-e fel?</p>
                    <p>A lámpa ezúttal nagy gőzudvart mutat maga körül.</p>
                    <p>A lég valami kékes borulatot vesz fel a föld alatti éjben.</p>
                    <p>A csónakász tudja, hogy mi az!</p>
                    <p>A sodronylámpában folyvást sziporkázik a láng, néha nagyokat lobban a
                        mécsbél, s a sodrony izzó kezd lenni és vörösen világít.</p>
                    <p>A halál angyalai járnak a föld alatt!</p>
                    <p>Két rém lakik a kőszénbányák üregeiben; két ádáz szellem, a halál
                        szolgái.</p>
                    <p>Az egyik a “zuhatar”, a másik a “viheder”.</p>
                    <p>Nem örömest csinálok új szókat, csak a végső szükség kényszerít rá. Ezúttal
                        kénytelen vagyok vele.</p>
                    <p>Olyan két hatalmast kell megneveznem, akiket még nem ismert Páriz Pápai és
                        Márton. A tárnák rémei azok.</p>
                    <p>Németül “das schlagende Wetter” és “das böse Wetter”.</p>
                    <p>Amahhoz a “zuhan” és “zivatar”-ból készítettem a nevet; emehhez egy régi
                        tájszót kértem kölcsön, a “vihedert”. A föld fölött úgyis ritkán használjuk,
                        hadd szolgáljon a föld alatt.</p>
                    <p>Ez a két rém rettenetes ura a kőszéntárnáknak.</p>
                    <p>A viheder csak suhanva jön, fojtó nehéz párjával elüli a mellet, együtt
                        jár-kel a dolgozókkal, megnémítja nyelveiket; jelen van munkáiknál, kitart
                        velük, gyönyörködik rettegéseikben, s ha jól megtanította őket imádkozni,
                        akkor elül, eltávozik, visszahúzódik odújába.</p>
                    <p>Hanem a zuhatar rettenetes! Az rohanva jön, lángot robbant, meggyújtja maga
                        körül a tárnát, boltozatot tör, aknát vettet, földet omlaszt, embert
                        pozdorjává tör.</p>
                    <p>Aki a föld alatt keresi kenyerét, sohasem tudhatja, mikor találkozik velük,
                        egyikkel vagy a másikkal.</p>
                    <p>A zuhatar titkát nem fürkészte még ki senki. Azt tartják róla, hogy a könlég
                        érintkezéséből támad a szabad lég élenyével.</p>
                    <p>És azután a vihedernek is csak egy szikra kell, hogy zuhatarrá váljék. Csak
                        egy Davy-lámpának könnyelmű kinyitása, mellyel valaki tréfából pipára gyújt.
                        Azzal vulkánt gyújtott maga körül.</p>
                    <p>A magános férfi növekedő aggodalommal látta maga körül a léget egyre
                        opálszínűbbé tömörülni; egész ködöt képezett már az körülötte.</p>
                    <p>Nem várta be, míg a vízár tetőjét eléri; egy keskeny lejáró volt vágva az
                        üreg falába, amint annak alsó párkányához elért, kiugrott csónakjából; azt
                        láncánál fogva maga után húzta, s a felső párkányzaton egy kiálló
                        vashoroghoz kapcsolva, körülfutotta a barlang oldalát. Egy helyütt alacsony
                        gátnafolyosó tárult eléje, az nehéz vasajtóval volt elzárva, azt felnyitá, s
                        ismét gondosan bezárta maga után.</p>
                    <p>A gátnafolyosó a tárnákba vezetett. Szűk, szabályszerű sikátorok voltak a
                        kőszénrétegbe vágva, miknek oldalfolyosóiban félmeztelenre vetkőzött férfiak
                        kopácsoltak hegyes csáká­nyok­kal, a fekete réteget fejtve darabokra.</p>
                    <p>Nem hangzik semmi más, csak ez az egyhangú kopácsolás. A kőszénbányában nincs
                        dal, nincs enyelgés, még csak a bányász-üdvszó sem hallszik: “Szerencse
                        föl!” Itt csak egy szerencse van, s balszerencse.</p>
                    <p>Minden munkásnak a szája be van kötve sűrű kendővel, azon keresztül vesz
                        lélegzetet.</p>
                    <p>Némely folyosónak oly sekély a szénrétege, mely két palaréteg közé szorult,
                        hogy a mívelő munkások csak hanyatt fekve vághatják csákányaikkal maguk
                        fölött a szénpadot; úgy hatolnak előre, s a szekérkét, melyre a teher
                        rakatik, hasmánt csúszva tolják ki maguk előtt.</p>
                    <p>Az üregből jött férfit a munkásoktól semmi sem különbözteti meg, öltözete
                        éppoly szenes, mint azoké. Kezei éppenoly durvák; ő is kalapáccsal jár s
                        csákánnyal, hanem azért mégis megismerik; s amíg végigmegy a folyosókon, a
                        munkások mindegyike, aki előtt elhalad, egy percre megáll munkájában, s
                        csákányát leeresztve, csak e rövid szót suttogja: “Viheder jár”.</p>
                    <p>“Isten vigyáz!” - rá a felelet.</p>
                    <p>Minden szemközt jövő, a terhészek, a targoncatolók, mind e szomorú mondást
                        ismétlik: “Viheder jár”.</p>
                    <p>Valóban az jár. És ezek az emberek mind, kik itt nyugodtan járnak-kelnek,
                        kopácsolnak, talicskáznak, olyan bizonyos halál torkában élnek itten, mintha
                        a siralomházban volnának. A lég, mely keblüket elfojtja, melynek szagát
                        érzik, mely lámpáikat egész a sodronyhenger tetejéig szokatlan tűzzel
                        megtölti, a túlvilág lehellete, a halál levegője az; nem kell hozzá, csak
                        egy szabad szikra, és mindazok, kik most itt élnek, halva és temetve vannak,
                        s odafenn száz özvegy és árva sír a fejük felett. A Davy-lámpák mellettük
                        egész színültig fényes lánggal töltve, melyen keresztül az olajmécsbél, mint
                        vörös széndarab, izzik, az ott a halálvész lángja, mit csupán a
                        sodronyhenger (ez a tűz börtöne) tart fogva; a sodrony is izzó vörös, de
                        azért fogva tartja a tűzszellemet, mint Salamon király gyűrűje a démont.</p>
                    <p>És azért ők nyugodtan jönnek-mennek a halál lelkén keresztül-kasul, s az
                        angyal lábára taposva végzik napi munkájukat, mint más, ki Isten napsugarai
                        alatt az illatos mezőkön friss füvet kaszál.</p>
                    <p>Az a férfi pedig, ki ott jár közöttük, az a bányatulajdonos maga.</p>
                    <p>Neve Berend Iván.</p>
                    <p>Ő maga a felügyelő, az igazgató, a bányamérnök és számtartó egy
                        személyben.</p>
                    <p>Elég sok dolga van vele.</p>
                    <p>Hanem hát jó mondás az, hogy: “Ha kell, tedd magad; ha nem kell, bízd
                        másra!”</p>
                    <p>A munkás lelkének egyik acélozója az, ha azt látja, hogy munkaadója is ott
                        izzad vele.</p>
                    <p>A bányaúr szájából csak úgy hangzik az üdvözlet a szemközt jövőre: “viheder
                        jár!”, mikor a vészterhes léggel megtelik a bánya, mint amazéból. Látják,
                        hogy annak sem drágább az élete, mint másé.</p>
                    <p>A tulajdonos nem fut el a vész érzetére. Nyugodtan, hidegvérrel adja ki a
                        rendeleteket, hogy működésbe kell hozni a légszivattyút, időváltozást
                        (Wetterwechsel) kell csinálni a tárnában; a munkásokat hat órai munkatartam
                        helyett három óránként felváltani parancsolja; beleül a bivalybőrtömlőbe, s
                        az aknakútba leereszteti magát, megvizsgálni, hogy az újabb nyitások nem
                        veszélyesek-e, vasdoronggal átkémleli a széntörmeléket, nem fülledt-e át,
                        nem fejlődött-e ki benne kénsav, mely önlobot okoz. Mikor a ventillátor
                        idelenn és a légszivattyúgép odafenn a föld felszínén működni kezdenek, ő
                        maga áll az anemométer elé, ami egy finom kis gép, olyanforma, mint a
                        gyermekek szélpörgettyűi: szárnyai vékony aranyfüst lapok, tengelyei
                        rubinban forognak, s korongja egy százfogú kereket mozgat. E kerék mozgása
                        tudatja, milyen erős a légváltozás a tárnában. Sem erősebbnek, sem
                        gyöngébbnek nem szabad lenni, mint a viheder tolama, ő maga ügyel fel arra,
                        s mikor minden intézkedést megtett, mikor mindenhez maga is hozzányúlt, s
                        bevárta, míg az elrendelt munka be van végezve, akkor ő marad leghátul, kit
                        a tömlőben felvontatnak napvilágra.</p>
                    <p>Napvilág? - Hol itt a napvilág?</p>
                    <p>A Bonda-völgyben nem szokott a nap sütni. Miért nem?</p>
                    <p>Azért, mert örök füstfelleg árnyéka van fölötte.</p>
                    <p>Az egy fekete tájkép, mely korommal van festve.</p>
                    <p>Az utak, melyek hozzávezetnek, feketék a kőszénsalaktól, a házak feketék a
                        lehullott koromtól, erdő, mező fekete a finom kőszénportól, melyet a szél
                        messzire elhord azokból az óriási kőszénhalmokból, miket nyikorgó
                        talicskákon magasra kúpoznak, s onnan ismét teherkocsikra lapátolnak, s az
                        emberek, az asszonyok, akik ott dolgoznak, azok is mind feketék a koromtól.
                        Talán még ha madarai vannak az erdőnek ott körül, azoknak is mind feketéknek
                        kell lenni.</p>
                    <p>A kőszéntárna egy lejtős domboldalban nyílik, körül rakva ércfényű
                        kőszéntömegekkel; e domb szelíd emelkedéssel egy fennsíkot képez, melynek
                        távolában egy úri várlak tornyai látszanak. Azok már csak az ódonságtól
                        feketék.</p>
                    <p>A lejtő vége pedig egy völgynek megy alá, melynek fenekét a kőszénizzasztók
                        foglalják el. Terjedelmes épületcsoport, négy magas kéménnyel. Azok a
                        kémények éjjel-nappal okádják a füstöt, hol fehéret, hol feketét. Ott
                        paráholják ki a kőszénből a ként; az ércolvasztáshoz csak így lehet azt
                        használni.</p>
                    <p>Mert a kőszénbánya egyik főfogyasztója a szomszéd hegyoldalban dolgozó
                        vashámor. Annak csak öt kéménye gomolygatja a füstöt. Mikor a hámor fehér
                        füstöt fúj, akkor a szénizzasztó feketét, és viszont cserében. A kettő aztán
                        oly álló felleget terjenget a völgyben, melyen keresztül maga a napsugár is
                        megbarnul. A vashámorból egy rozsdavörös patak omlik a hegymeredélyen alá, a
                        szénbányából pedig egy tintafekete. A völgyben egy mederben összejönnek s
                        tovább futnak. Egy ideig védi magát a rozsdavörös a fekete ellen, utoljára
                        megadja magát s elvégre a fekete erdőkön, mezőkön keresztül, győztesen
                        száguld végig a fekete patak.</p>
                    <p>Szomorú tájkép biz ez, azzal a gondolattal nézni végig rajta, hogy egy ember
                        itt töltse végig fiatalsága legszebb éveit, társtalan, örömtelen.</p>
                    <p>Mikor Berend Iván a föld mélyéből feljutott a föld színére, egy ütéssel sem
                        érzette sebesebben verni szívét, mint odaalant.</p>
                    <p>Ugyan mi különbséget talált volna?</p>
                    <p>Odalenn a könlég, idefenn a kénfüst. Odalenn a fekete kőszénboltozat, idefenn
                        a sötét égbolt. Ugyanazok az emberek odalenn, akik idefenn.</p>
                    <p>Késő őszi este volt. A nap lenyugodott már, s amint a távol várkastély mögött
                        az alkonyég felhői kissé megnyíltak, egy hosszú vonalon végig a láthatár és
                        a felhő között aranyvörös fényt sugárzott az ég. Az ódon kastély tornyai még
                        feketébben ütöttek el az alkonyfényű égtől, míg a kőszén izzasztó kéményei,
                        a bércerdők párkányai, a szénhalmok tuskói arany zománcot kaptak tőle. A
                        fekete tájképre arany szegélyeket hímzett az égi tündér.</p>
                    <p>A munkások végezték napi szakmájukat. A talyigázó asszonyok, leányok siettek
                        csoportostól haza. Valamelyik énekelni kezdett közöttük. Egy tót népdalt.
                        Valami románcforma az. Egy anya férjhez adja a leányát és búcsúzik tőle,
                        leányának gyermekkorát híva vissza emlékébe:</p>
                    <p>“Mikor fésültelek,</p>
                    <p> ugye nem téptelek?</p>
                    <p> Mikor mosdattalak,</p>
                    <p> ugye nem szidtalak?”</p>
                    <p>A dallam olyan busongó, melankolikus, mint a tót dallamok szoktak lenni,
                        mintha sírva készítették volna.</p>
                    <p>S a hang, mely azt énekli, szép, csengő, érzelemteli.</p>
                    <p>Iván azon vette magát észre, hogy megáll egy helyben, s utánahallgat a méla
                        nótának, míg az a házsorok közt el nem enyészik.</p>
                    <p>S abban a percben úgy tetszett, mintha volna mégis valami különbség a föld
                        alatt és a föld felett!</p>
                    <p>A dal elhangzott, a felhő elnyomta az alkonyfény vékony szironyát, s most
                        lett már igazán fekete a tájkép. Sem csillag, sem fehér ház rajta.</p>
                    <p>Csak az átelleni hámor ablakai világítnak az éjbe, mint egy éjéber csoda
                        tűzszemei, s az izzasztó kemencék füstje kóvályog fel a kéményekből, most
                        már sápadt sárga gomolyokat rajzolva az égre.</p>
                    <p> </p>
                </div>
                <div type="chapter">
                    <head>A fekete gyémántok rabja</head>
                    <p>Nem mondunk vele semmi újat, ha felfedezzük, hogy a “fekete gyémántok” alatt
                        értjük a kőszenet.</p>
                    <p>A gyémánt sem egyéb, mint égeny, jegec alakú szénanyag; a kőszén is az,
                        csakhogy az átlátszó, emez fekete.</p>
                    <p>És mégis amaz a démon, emez az angyal.</p>
                    <p>Több mint angyal - demiurgusz! Az a közvetítő szellem, akire az úr rábízta,
                        hogy hajtsa végre a teremtés nagy gondolatait.</p>
                    <p>A kőszén mozgatja a világot. A gyors haladás lelke őtőle jön; vasút, gőzhajó
                        tőle kölcsönzi csodaerejét; minden gép, mely alkot, teremt, a kőszén által
                        él; ez teszi lakhatóvá a mindinkább elhidegülő Földet; ez ád éjjeli fényt a
                        világvárosoknak; ez az országok kincse, a föld utolsó adománya a tékozló
                        emberiségnek.</p>
                    <p>Azért a neve “fekete gyémánt”.</p>
                    <p>Berend Iván még atyjától örökölte a Bonda-völgyi kőszéntárnát, melyet az
                        minden részvényes és segítő társ nélkül kezdett meg.</p>
                    <p>Csendes üzlet volt. A közeli hámorok, s egy pár vidéki város közönsége
                        elfogyaszták rendes árért az évi termelést. Nagyobb kiterjedést adni a
                        vállalatnak nem volt hivatott dolog, miután a tárna mind a fővárostól, mind
                        a hajó- és vasutaktól távol esett, s így a nagyobbszerű fogyasztókra nem
                        számíthatott.</p>
                    <p>Így is behozott évenként átlagosan tízezer forintot. Csinos jövedelem egy
                        embernek, ki maga tesz a saját üzlete érdekében minden lépést. Azt azonban
                        jól tudjuk, hogy ha mindezt másra bízná, először is tízezer forintot az
                        igazgatásra elfizetne, és másodszor még egy másik tízezer forintot fizetne
                        rá az üzletére “veszteség” cím alatt. Ezt értik, akik próbálták.</p>
                    <p>Hanem hát a gazda maga lát minden után, és érti a dolgát alaposan és van
                        kedve az üzletéhez. Három dolog, ami ha együtt találtatik, azt mondják róla,
                        hogy “szerencse”.</p>
                    <p>Pedig nem “szerencse”, hanem “önerő”.</p>
                    <p>Berend Iván maga van mindenhez, ami saját magának kell.</p>
                    <p>Mikor annak a kis koromlepte háznak az ajtaját beteszi maga mögött, mely
                        lakásául szolgál: nem várja sem nő, sem gyermek, sem cseléd, még csak egy
                        kutya sem. Maga van.</p>
                    <p>Maga szolgálja magát. Nagy úr! Nem szorul senkire.</p>
                    <p>Háztartásához nem kell cseléd. Ott eszik, ahol napszámosai, és abból az
                        ételből, amiből azok. Az evést tartja a leghaszontalanabb időtöltésnek,
                        hanem azért eszik sokat, mert erős testalkata, s a nehéz napi fáradtság
                        követelik a megfelelő táplálékot; de nem szokott sokat válogatni az ételben,
                        s sok időt tölteni mellette. Siet belapátolni a parasztkorcsmáros készítette
                        ételeket, s aztán fűtve a gép! Különbség az ő életrendje s a közmunkásé
                        között csak az, hogy ő nem iszik semmi szeszes italt. Azok csak izmaikkal
                        dolgoznak; de ő izmaival és agyával is. Szüksége van idegeinek egész
                        erejére, nem bocsáthat rájuk alkoholt.</p>
                    <p>Ágyát nem szükség megvetni, hárságy az, pokróccal leterítve, takarója
                        juhászbunda. Ruháit nem szükség tisztogatni, a szén csak újra belepi. Mosni
                        sem kell rá, vászonneműje kékre van festve.</p>
                    <p>Aki pedig azt a szolgálatot akarná neki tenni, hogy szobáját összetakarítsa,
                        az a legnagyobb merényletet követné el rajta. Szanaszét hever abban egymás
                        hegyén-hátán kinyitott könyv, ásványdarab, természettani műeszközök, rajzok,
                        képek és görebek. Hanem annak mindenik­nek ott kell lenni, ahol van. Ő tudja
                        már azt, hogy mi hol van, s a legcsekélyebb papírszeletkét, melyre valamit
                        feljegyzett, sötétben is megtalálja a látszólagos zűrzavar közepette. Nem
                        szabad azokból semmit megmozdítani.</p>
                    <p>Abba a kis oldalkamarába pedig még csak betekinteni sem enged senkit, mely
                        vegytani műhelyét képezi.</p>
                    <p>Ki is értené e rejtélyes műszerek hivatását az őt környező emberek közül? Mit
                        világít meg Locatelli lámpája? Mit számít fel Lavoisier tűzmérője, Berard
                        gázhőmérték-hasonlítója? Mit tanít a csodateljes napspektrum? Mit mível a
                        Bunsen villanygép, mely a vizet elemeire felbontja? Mi lakik Wollaston
                        villanytelepében? Mit idéz elő a hővillany-oszlop? És az a számtalan, csak a
                        beavatott előtt felfogható titokszerű üst, katlan, lombik és kemence, a
                        sublimáló üvegkályha, az átlátszó üvegbuzogányok, agyaggyűrűiken, Berzelius
                        vegytani mérlege, Woulff kéklő-leszűrője, az élenyfúvó éterlámpa, a
                        folyékony széneny lehűtője, a villósűrítő cső, a kálium-kemence, a
                        zöldlőmeszeny-csöveg, Marsh mirenykémlője, az elemvegybontó edények és
                        mindezek között a legtitokszerűbb lény maga az, aki éjeket eltölt közöttük,
                        vajon mi szüksége van neki mindezekre?</p>
                    <p>Más halandó ember, ha kifáradtan megtér napi munkájából, jólesik neki, ha
                        hozzáülhet az ízletes estebédhez, ha megoszthatja falatját vidám feleséggel,
                        csevegő gyermekkel, vagy legalább egy durmoló macskával; s ha jóllakott,
                        legalább egy percre kiül háza elé, s egész napot a föld alatt töltve, egyet
                        lélegzik az éj szabad párázatából; ez pedig, amint hazajött bányájából,
                        bezárja magát tudákos barlangjába, tüzet gyújt, izzót szít a gázfőző
                        kemencékben, vakító fényt gerjeszt górcsövei alá, köveket tör, nedveket főz
                        és halálos légnemeket idéz elő, mikből egy lehellet elég a túlvilágba
                        jutásra.</p>
                    <p>Vajon mi üldözi?</p>
                    <p>Tán az aranycsinálás titka égeti agyát? Tán a bölcsek kövének rémképe
                        kínozza? Tán annak áldozza álmait, hogy a szénenyből gyémántot jegecítsen?
                        Tán felismerhetetlen mérgek pokolhatását kísértgeti? Tán a léghajózás titkán
                        töri fejét? Vagy egyszerűen nem tesz egyebet, mint a szenvedéllyé vált tudás
                        démonától hagyja magát ragadtatni, s kutat, kísért, búvárkodik, míg megőrül
                        bele, s a sivatag tudásban elhagyja futni maga fölött az életet,
                        istenáldotta örömeivel?</p>
                    <p>Egy sem bántja őt ezek közül.</p>
                    <p>Ez az ember nem csinál aranyat, nem keres csodás meggazdagulásra való
                        titkokat, nem főz mérgeket, nem bolondja a meddő kutatásnak.</p>
                    <p>Ez az ember egy nagy és az emberiséggel jóltevő titokforrást kutat: hogyan
                        lehet a szénbányák rémeit leküzdeni? Minő szerrel lehetne eloltani egy
                        kigyulladt kőszénbánya tűzbe borult pokoltárnáit?</p>
                    <p>E titok üldözésében tölti el éjeit, ifjúsága, férfikora örömtelen éveit.
                        Lehet, hogy belebolondul, lehet, hogy belehal; de a tudás, amelyet keresett,
                        megérdemelte, hogy belehaljon, beleőrüljön; az emberiség nagy jóltevőjének,
                        a kőszénnek szolgálatában történik az.</p>
                    <p>A tudomány rabjának is megvannak a maga élvezetei. Emésztő, idegrontó
                        élvezetek, de túlvilági gyönyörrel járók. Csak e gyönyör teszi érthetővé azt
                        a szomjat, mely a tudást keresi. Hogyan zárkózik be valaki egy ércgőzöktől
                        fülledt odúba, s ifjú leányok, vidám cimborák helyett társalkodik lényekkel,
                        kiket millió év és billió mértföld választ el tőle, olyanokkal, kik nem
                        megfoghatók, olyanokkal, kiket el kell előbb társaiktól választani, hogy
                        láthatókká legyenek, olyanokkal, kik még nincsenek, kiket még teremtenie
                        “kell”, és keresi a meleget nem a szívben, hanem a holt földben, és vére
                        forr a szerelemvallomástól, melyet egy vegytani műtét sikerült házasságában
                        a teremtő természet maga vall a merész halandónak! Bujálkodik a világalkotó
                        elementumokkal, s gyermeket nemz a tüzek és vizek géniuszaival!</p>
                    <p>És ez nem bűvészet többé, nem ördöngösség, hanem tudomány, az Istenbe
                        mélyedés tudománya.</p>
                    <p>Ez estén Berend Iván egy új találmánnyal tett ismételt kísérletet. Ez a
                        bolygó-rendszer magyarázata.</p>
                    <p>Egy mély és széles üvegedény közepén van egy pörgettyű, melynek tengelye egy
                        sárgás színű gömböt fúrt keresztül. Ez a gömb szappan-, olaj- és
                        alkoholvegyítékből készült. Az olaj és alkohol könnyebb, a szappan nehezebb
                        a víznél; a három egymással örömest egyesül, s ha helyes arányokban
                        összevegyíttetett, lesz belőlük egy lágy gyurma, mely éppenoly súllyal bír,
                        mint a víz, s így ott áll meg a vízben, ahová helyezik. Az egész lágyan
                        marad, s a vízben fel nem olvad.</p>
                    <p>Iván a pörgettyűvel elkezdi e lágy gömböt forgatni a vízben, mire annak két
                        vége a tengelyeknél lassan behorpad, s oldalai kidudorodnak. Ezek a pólusok
                        és az egyenlítő.</p>
                    <p>Amint még erősebben pörgeti a gömböt, az egyenlítő annál jobban kidudorodik,
                        utóbb lencseélt kap; egyszer a lencseél elszakad a gömbtől, s ottmarad
                        gyűrűalakban a gömb körül. A gömb ismét narancs alakú lesz. Ilyen a
                        Szaturnusz gyűrűje.</p>
                    <p>A pörgettyű tovább forgatja a gömböt, a róla levált gyűrű ugyanazon
                        sebességgel forog vele együtt.</p>
                    <p>Egyszer a gyűrű szétpattan, s egyes részecskéi, nagyságuk, súlyuk szerint,
                        kisebb-nagyobb távolba ellöketve, rögtön apró gömbökké idomulnak, s mindenik
                        apró gömb folytatja körútját az anyagömb körül a vízben, s egyúttal forog
                        saját maga körül.</p>
                    <p>Íme a Nap és bolygódjai!</p>
                    <p>Iván félretette a kísérlő medencét, s elővette jegyzőkönyvét.</p>
                    <p>Végigment benne, s az utolsó lapokon jegyezgetett, igazgatott.</p>
                    <p>Sok törlés volt e könyvben. Hisz a legbölcsebb természettudós is bolondságnak
                        találja ma azt, amit tegnap isteni megoldásnak vélt, s a tegnapi
                        hipotéziseket a holnapi tudás letörli a tábláról. Pedig egész tudományunk
                        ilyen letörölt hipotézisekből áll. Eppur si mouve. Mégis mozog! Előre halad.
                        És óriási léptekkel.</p>
                    <p>Sok bizarr, sok vakmerő tétel volt Iván jegyzetei között. Hanem egyet nem
                        lehet tőlük eltagadni, azt, hogy volt bennük következetesség.</p>
                    <p>Azt mondta:</p>
                    <p>“Az egész világot a tűz tartja fenn. A nap maga, s minden állócsillag nem
                        egyéb, mint tűz. Teljesen olvadt állapotban levő anyag.</p>
                    <p>Élet, állati, emberi, növényi élet csak az önvilágtalan bolygódokon lehet,
                        vagy azokon a láthatatlan központot képező sötét napokon, mik körül a kettős
                        csillagok forognak. A leghírhedettebb csillagászok bizonyítják, hogy vannak
                        napok, mik a földek körül forognak: maga a Szíriusz egy láthatatlan, de a
                        mechanika törvényei által bebizonyított lételű nagy, fénytelen égitest körül
                        kering.</p>
                    <p>A Napnak nem lehet lakható kérge, mint a Földnek. Már csak azért sem, mert a
                        Nap óriási tömegének vonzereje mellett semmiféle életműszeres mozgás azon
                        nem képzelhető. Egy magunkforma emberi alaknak súlya a Napban négyezer
                        mázsát tenne, s kétszáz lóerejű gőzgép kellene hozzá, hogy csak az egyik
                        lábát fel tudja emelni, sőt egyáltalában meg sem tudna állani, hanem oda
                        volna tapadva a porondhoz, s ember csak bas-relief alakban volna képzelhető
                        a Napban. Egy légynek pedig éppen félmázsát kellene cipelni a szárnyaival. S
                        ha a Napban fák volnának, s azoknak az ágai mind öntöttvasból volnának,
                        akkor is elég volna egyetlen egy alma, mely ilyen fán teremne, hogy negyven
                        mázsányi súlyával az egész fát kifordítsa gyökeréből.</p>
                    <p>A napfoltok nem bizonyítanak a Nap sötét kérge mellett. Az érckohó olvadékán
                        is tűnnek fel sötétebb és világosabb foltok, minők a napfoltok és a
                        napfáklyák.</p>
                    <p>A Földnek ugyanazok az alkatrészei, amik a Napnak. Ezt a napspektrum
                        segélyével a kémia és optika egyesülten kiderítette.</p>
                    <p>A Föld éppen úgy szakadt el a Nap testéből, mint a többi planéták, együtt
                        váltak le róla, mint a Szaturnuszról a gyűrűi.</p>
                    <p>Egy égő tűzdarab volt mindegyik, önmagában világló, mint a Nap.</p>
                    <p>De mi oltotta ki tüzeiket? Mi foglalta körülöttük azt a szilárd, tömör
                        kérget, mely a belső tüzet eltakarja?</p>
                    <p>Ha pusztán a világéter hidegsége okozta volna azt, akkor a Nap maga is rég
                        ilyen sötét burkolatot kapott volna.</p>
                    <p>A tűznek tehát valami hatalmas ellenfele van a földeken, a bolygódokon.</p>
                    <p>Az üstökösöknek is mind bolygódoknak kellett lenni valaha, mik részei a
                        szétpattant napgyűrűnek, éppenoly szabályosan keringtek a Nap körül, s
                        forogtak öntengelyeik körül, mint a Föld. Az első kéregalakulásnál
                        végződhetett katasztrófájuk. Mikor a plútói alkotás a bazaltréteget
                        meghasítva, keresztültolta rajta a gránittömeget. Száz bolygódnál sikerült
                        ez a világteremtő műtét első legnagyobb próbája, azok között van a mi
                        Földünk s hat első ismeretes társa; százezernél pedig azon végződött, hogy a
                        gránithegyláncot a porfíron és bazalton keresztül taszító erő hatalmasabb
                        volt az ellenálló buroknál, s kilövellt az összeszorult gáz a támadt
                        nyíláson, a teremtés fele munkájában talált burkolatot levetve magáról, s
                        annak darabjaiból támadt lebkövekkel teleszórva a Naprendszert. Tán amaz
                        aszteroidcsoport, mellyel Földünk augusztus 13-án összetalálkozik, éppen ily
                        széthullott bolygó maradványa, mely szétszórtan folytatja az örök mechanika
                        törvényszabta útját a Nap körül, míg elszabadult lelke, a tűzlélek, mint
                        üstökös bolyongja be a planétákon túli végtelen űrt.</p>
                    <p>Az üstökös útja nem tökéletes ellipszis, hanem spirál, csigaút. Az ellenálló
                        világéter okozza azt. Egyszer e csigaúton minden üstökösnek vissza kell
                        térni a Napba, véglegesen belehullani, s vissza kell neki adnia a nem
                        sikerült anyagot. Az 1860-i óriási üstökös a Naphoz már egy hatodrész
                        napátmérőnyi közelségbe jutott, s meg fogják látni a földlakók, hogy
                        legközelebbi visszatérésekor egyenesen bele fog olvadni a Napba. Igaz, hogy
                        nyolcezer esztendő múlva.</p>
                    <p>Az üstökös magvának anyaga még gáz sem lehet. Mikor elhalad az álló csillagok
                        előtt, azok keresztülvilágítanak a testén.</p>
                    <p>Ha ez a test bárminő gáz volna, a csillagsugárnak törést kellene szenvednie,
                        midőn eléje jut; de nincs semmi sugártörés benne. Tehát az nem lehet más,
                        mint láng, mely folyton ég. Ha bárminő gáz volna, mikor az üstökös nyolcezer
                        éves pályáját a bolygótalan világűrben megfutja, negyvennégyszer nagyobb
                        távolban a Naptól, mint az Uránusz: tízlábnyi lassúsággal percenként
                        suhantja végig tizenhétszer ezer millió mérföldnyi útját a világéterben, mit
                        nem melegít más, csak a csillagok, amik között maga az a nap is, mely az
                        üstököst fogva tartja, csak mint egy másodrendű csillag jelenik meg: ott e
                        mérhetlen hidegben minden gáznak csepp­folyóvá s minden cseppfolyónak
                        jegeccé kellene idomulnia.</p>
                    <p>Igaz, hogy a polaroszkóp fényképletei szerint az üstökösnek visszavert fénye
                        van. De hisz a lángnak is lehet visszavert fénye. Valamint, hogy a Vénusznak
                        a Naptól visszavert fényén kívül saját kisugárzása is van, s bizonyosan a
                        földi északfény is átsugárzik a szomszéd csillagokig a kölcsönzött fényen
                        keresztül is.</p>
                    <p>1842-ben két napig benne volt a Föld egy üstökös lángsörényében, anélkül,
                        hogy abból valamit érzettünk volna.</p>
                    <p>Ha a kellő közepén menne keresztül az üstökösnek, az az üstökös elmúlnék
                        nyomtalanul, legfeljebb a föld gőzköre terjedne ki vele még nagyobbra, s
                        azáltal a zónák hőmérséklete emelkednék ismét azon fokra, amely alatt
                        Szibériában pálmák nőttek, s a megolvadó jégsarkak fenyegetnék egy új
                        özönvízzel a szárazföldet.</p>
                    <p>De ez sem lehető. Az üstökös mozdulatlanul közelít a Földhöz, de a Föld nem
                        őhozzá. A Földnek szabad tengelye van. Ha egy elpördített csigát köveccsel
                        meghajítunk, a csiga elrúgja magától a kövecset s folytatja körfutását; ez a
                        szabad tengely. Hanem ha két pörgőcsiga ütődik össze, az kétfelé rúgja
                        egymást, s kizavarja pályaköréből. Ha az üstökösnek is volna körforgása,
                        akkor összeütődhetnék a Földdel. Így, amint a Föld gőzköréhez érne, mely
                        nálánál sokkal tömörebb, a gőzkör, mely a Földdel együtt másodpercenként
                        négy mérföldnyi sebes­ség­gel forog tengelye körül, messze ellökné őt
                        magától.</p>
                    <p>Hanem az megtörténhetik csillagászi számítások szerint, hogy két planetáris
                        üstökös, mely a bolygók körén belül jár, egyszer egymással
                        összetalálkozhatik, s a halandók látni fognak egy mennyei csatát két üstökös
                        között. Melyik ragadja el a másikat? Tán eggyéolvadnak, s csak a két külön
                        fénysörény marad meg. Tán azok az üstökösök, amiknek kettős lángkévéje
                        látszik, ilyen két összetalálkozott napszáműzött egyesülése. 1846-ban a
                        Biela üstökösét a Mars a csillagászok szeme láttára osztotta kétfelé, s
                        csinált belőle kettőt.</p>
                    <p>És az is megtörténhetnék vele, hogy a holdunkkal találkoznék össze. A Holdnak
                        pedig nincs gőzköre, mely őt feltartóztassa, forgása is igen lassú. Az tehát
                        megtörténhetnék, hogy a Holdat és az üstököst láthatnók az égen összeütődni.
                        És annak az lenne a következése, hogy az üstökös a holdunkat vagy odább
                        vinné tőlünk még néhány ezer mérfölddel, vagy egészen közel hozná hozzánk,
                        hanem a Hold viszont az egész üstököst megtartaná magának, s körülvenné vele
                        magát, mint új atmoszférával. És akkor a Hold is megelevenülne, lennének
                        folyói, tengerei, növényzete, állatvilága, s látnók még a mi szemeinkkel
                        tengereit kékleni, rónáit kizöldülni, s tán gyorsabb forgást is kapna e
                        találkozástól, s túlsó oldalát is kezdené a Föld felé fordítani, és újra
                        föléledne benne a kihalt tűz.</p>
                    <p>Hát azt a tüzet mi oltotta ki?</p>
                    <p>Vannak légnemek, amiknek találkozása: tűz; és légnemek, amiknek találkozása:
                        kialvás.</p>
                    <p>Ez a teremtés és újrateremtés titka.</p>
                    <p>Ezért a titokért érdemes bejárni az üstökösök útját, a világétert fel a
                        napfoltokig, s aztán lefelé a Föld rétegeit, keresztül kagylómészen,
                        juraképleteken, Caradoc-kovarcon, Venlock-agyag­palán, Ludlow-sziklázaton,
                        Llandilo-palán, Aymestry-csillámmészen a kőszéntelepülésig, ahol már járnak,
                        mint a felleg, mint az orkán, a tűzokádó és tűzfojtó szellemek.</p>
                    <p>Ezeket meghódítani! Érdemes egy emberélet fáradságának.”</p>
                    <p> </p>
                </div>
                <div type="chapter">
                    <head>A másik fekete gyémántok</head>
                    <p>Ivánnak ezen éjszakán nem volt szerencséje tudományos kísérleteivel.
                        Számvetéseiben egyre csalatkozott, s félórai munka után jött rá, hogy az
                        alaptételekben hibázott el egyetlen betűcskét. Az a betű azután az egész
                        számláncolatot összezavarta. Vegytani kísérletei sem sikerültek.
                        Ügyetlenkedett. A tenyerét is megégette, mert az elszigetelő üvegnyél
                        helyett a forró csiptetőt fogta meg. El nem tudta gondolni, mi lelte ma.</p>
                    <p>Mindig az a melankolikus parasztnóta járt a fülében, amit az este hallott. A
                        németek úgy hívják az ilyen fülből kimenni nem akaró vendéget, hogy
                        “singedl”; mi nevezzük “dudolkának”.</p>
                    <p>Beköszönt az a legpedánsabb tudósnál is. Meghall egy nótát, s egész nap ki
                        nem megy a füléből, ott hangzik minden tanulmányán keresztül, vele alszik
                        el, vele ébred; s azon veszi észre magát, hogy minden szillogizmusát annak a
                        dallamára fogalmazza. Szeretne tőle menekülni, de nem lehet. Ahhoz veri az
                        ütenyt a percinga, azt fújja az alkohollámpa, azt fütyöli a gőzgép
                        szellentyűje, arra megy ki minden sor, amit olvas. </p>
                    <p>“Mikor fésültelek,</p>
                    <p> ugye nem téptelek?</p>
                    <p> Mikor mosdattalak</p>
                    <p> ugye nem szidtalak?”</p>
                    <p>A dallam maga oly egyszerű, tán a hangban kellett valami sajátságosnak lenni.
                        Olyan búsongó, méla és mégis meleg hang volt az, ami ezt énekelte. Valami
                        parasztleány lehetett.</p>
                    <p>Mindenesetre alkalmatlan. Zavarja az embert.</p>
                    <p>Holnap este meg fogja tudni, hogy melyik énekel a nők közül - s azt mindjárt
                        lerendeli a szénizzasztóhoz. Onnan nem hallik ide a nóta; ha ugyan addig ki
                        nem megy a fejéből.</p>
                    <p>Pedig nem ment ki.</p>
                    <p>Másnap a tárnába sietett korán reggel Iván; a légváltó kemence derekasan
                        működött, már csak egy tizedrész könlég volt vegyülve a tárnák levegőjéhez,
                        s a szelelő kapukat félig be lehetett csukni. Iván ráért a tárnán kívül
                        tölteni az időt.</p>
                    <p>Mikor a délharang jelt adott a munkásoknak a szakma félbenhagyására, megint
                        felhangzott az a boszorkányos nóta. Az ebédre siető pórnők között énekelt
                        valaki.</p>
                    <p>Gyönyörű, tiszta csengő hang volt, mint az erdei rigóé, akit még nem
                        tanítottak kintornára énekelni, csak a maga vad dalait csattogtatja.</p>
                    <p>A leányok közül, akik csoportban haladtak el előtte, könnyen kiveheté az
                        énekest.</p>
                    <p>Egy fiatal leány volt az, legfeljebb tizenhat éves. A kék mellényke a
                        legtökéletesebb szűzi formákat tünteté ki minden szorongató vállfűző nélkül,
                        s amint kurta piros szoknyájának egyik szeglete munka közben övébe fel volt
                        tűzve, a még kurtább ing térden felül engedé láttatni lábait. Azoknál
                        tökéletesebbet Hébének nem faragtak. Karcsú, szűk bokák, domború lábfejek és
                        egyöntetű szépségvonalak. A leány feje tarka kendővel volt körülkötve, s
                        minden haja az alá szorítva. Arca kormos volt a szénportól, mint a többieké,
                        hanem e szénporon keresztül is meg lehetett becsülni szépségét, mint a
                        műértő megbecsüli a rozsdán keresztül az antikot. Sajátszerű bűbáj volt e
                        vonásokban, szelídség és dévajság, szabályosság és kivétel, sűrű fekete
                        kígyózó szemöldök és szelíd, mosolygó, piros ajkak; földi szenny és túlföldi
                        glória.</p>
                    <p>S volt valami ez arcon, amit nem takarhatott el a szénpor: az a két nagy
                        fekete szem, az a két nagy fekete gyémánt. Csillagokkal teljes sötétség!</p>
                    <p>Mikor azokkal a szemekkel odavillantott Iván szemeibe, úgy érzé a tudós,
                        mintha ezek a gyémántok valamit odakarcoltak volna arra az üvegfiolára,
                        amiben szívét tartogatja, jól konzerváltan, érintetlenül. Azt az üveget még
                        át is fúrja az a két fekete gyémánt.</p>
                    <p>A pórleány üdvözlé gazdáját, s a jó nap kívánását mosollyal adta, s mosolygó
                        ajkai közül a legszebb fogsor gyöngye világlott elő.</p>
                    <p>Iván úgy érzé, hogy meg van igézve. Elfeledé, hogy miért jött ide, s mit
                        akart mondani. Megállt egyhelyben, s utánanézett a távozó nőknek. Várta,
                        hogy visszatekint még egyszer a leány. Az visszavette volna az igézetet.
                        Mert jegyezze meg magának minden leány, hogy az első nyíl hegyét, amit első
                        tekintetével a férfi szívében hagyott, ha visszanéz rá, ismét kivonja abból.
                        A férfi azt fogja rá mondani: “Közönséges nő!” - s elvesz a varázslat.</p>
                    <p>Hanem a leány nem tekintett rá vissza, pedig egyik társnője, ki háta mögött
                        ment, nevén is kiáltá: “Evila!” Arra sem fordítá vissza fejét. A társnő
                        csintalan dolgokat suttoghatott fülébe, a leány csak vállat vont azokra.
                        Azután társnőivel együtt letelepedett a hosszú, nyitott színben, s ott leült
                        a földre és előkereste tarisznyáját, kivett abból egy darab fekete kenyeret
                        meg egy fűzfaalmát, és ebédelt.</p>
                    <p>Iván ámolyogva tért haza. Először életében jutott eszébe, hogy milyen üres ez
                        a ház. A csillagrendszer nem érdekelte most. Maga is olyan pályakörében
                        megháborított bolygód­formán érezte magát.</p>
                    <p>Mindenről jegyzéket szokott vezetni. Volt egy könyve, melyben minden
                        munkásának kiléte be volt jegyezve. Ezt is praktikus indokból kezelé. Tudta,
                        hogy a jó erkölcsű, becsületes munkás drágább bér mellett nagyobb haszon,
                        mint a korhely és gyanús, olcsó díjjal. Azért minden egyes munkásáról fel
                        szokta jegyezni, ami annak magaviselete felől megtudható volt.</p>
                    <p>E név után: “Evila” ez a jegyzet állt: “Fiatal árva; keresményéből tartja
                        nyomorék öccsét, aki mankón jár, s fulladva beszél. Városba nem jár.”</p>
                    <p>Bizonyosan látta ő már azt a leányt másszor is, de nem ügyelt rá. Hisz minden
                        szombaton maga szokta kifizetni munkásainak a bért, olyankor a számoktól nem
                        látja az ember a szemeket.</p>
                    <p>De hát most hogyan látta meg e szemeket?</p>
                    <p>Jegyzőkönyvében ezúttal nem szaporodtak a vegytani és csillagászi
                        tanulmányok. Hiszen több ága is van még a tudománynak. Például az
                        archeológiai miszticizmus. Egy geológára és antropológára nézve az is nagyon
                        érdekes, hogyan rajzolták a teremtés munkáját a régi bölcsek. Mit képzeltek
                        ők az özönvíz előtti időkről?</p>
                    <p>Mamutokról és szauruszokról ők nem tudtak még semmit. De tudtak az
                        angyalokról és ördögökről, az óriásokról és Isten fiairól. A miszticizmus az
                        “elesett angyalok”-at nevezi “Isten fiai”-nak. Egy régi iratban Egregores a
                        neve azon angyaloknak, kik elhagyták az eget a földért, s lejöttek édessé
                        tenni a bűnt. Ha férfi angyal volt, nő nem tudott neki ellenállni, ha nő
                        angyal volt, minden férfi meghódolt neki, s sietett vele elkárhozni. Járed
                        idejében jöttek le az égből, a Haemon hegyéről szállva alá. Kétszázan
                        voltak. A halandók és bukott angyalok ölelkezéséből származtak az Eliudok,
                        Nephitimek és óriások. Az óriások emberevők voltak. Az elpártolt angyalok
                        közt legbűnösebb volt Azáel, a legcsábítóbb Szemiázáz; mind a kettő
                        megkötözve fekszik a Dudáel-puszta közepett, eltemetve nehéz kövek alá,
                        Rafael és Michael angyalok által. S ott fognak feküdni hatszáztíz emberöltő
                        időn keresztül, s akkor megítéltetnek az Úr által. Kainán fiai voltak a
                        legelsők, kik a lángruhákba öltözött női angyaloktól elhagyták magukat
                        csábíttatni, s azontúl égett a föld lábuk alatt, bárhova léptek.</p>
                    <p>Milyen együgyű mesék, miket a hajdankor tudósai olyan komolyan adtak elő.</p>
                    <p>Hisz a diluvium előtt még ember nem is élt. A Nephitim és Eliud
                        lábszárcsontjai nem mások, mint az ős szarvorrú maradványai, s ha az
                        Egregores vezérükkel, Szemiázázzal hatszáztíz emberöltő időre voltak
                        fogságra ítélve, az az idő ugyan régen eltelt, s most már kellene látnunk
                        őket.</p>
                    <p>De hát nem látjuk-e őket? Nem járnak-e közöttünk? Ki tudja azt? Ez az arc
                        olyan, mint azoké lehetett.</p>
                    <p>Ilyennek adhatja a képzelet az ördögök arcát, amikor még angyalok voltak!</p>
                    <p>Mennyei fény és pokoli árny, mely egyesülni akar a földi létben.</p>
                    <p>Az egész Nephitim és Eliud tradíció mese, abszurdum, kiméra! Hanem ezt az
                        egyetlen egy arcot semmi geológia, archeológia el nem bírja disputálni
                        innen! Ez a Nephitim leánya!</p>
                    <p>De hát mi ez, egy komoly, egy tudományosan képzett embernek az agyában? Ez a
                        minden rendszeren keresztül-kasul száguldó fenomén? Mi a neve ennek az új
                        vegytani szüleménynek, ami a számításon túl eredményül?</p>
                    <p>Szerelem? Az nem lehet. Az a bölcsek definíciója szerint két ellentétnek
                        rokonszenve, a mikrokozmosz középponti napja, mely életre melegít stb.
                        Tulajdonképpen a bölcsek maguk sem tudják, hogy micsoda. De ahhoz két lélek
                        találkozása kell, hogy szerelem legyen.</p>
                    <p>Tehát állati ösztön? Akkor ki venné figyelembe? A bölcs parancsol
                        ösztöneinek, nem azok őneki.</p>
                    <p>Kiokoskodta végre. Egészen szabályos és neutrális érzelem az, minden kábító
                        szublimátum, s minden korrozív praecipitatum nélkül. A szánalom érzete az.
                        Szánalom egy szegény, fiatal gyermek iránt, ki apa, anya nélkül maradt, s
                        kinek még amellett egy szegény nyomorék testvért is kell tartani, akit nem
                        enged házról házra koldulni, hanem hazahordja neki falatja felét; drága
                        orvosságot vesz neki a patikában, s maga száraz kenyeret s fűzfaalmát ebédel
                        mellette; és mégis jó kedve van, és erkölcsös, becsületes; még hátra sem
                        tekinget. Óh, bizonyára Iván egészen megnyugtatta magát afelől, hogy mikor e
                        szénlepte nájász-arcot meg­látta, a szánalom mozdult meg szívében, s mikor e
                        térden felül felleplezett nimfai lábszárakra tekintett, nem jutott eszébe
                        más, mint az, hogy milyen kár e gyönge lábaknak a durva szénporondot
                        járni.</p>
                    <p>Feltette magában, hogy ez egészen emberbaráti érzelmet nem fogja magától
                        elutasítani, sőt azt engedi következetességre fejlődni.</p>
                    <p>A metafizika szerint a jótékonyság, a szánalom és a hála: rokonérzelem a
                        szerelemmel és a gyönyörrel; de éppen azért, mert rokon, vele nem azonos,
                        valamint nem azonos a testvérek közti szeretet a hitvesek közti
                        szeretettel.</p>
                    <p>Valóban egészen más dolog szegény árva parasztleányokkal jót tenni, mint
                        beléjük szeretni.</p>
                    <p>A következő szombaton este, mikor a munkások eljöttek hetibérüket kivenni a
                        gazdától, ki maga volt a pénztárnok is, Evila legutolsónak maradt. Úgy
                        illett, mert ő volt a legfiatalabb.</p>
                    <p>A kis lakháznak volt egy nyitott folyosója, arra volt kitéve egy festetlen
                        asztal, amelyre Iván le szokta számlálni a munkások bérét, beírva egy nagy
                        vonalzott könyvbe, ki mennyit dolgozott, s mi jár neki érte.</p>
                    <p>Evila is odalépett az asztalhoz. Egy pár társnője, kivel együtt szokott
                        hazamenni, ott várt rá a kapuban.</p>
                    <p>A leány most is úgy volt öltözve, mint egész héten; csupán a piros szoknya
                        nem volt feltűrve a végzett munka után. Arca most is poros volt a
                        széntől.</p>
                    <p>Mikor odaállt a leány az asztalhoz, Iván a jótékony nagylelkűség filozófi
                        nyugalmával mondá neki:</p>
                    <p>- Gyermekem! Én elhatároztam magamban, hogy neked ezentúl kétszeres napibért
                        fogok adni.</p>
                    <p>- Miért? - kérdezé a leány, s azokat a nagy fellegbontó szemeket bámulva
                        emelte fel rá.</p>
                    <p>- Azért, mert hallom, hogy egy nyomorék testvéred is van, akit te napi
                        keresményedből tartasz; alig marad, amiből ruházkodjál. Tudom, hogy
                        becsületes, jó erkölcsű leány vagy. Én azokat szeretem megjutalmazni, akik
                        jól viselik magukat. Mától fogva kétszeres napibért kapsz.</p>
                    <p>- De én nem veszem azt el! - felelé rá a leány.</p>
                    <p>Most Ivánon volt a bámulás sora.</p>
                    <p>- Miért nem?</p>
                    <p>- Azért, mert ha ön énnekem több bért ád, mint társnőimnek, minden ember azt
                        fogja mondani, hogy én önnek szeretője vagyok, s akkor én meg nem maradhatok
                        a telepen társnőimnek bosszantásaitól.</p>
                    <p>Iván egészen meg volt zavarva e naiv, természetes, egyszerű és merész felelet
                        által.</p>
                    <p>Semmi mondanivaló sem jutott eszébe tovább.</p>
                    <p>Kifizetette a leánynak a rendes heti járandóságát. Az egész közönyösen
                        összehajtotta a forintos bankjegyeket, s ott az ő szeme láttára, legkisebb
                        sejtelme nélkül a kacérságnak, kétfelé nyitá keblén a ruháját, s oda bedugta
                        a pénzt az inge alá.</p>
                    <p>Azután jó éjszakát kívánt, bókot csinált és elment.</p>
                    <p>Iván szédelegve tért vissza szobájába.</p>
                    <p>Ezt a kedélyállapotot még nem ismerte. Sokat olvasott, a világban is járt
                        eleget, asszonyt is látott sokat, de azt, amibe most jutott, nem bírta
                        magának megmagyarázni.</p>
                    <p>Nem szeretné, ha azt hinnék felőle, hogy szeretőm! Fél, hogy akkor nem
                        maradhatna meg a telepen. Tehát fogalma sincs még róla, hogy egy “úrnak” a
                        szeretője nem hord többé talicskán kőszenet a telepre. Azt sem tudja, hogy
                        mi az a “szeretőnek” lenni? Hanem azt tudja, hogy attól őrizkedni kell. Mily
                        komolyan beszélt, és hogy mosolygott hozzá! Sem arról nem volt tudomása,
                        hogy mosolyog, sem arról, hogy komolyan beszél. Egy vadember - az angyal
                        stádiumában.</p>
                    <p>Azt már tudja, hogy szép; de azt még nem tudja, hogy ez a szépség mit ér.
                        Beszél olyan dologról, amit sejteni erény, de már tudni bűn.</p>
                    <p>Mennyivel különböző a többi némberektől! Selyemben és mezítláb járóktól
                        egyformán.</p>
                    <p>És amellett valóságos mintaképe a bibliai Évának. Nem amilyennek azt az
                        archeológusok összerakják, hanem ahogy azt a költők legnagyobbika, Mózes,
                        képzelmében megteremté. Az az Éva, aki még nem tudja, hogy a mezítelenségért
                        pirulni kell, a szépség típusa vadon, őseredetiségében, mosdatlanul. Aki még
                        hajába nem rak szalagot, nyakára kagylót. Aki még a paradicsomban
                        gyanútlanul jár-kel, s a kígyóval játszik. Aki tökéletes asszony egy
                        férfiúval szemben, de még egészen gyermek önmaga előtt, s máris anyai
                        szeretetre fejlődött egy nyomorék testvér irányában. Termete plasztikai
                        minta, arca tele lélekkel, szemei varázslók, hangja érzelemgazdag, és
                        kezében a targonca nyele, lelkében a mindennapi kenyérkereset gondja: arcán
                        a munka fekete rozsdája, és dalaiban útféli ostobaságok.</p>
                    <p>Milyen kár érte!</p>
                    <p>És azután azt is utána gondolá:</p>
                    <p>Milyen kár másnak!</p>
                    <p>Iván egészen ki volt forgatva régi kedélyhangulatából.</p>
                    <p>A megszokott, magas földöntúli szellemek elhagyták, s meglepték helyette,
                        akiket eddig nem ismert. A démonok, akik szent Antalt kísértették a
                        pusztában. Az álmatlan lidércek, a forró vér koboldjai, kiket az aszkéták
                        szeges cingulumokkal űztek ki elfoglalt lakhelyeikből, kiknek ellenharcosául
                        a testkínzó remeték maró hangyákkal rakták tele öltönyüket.</p>
                    <p>Mindenütt az a csábító alak állt közötte és a hideg tudomány eszközei között.
                        Ha vegytani kísérleteihez fogott, ha az olvasztókemence alá fekete szenet
                        rakott, s e szén elkezdett izzóba átmenni, abban is azokat a fekete szemeket
                        látta, amik izzanak és égetnek. Ha az össze­köttetéseikből szabaduló gázok
                        sistergése elsüketíté füleit, úgy tetszék neki, mintha azon keresztül is az
                        ő szavait hallaná, s midőn kezébe vette a tollat, hogy természetrajzi
                        képleteket rajzoljon vele tanulmányai szélére, egyszer csak azon vette észre
                        magát, hogy azt az arcot körvonalazta oda, és jól találta vonásait.</p>
                    <p>Akármit vett elő, az visszavezette e gondolathoz.</p>
                    <p>A penészszagú könyv, mit szórakozására elővett, hírhedett férfiakról beszélt
                        neki, kik őrjöngtek nem rangjukhoz született asszonyokért. Douglas lord egy
                        juhásznéba szeretett, s minthogy az nem akart őérte hercegnővé lenni, a
                        mylord lett annak a kedvéért juhásszá, s őrizte vele együtt a juhokat.
                        Pelletiér gr. egy cigányleányt vett nőül, s elment vele együtt utcai
                        zenésznek. Bernadotte, svéd király, egy libapásztort kért nőül, s csak azon
                        múlt, hogy az nem ment hozzá. Habsburg-Lotharingi János, császári herceg,
                        egy falusi postamester leányát vette nőül, egy másik osztrák császári herceg
                        egy provinciális színésznőt. Nagy Péter cár neje egy falusi pap leánya volt.
                        Egy Napoleonida egy mosónőt vett el, ki előbb szeretője volt.</p>
                    <p>És hát miért ne? Nincs-e a darócban is szépség, kellem, hűség, igaz szív,
                        mint a selyemben?</p>
                    <p>Ellenkezőleg! Nincsenek-e amott a magas vétkek?</p>
                    <p>Zoraia Albohacennel saját gyermekeit öleti meg; pedig királyleány volt.
                        Faustina a lupanárt látogatta, s bért szedett szeretőitől, pedig apja
                        császár és férje divus (isteni) volt. Astorgas márkinő férjének, mikor
                        alszik, egy hosszú hajtűt szúrt a szívén keresztül. Semiramis temetőt alkot
                        megölt férjeinek síremlékeiből. Ottó királyt a neje egy kesztyűvel mérgezi
                        meg. Nápolyi Johanna maga fonja meg a zsineget, mellyel királyi férjét
                        megöleti; Jeanne La Folle pedig halálra kínozza hitvesét. Katalin cárnő
                        megcsalja s megöleti uralkodóját és urát. Hát a Borgiák, a Tudorok, a
                        Cilleyek, akiknek asszonyai mind arról nevezetesek, hogy Aphrodite övét
                        koronájuk körül csavarva viselték?</p>
                    <p>S nincsenek-e magas erények ide alant?</p>
                    <p>Gaussin, a komédiásnő, ki a gazdag imádó charta biancajára a milliók helyett
                        ezt írja: “örökre szeret!”; Quintilie, a másik komédiásnő, ki elharapja
                        nyelvét, hogy összeesküvő kedvesét el ne árulhassa a kínpadon. Alice, ki
                        férje helyett párbajt fogad el és elesik. Az abelérák, kik kedveseikért
                        mákonnyal ölik el magukat, és mindazok, akik ide alant tűrnek, szenvednek,
                        hallgatnak és szeretnek!</p>
                    <p>Még a filozófia és a história is Iván nyugalma ellen szövetkezett.</p>
                    <p>Hát még az álmok!</p>
                    <p>Az álom az a tündéri tükör, amelyben az ember olyannak látja magát, amilyen
                        volna, ha saját vérére bízták volna, hogy alkossa meg magát. A kopasznak
                        álmában haja van!</p>
                    <p>Az imádott alak, kit el nem bírt érni ébren, azt kényszeríti megjelenni
                        álmában és úgy jelenni meg, ahogy neki tetszik. Az álom a leggonoszabb
                        kerítő.</p>
                    <p>A következett hét végefelé azt kezdte észrevenni Iván, hogy tökéletesen
                        elvesztette jó, ép eszének a használatát.</p>
                    <p>Mentül jobban erőltette lelkét az absztrakt elméletekhez visszatérésre, annál
                        jobban fellázadtak ellene démonai.</p>
                    <p>Utoljára egy este az történt vele, hogy mikor éppen egy klórgáz-kísérleten
                        fáradozott, úgy aláfűtött a görebnek, hogy az szétpattant, s úgy teleszórta
                        üvegcserepekkel és parázzsal másfelé mélázó arcát, hogy nem győzte a támadt
                        sebhelyeket teleraggatni angol flastrommal. Arra persze nem is gondolt, hogy
                        azáltal egy cseppet sem lett szebb az arca, hogy az orrán keresztbe egy
                        fekete flastromszeletet ragasztott.</p>
                    <p>Már ezért komolyan megbosszankodott magára.</p>
                    <p>Hisz az egy eszeveszett ember, akivel neki dolga van; ennek végét kell vetni.
                        Vagy így vagy úgy.</p>
                    <p>“No hát, bolondulj meg! Ha szerelmes vagy, hát azon majd segítünk. Vedd el a
                        lányt. Bánom is én! Magam vagyok az egész famíliám! Nem parancsol senki.
                        Vedd el, aztán lássunk egyéb dologhoz. Ez így nem mehet tovább.</p>
                    <p>Mesalliance!?</p>
                    <p>Hat mérföldnyi kerületben nincs ember, aki ezt a szót érti.</p>
                    <p>Aztán, ha volna is?</p>
                    <p>Jöjjön utánam a föld alá, mikor odalenn járok, s koromtól fekete a pofám,
                        aztán nézze meg, hogy pirulok-e miatta nagyon?”</p>
                    <p>A következő szombatig nem látta Iván a leányt.</p>
                    <p>Akkor, mint rendesen, ismét megjelent az, szokott találkozási helyükön, a
                        nyitott folyosón, a fizető asztal előtt.</p>
                    <p>Ezúttal Iván, midőn leszámlálta Evila kezébe a hetibért, egyúttal fogva tartá
                        az eléje nyújtott kezet. A leány mosolygott. Tán az Iván arcán
                        keresztül-kasul raggatott fekete flastromokon.</p>
                    <p>- Hallod-e, Evila, még egyet akarok neked mondani.</p>
                    <p>A leány ránézett és hallgatott.</p>
                    <p>- Én téged feleségül akarlak venni.</p>
                    <p>A leány tagadólag ingatta fejét.</p>
                    <p>- Micsoda? - szólt Iván kétkedőleg.</p>
                    <p>- Az nem lehet! - felelt a leány.</p>
                    <p>- Nem lehet? Miért nem?</p>
                    <p>- Mert énnekem már van vőlegényem, akinek el vagyok jegyezve.</p>
                    <p>Iván elereszté a leány kezét.</p>
                    <p>- Kicsoda az?</p>
                    <p>- Nem mondom meg! - szól a leány gyanakvó tekintett. - Mert ha megmondanám,
                        ön bizonyosan elkergetné innen, vagy nem adna neki előmozdítást. Pedig
                        hamarább nem vehet el, mint amikor tárnalegénnyé lesz.</p>
                    <p>- Tehát egy köznapszámos?</p>
                    <p>- Az ám!</p>
                    <p>- S te azt többre becsülöd, mint engem, aki úr vagyok?</p>
                    <p>A leány vállat vont, fejét félrehajtá, szemszögleteiből egy kétkedő
                        pillantást vetett Ivánra, mely azt még bódultabbá tette, s azután egész
                        merészen rendbe szedte magát, és megfelelt a kérdésre.</p>
                    <p>- El vagyok ígérve régen, még az anyámtól s azt meg kell tartani.</p>
                    <p>- Ördög vigye apádat, anyádat! - tört ki haraggal Iván - mit bánom én, mit
                        ígértek ők egy bivalynak. Én tőled kérdezem, akarod-e velem elcserélni a
                        vőlegényedet?</p>
                    <p>Evila ismét tagadólag ingatta fejét.</p>
                    <p>- Nem lehet az! Az én mátkám dühös vad ember. Képes volna engemet megölni, s
                        önnek a tárnáját felgyújtani, mikor legjobban zúg a viheder. Jó
                        éjszakát.</p>
                    <p>Azzal hirtelen elfutott a folyosóról, s a kapu előtt ácsorgó társnői közé
                        vegyült.</p>
                    <p>Iván úgy vágta az asztalhoz jegyzőkönyvét, hogy annak minden sarka kiment a
                        helyéből.</p>
                    <p>Egy pórleány, egy targoncatoló nőstény fenevad! Visszautasítja kezét és
                        szívét!</p>
                    <p>És kiért?</p>
                    <p>Egy másik szurtos, rongyos, nyomorult, föld alatt furkáló parasztért! Egy
                        vakandokért!</p>
                    <p>Iván nagy küzdelemre talált, midőn az éj magányában egyedül maradt.</p>
                    <p>Várt rá Asmodái és Leviathán.</p>
                    <p>Amaz azoknak az ördöge, akik szerelemből megőrülnek; emez azoké, kik
                        őrültségből gyilkolnak.</p>
                    <p>Fellobogott benne az aszkéta elfojtott szenvedélye.</p>
                    <p>Óh, őrizkedjetek a hideg, márványarcú szenttől, a nyugodt, szelíd, becsületes
                        embertől, ki az asszonyi arctól félrefordul, ki az idegen bájak előtt lesüti
                        szemeit, ki nem óhajtja azt, ami a másé; mert ha annál egyszer kitör a
                        lefojtott láng, az bosszút áll, az kárpótlást vesz magának az eddig tűrt
                        rabszolgaságért. A csélcsap szerelme kis kutya, hanem a remete szenvedélye
                        oroszlán!</p>
                    <p>Ezzel az elszabadult oroszlánnal szívében járt-kelt egész éjjel szűk lakában
                        alá s fel a tudás embere, le-ledobta magát nyugágyára, de nem pihenhetett
                        meg; bőszült démonai tovább üldözték.</p>
                    <p>Eszébe jutott mindaz, amit ritka inkunábulákból olvasott, a rémtörténetek
                        szentnek híresztelt emberekről, kiket egész környék tisztelt, becsült, s kik
                        egyszerre egy pár fekete szem miatt megbolondultak, s sorba mentek a hét
                        főbűnön, s csináltak belőle hetvenhetet; az őrjöngőkről, kik Isten tiltó
                        kezén keresztül törtek szenvedélyük tárgya után. Eszébe jutott a
                        Cenci-történet, átkozott vérrel lemosott átkozottabb csókok. Ninon fia, ki
                        megölte magát, mert anyját szépnek találta; Ödipusz és Myrrha, Salomé szent
                        János fejével egy tánc jutalmául; Thamár, Absolontól széttépett ruháival;
                        Dinah, egy kiirtott város férfihulláinak halmán; Iréne szultána mosolygó
                        feje, leütve szerető férje által... De minek a szent mesék? Hisz itt van
                        Pitaval! A rettenetes lélektani talányok, ahol rögtöni az átmenet a szentből
                        az ördögibe.</p>
                    <p>Iván tudta érteni, tudta érzeni annak a lelkésznek szívháborgásait, aki
                        megszeretett egy szép parasztnőt, gyónás ürügye alatt magához csalta, egy
                        csókért megölte, s azután nem tudta hova elrejteni a hullát. Széttépte
                        darabokra, ahányat, annyifelé dugta. Egyet vízbe dobott, mást elásott,
                        harmadikat elégette.</p>
                    <p>Óh, ő ezt mind meg tudná tenni. És ügyesebben, mint az a pap.</p>
                    <p>Vannak édes mérgek, rejtélyes varázsitalok, mik a vérbe tüzet gyújtanak, s a
                        szemér­metességet eloltják. Ő ismeri azokat. Nemcsak Bánk bán feleségét
                        ronták meg azzal. Hanem az, akit ily méreggel Astarte misztériumainak
                        megáldoztak, megőrül, elszárad, elvész utána.</p>
                    <p>De az nem jönne napvilágra soha.</p>
                    <p>Hát ha elvész, meghal, megölve ott marad? A hulla, akitől már nincs kérni
                        semmit! Akkor igen jó csendes hely van a számára.</p>
                    <p>Mikor az a tó a kőszénbarlangban visszavonul, a rejtélyes odú labirintjában
                        nem egy olyan hely van, ahova egy megölt leány holttestét el lehet rejteni.
                        Ott nem sejtheti, nem keresheti senki. Ez a víz nem árulkodik, ez a sír nem
                        veti fel halottait. Csak késő századok múlva, mikor már ezeket a sziklákat
                        is feltépik, fognak majd ráakadni egy emberi holttestre, mely kristállyal
                        van bevonva, s maga is kővé vált, s hogy fognak az akkori idők tudósai
                        teleírni fóliánsokat afelől, hogyan került az eocénkorszakán alul, a kőszén-
                        és porfír-alakulások közé egy emberi alak?</p>
                    <p>Hahaha!</p>
                    <p>Nevetett. Odáig jutott.</p>
                    <p>Vagy pedig úgy tenni vele, hogy vegytani úton kivonni az egész testből azt,
                        ami érc, kohóban, olvasztókemencében, lombikban egy maradék salakot
                        higgasztani le belőle, s abból azután egy karperecet készíteni, s viselni a
                        kéz csuklóján az egész leányt örökké.</p>
                    <p>Ez volna még a kézfogó; ez volna a házasság!</p>
                    <p>Mit?! Ha szabad volt ezer meg ezer csillagnak fellázadni az Isten ellen, a
                        Nap ellen, kirúgni a pályakörből s egy őrült parabolával kirohanni az
                        állócsillagok közé, hát egy embernek ne volna-e szabad?</p>
                    <p>Iván úgy érzé szívében, mintha ő volna az az üstökös, kit önlángja a
                        végtelenbe visz. Úgy dobogott, úgy hullámzott e szív, mint mikor egy
                        rabszolga elszabadul, s saját urát lába alá taposva, annak parancsolatokat
                        ad.</p>
                    <p>Jaj annak, akit útban talál!</p>
                    <p>Iván az ágyon feküdt, őrült szívdobogása felkölté onnan.</p>
                    <p>Hát “ki” az a szív?</p>
                    <p>Én vagyok-e “ő”, vagy ő az “én”?</p>
                    <p>Iván felmagasult, s nehéz öklével - pedig jó férfiököl volt! - úgy ütött
                        egyet a szívére, mintha gonosz ellenségnek lett volna szánva az ütés.</p>
                    <p>Hallgatsz?!</p>
                    <p>Ki itt az úr? Te-e vagy én?</p>
                    <p>Végezd a dolgodat, szolga! Én vagyok a te urad és királyod! A te dolgod pedig
                        semmi egyéb, mint a kék érből felszivattyúzni a carbonicumot, átkergetni a
                        tüdőre, a tejmirigyből átszívni a chilust, vért alkotni belőle, az
                        artériákat ébren tartani, a vénák zsilipjeit kinyitni! Bajodat atrofiának,
                        hipertrofiának hívják, de úr nem vagy itt! Mert az úr az akarat!</p>
                    <p>És midőn szívét oly kegyetlenül megütötte e férfi, úgy tetszett, mintha saját
                        magát, mint egy bűvtükör alakját látná megjelenni maga előtt, s e
                        másodalakjával saját énjével kelne küzdelemre. Mintha az a bűnszomjas arc
                        szemei előtt állna idegen emberként, ki saját vonásait rabolta el.</p>
                    <p>S midőn öklét fenyegetőleg maga elé taszítá a levegőbe, mintha az előtte
                        lebegő tüneménynek adna ütést, lezúzót, megsemmisítőt, s mintha mondaná
                        neki: “Többé ily arcodat ne lássam magam előtt”.</p>
                    <p>És azzal, mint a mágus a meghódított démont, kényszeríté szívét, hogy leüljön
                        vele az íróasztalhoz csendesen, és figyeljen nyugodtan a prózai számadások
                        tételeire, és kísérje elvont figyelemmel a hideg kétszerkettő örök
                        igazságait, míg körüle a vérben és rózsafényben úszó légkör lassan áttisztul
                        és átlátszó lesz, mint a világéter, melyen keresztül vonulva hallatják a
                        planéták a nem emberi hallműszereknek szóló szférák zenéjét.</p>
                    <p> </p>
                </div>
                <div type="chapter">
                    <head>Az emberevő</head>
                    <p>Ivánt a reggel szürkülete még íróasztalának lámpája előtt találta.</p>
                    <p>Mikor a hajnalfény és a lámpa már kettős árnyékot kezdtek vetni papírjára,
                        eloltá a lámpát.</p>
                    <p>Hazatért magához.</p>
                    <p>Lelkében ki volt egészítve a terv, amit végrehajtani fog.</p>
                    <p>Tiszta, angyaloktól jóváhagyott terv.</p>
                    <p>Vasárnap reggel volt.</p>
                    <p>A szénizzasztók gépei ilyenkor pihennek. A nagy vízmedence, mely a
                        gőzszivattyúkat táplálja, vasárnap reggel a munkásoknak van átadva, hogy
                        abban a hetes szennyet magukról lemossák.</p>
                    <p>Hat órától hétig a női munkásoknak van átadva a medence langyos hulláma a
                        fürdésre; azután fél nyolctól kilencig a férfiaknak.</p>
                    <p>E nagy medence szivattyúgépéhez vezető kulcsot szombat este Ivánnak szokta
                        átadni a gépmester. Kíváncsi, pákosz, alkalmatlan ember ne férhessen
                        oda.</p>
                    <p>Ivánnak sohasem jutott még eszébe, hogy e kulcsnak hasznát lehetne venni.</p>
                    <p>A szivattyúgép fülkéjéből egy tükörüveg ablakocska nyílik a medencére. Innen
                        lehet a gépből kitekinteni, ha nincs-e a medence vízállása megzavarva, mikor
                        a szivattyúk működnek.</p>
                    <p>Pedig ott vasárnap reggel hat órakor olimpi látvány lehet!</p>
                    <p>Evila is ott van!</p>
                    <p>Iván leakasztá a szegről a kulcsot, és zsebébe dugta.</p>
                    <p>De nem hat és hét óra közti időben, hanem nyolc óra után. A férfi munkásokat
                        akarta meglesni.</p>
                    <p>Miért?</p>
                    <p>Mert tudta azt a szokást a tárna népe között, hogy akinek szeretője vagy
                        jegyese van, az annak a nevét a mezetlen testére szokta tűszúrásokkal
                        kipontozni. Azt az embert akarta megtalálni, aki Evila nevét viseli.</p>
                    <p>Honnan került tárnamunkásaink közé ez a vad indián gyöngédség? Régi ez már.
                        Más európai népnél is megvan.</p>
                    <p>A férfiak kedveseik nevét vállaikra, karjaikra tetovírozzák, tűszúrásokkal,
                        miket aztán tetszés szerint cinóberrel vagy berlini kékkel bedörzsölnek. Az
                        ilyen írás aztán ott öröklik. Többnyire egy páros szív, nyíllal átlőve, vagy
                        két galamb, vagy a bányászjelvények: kalapács és csákány vannak a név fölé
                        pontozva.</p>
                    <p>Nők közül csak azok utánozzák ezt a divatot, akik nem mennek férjhez. Ők nem
                        a karjaikra pontozzák ki a nevet és jelvényeket.</p>
                    <p>Néha aztán úgy jön, hogy az örökre odaírt nevet jólesnék letörölni az
                        albumról. Az is egyszerű dolog; hólyaghúzó flastromot ragasztanak az egész
                        névre, s az aztán leveszi az írást, a pergamennel együtt. Nő helyébe új bőr,
                        s új nevet lehet rátetovírozni. Valóságos palimpsest.</p>
                    <p>Némelyik azonban nem olyan skrupuloszus. Alája pontozza az új nevet a
                        réginek, s hagyja nőni a lajstromot, míg minden üres tér megtelik vele.</p>
                    <p>Ivánnak nem nagy fáradságába került megtalálni azt, amit keresett. Amint a
                        koromlepte alakok lemosták vállaikról a szennyet, mindjárt megtalálta az
                        egyiken Evila nevét. A név betűi kékek voltak, a kettős szív fölötte
                        piros.</p>
                    <p>Az egyike volt a legértelmesebb, legszorgalmasabb munkásoknak. Igazi neve
                        Szaffrán Peti, gúnyneve társai közt “az emberevő”.</p>
                    <p>Iván előtt rég feltűnt ez az ember, sajátszerű magaviselete által.</p>
                    <p>Hallgatag volt, sohasem szokott senkivel feleselni. Ha gúnyolták, ha
                        ingerkedtek vele, hallatlanná tette, látott dolga után. Nem panaszkodott
                        semmi bajáról, s nem járt a többiekkel sem templomba, sem korcsmába.</p>
                    <p>És különös ellenszenve volt a gyermekek iránt. Amint egy közelébe akadt, azt
                        űzte, kergette, fogakat vicsorított rá, s megdobálta, amíg érte. Féltek is
                        tőle valamennyien. Gyermekes asszonyok dugták előle porontyaikat, mikor már
                        jött.</p>
                    <p>Pedig különben igen jól ki lehetett vele jönni mindenkinek.</p>
                    <p>Iván megtudta, amit keresett, s azzal hazament és kapujába kiállva várta, míg
                        a tárnamunkások egész csoporttal megindulnak a közeli faluba, a déli misére.
                        Látta Evilát is köztük.</p>
                    <p>Hidegvérrel vizsgálta már, tudományosan meghatározva magában, hogy az egész
                        különösség, amiért ez az arc oly feltűnő, onnan ered, hogy az több faj
                        sajátságainak keverékét egyesíti magában. Ilyen külön emberfajtípus Cuvier
                        szerint van három, Blumenbach szerint öt, Prichard szerint hét, és Desmoulin
                        szerint tizenhat.</p>
                    <p>Az előttünk álló alak valami vegyülete az ural-altajinak az aramaeivel, némi
                        vonatkozással az austro-kaukazihoz. A kicsiny kéz, láb, a karcsú termet, a
                        keskeny, gömbölyű homlok, az emelt finom orr, a finom fekete haj: azok az
                        ind-típusra mutatnak; hanem a felvetett felső ajk, a kígyóvonalú szemöldök a
                        szláv-szkíta eredetről tanúskodik; az égő nagy szemek az aramei rassz
                        tulajdona; az áll, az arcszín a maláji faj sajátsága, melyen azonban
                        uralkodik a kaukázi faj kizárólagos kiváltsága: az elpirulhatás. Csak a
                        kaukázi fajnak adatott meg, hogy el tudjon pirulni, s ennek saját
                        magyarázata van a sejtszövet alakulásában.</p>
                    <p>Ezt magyarázta meg magának Iván, mikor Evilát ismét meglátta maga előtt
                        elhaladni.</p>
                    <p>“Hát a vőlegénye miért nem kíséri a leányt a templomba?”</p>
                    <p>Az leült a tárna légtisztító kemencéje elé, s két tenyerébe támasztva állát,
                        bámult a világba.</p>
                    <p>Iván odament hozzá.</p>
                    <p>- Jó reggelt, Peti!</p>
                    <p>- Jó reggelt.</p>
                    <p>- Hát te mit csinálsz itt?</p>
                    <p>- Hallgatom a szelet, ami a föld alól jön.</p>
                    <p>- Hát te miért nem mégy a templomba?</p>
                    <p>A munkás felnézett az úrra s azzal felelt neki, hogy:</p>
                    <p>- Hát ön miért nem megy a templomba?</p>
                    <p>- Én kálvinista vagyok, s nekünk itt nincs templomunk.</p>
                    <p>- Eszerint ön el fog kárhozni.</p>
                    <p>- Mikor egyedül vagyok, imádkozom.</p>
                    <p>- Én pedig sohasem imádkozom.</p>
                    <p>- Miért nem?</p>
                    <p>- Mert nem vétek senkinek, nem lopok el semmit, s ha van Isten, az jobban
                        tudja, hogy nekem mi jó, mint én magam.</p>
                    <p>- Nincs igazad, Péter! Ebben a dologban különbség van a tanult ember és a
                        természet fia között. Engem minden bajomban, minden kételyemben megnyugtat a
                        tudás, a bölcselkedés; minden kísértetben megóv a tapasztalt ész, a
                        következmények előrelátása; de a magadsorsú ember nem úgy van; ki nem bír
                        egyéb tudással, mint amit kézimunkája körül gyűjtött, annak szüksége van
                        hitre, reményre, vigasztalásra, bűnbocsánatra.</p>
                    <p>- Azt a pap nekem mind nem tud adni - szólt a munkás mogorván, s térdeire
                        fektetett két karjára tette féloldalt arcát, s úgy tekinte vadul Ivánra.</p>
                    <p>Iván leült melléje a gerendára, s vállára tette kezét.</p>
                    <p>- Neked valami nagy bajod van, Péter.</p>
                    <p>- Az van.</p>
                    <p>- Valami nyomja lelkedet?</p>
                    <p>- Lelkemet, testemet, mindenemet.</p>
                    <p>- Titok?</p>
                    <p>- Nem titok. Ha meg akarja ön hallani, elmondom.</p>
                    <p>- Gyilkosság?</p>
                    <p>- Több annál.</p>
                    <p>- Nem veszélyes rád nézve, ha velem közlöd.</p>
                    <p>- Akár a piac közepén kibeszélhetem; emberi hatalom nem bánt engem azért.
                        Tudják felőlem elegen! Ha nem restell ön vele vesződni.</p>
                    <p>- Mondd el.</p>
                    <p>- Rövid történet az. Mikor húszéves suhanc voltam, elmentem szerencsét
                        keresni a tengerre; beálltam egy trieszti gőzösre fűtőlegénynek. Brazíliába
                        mentünk lisztteherrel. Utunk odáig szerencsés volt; visszajövet megrakodtunk
                        kávéval, gyapottal. Az egyenlítőn innen útba kapott bennünket egy tornádó,
                        gépünket tönkretette, árbocainkat letördelte, a hajót egy zátonyra verte, s
                        ott elsüllyeszté. Egy része az utazóknak a dereglyén menekült odább; nem
                        messze mentek, midőn a dereglye elsüllyedt, s mind belefúlt a vízbe. A másik
                        rész a tört hajó roncsából tákolt össze egy tutajt, s annak a hátán bízta
                        magát a tengerre. Ezen a tutajon voltam én is. Harminckilencen voltunk
                        együtt; köztünk a hajóskapitány, a kormányos, azután egy Rio de Janeiró-i
                        fiatal kereskedő, feleségével és egy kis háromesztendős fiával. Több asszony
                        és gyermek nem is volt velünk; mert a többiek a dereglyébe furakodtak,
                        vesztükre. Ah! Dehogy vesztükre! Boldogságukra! Hamar végezték. A
                        harminckilenc közül kilenced­magammal szabadultam meg. Bár ne szabadultam
                        volna!</p>
                    <p>Nyolc napig hányódtunk a tutajjal a tengeren. Hajók mentek el mellettünk a
                        láthatáron, amik nem vettek bennünket észre. Akkor szélcsend állt be, s mi
                        mozdulatlanul oda voltunk szegezve a sík tengerhez, egy csepp ivóvíz, egy
                        harapásnyi eledel nélkül.</p>
                    <p>Már akkor két nap óta nem evett senki semmit. Tízen már meghaltak éhen,
                        ragályban.</p>
                    <p>A kilencedik nap sem hozott menekülést; a nap égetőn sütött felülről és a
                        tengerből vissza, s felforralta agyvelőinket.</p>
                    <p>Este elhatároztuk, hogy egyet magunk közül feláldozunk; akit a többiek meg
                        fognak enni. Kalapba dobtuk neveinket, az ártatlanságra, a gyermekre bíztuk,
                        hogy húzza ki a nevet.</p>
                    <p>A saját nevét húzta ki.</p>
                    <p>Engedje el, uram az ezután következtek elmondását. Sokszor, mikor végig
                        álmodom azt, egész odáig, ahol a szerencsétlen anya megátkozott
                        valamennyiünket, hogy soha ne legyen nyugalmunk e rettentő vendégség után,
                        kiugrom ágyamból, s nekifutok az erdőnek és várom, hogy mikor változom át
                        farkassá? Az jó volna nekem.</p>
                    <p>Csak kilencen maradtunk élve ez átkozott lakoma résztvevőiből.</p>
                    <p>Ez nyom, ez éget, ez él bennem mindig.</p>
                    <p>A saját véremen kívül még egy idegen embernek a vére jár bennem.</p>
                    <p>Rettenetes gondolatok üldöznek. A végítélet napján hogy fog egy csontváz
                        sorba járni és elrabolt testét huszonhét embertől visszakövetelni!</p>
                    <p>Aztán az iszonyatos! A megevett emberhúsdarab odabenn éhezik!</p>
                    <p>Én értem a kannibálok gyönyörűségét! Nem láthatok meg egy pirospozsgás
                        gyermeket anélkül, hogy eszembe ne jutna: hejh, milyen harapás esnék ennek a
                        kövér vállába. Ha pedig egy nyávadt, beteges kölyket látok, éppen elfog a
                        düh: hát ennek miért kell élni? Nem lehetne ezt mindjárt...</p>
                    <p>A beszélőt itt elhagyta az emberi szó, csak ajkainak felnyitása, fogainak
                        összeharapása s fejének marcangoló megrázása mutatá, hogy mit akart mondani,
                        fenevadi mordulás mellett.</p>
                    <p>Azután összeborzadt és felállt; keblébe dugta mind a két kezét.</p>
                    <p>Kisvártatva nagyot sóhajtott, s így szólt:</p>
                    <p>- Már most mondja meg ön, uram, hol van ennek a bajnak a számára templom, hol
                        patika, pap, aki megbocsássa, doktor, aki meggyógyítsa? Elmondtam a papnak,
                        az meghagyott vele, hogy böjtöljek, vezekeljek; elmondtam a doktornak, az
                        azt mondta, ne igyam pálinkát s vegyek köppölyt. Nem ér az semmit, az még
                        rosszabbá teszi a dolgom.</p>
                    <p>- Én tanácslok neked valamit! - szólt Iván. - Házasodjál meg.</p>
                    <p>Szaffrán meglepetve nézett urára, s gyönge villanata a mosolynak jelent meg
                        arcán.</p>
                    <p>- Magam is gondoltam arra. Talán ha saját gyermekeim lennének, elmúlnék tőlem
                        az iszonyat a gyermekek irányában.</p>
                    <p>- Hát miért nem teszed azt?</p>
                    <p>- Hja! “Szegény ember szándokát boldog Isten bírja.” Mikor két koldusból egy
                        pár lesz, akkor kétszeres koldus mind a kettő. Elébb a betevő falatról kell
                        gondoskodni.</p>
                    <p>- Az is megjön. Te szorgalmas, értelmes munkás vagy. Én tégedet már régen
                        akartalak előmozdítani tárnalegénnyé; csak arra vártam, hogy megnősülj.
                        Nálam elv, hogy nagyobb fizetésekre csak nősülteket alkalmazok.
                        Tapasztaltam, hogy ha nőtlen legényt juttattam jobb fizetésbe, az rendesen a
                        fölösleg által elkorhelyedett, iszákos lett. A nős munkásban pedig jobban
                        lehet bízni. Nem is olyan könnyen hagyja el a helyét. Hát gondold meg a
                        dolgot. Amely vasárnap bejelented nálam, hogy ma fognak kihirdetni a
                        templomban a mátkáddal, az arra következő hétfőn, mint tárnalegény fogsz
                        működni a tárnában, s külön házat kapsz lakásul.</p>
                    <p>A munkás arcán egyszerre végigcsordult a könny. Leesett térdre Iván lábaihoz,
                        s annak térdeit átkarolva, zokogott, s érthetetlen hangokat fuldoklott
                        közötte.</p>
                    <p>- Nos? Hát? - szólt Iván egy jótékony buzdítással. - Ma is egy vasárnap. Nem
                        gondoltál semmit?</p>
                    <p>A munkás felszökött térdeiről, s megtörlé szemeit, mintha látni akarná
                        gondolatait, miket agyában eligazítani nem bír.</p>
                    <p>Iván segített rajta.</p>
                    <p>- Még nem kezdődött az isteni tisztelet, még útban vannak a templom felé, ha
                        nagyon sietnél, a templomajtó előtt beszélhetnél a mátkáddal és a pappal
                        is.</p>
                    <p>A munkás nem szólt semmit, csak egyszerre nekiindult a futásnak; nem is az
                        úton, hanem a torony irányában. A kalapját is ottfeledte; még azt is Ivánnak
                        kellett hazavinni, hogy el ne vesszen.</p>
                    <p>Iván utána nézett a szaladónak, míg a völgy rekettyéi el nem fedték szeme
                        elől.</p>
                    <p>“Milyen bolond ez!”</p>
                    <p>Aztán lakába tért. Beírta üzleti könyvébe, hogy Szaffrán Péter, eddigi
                        tárnamunkás, jövő héttől kezdve tárnalegényi fizetésbe kerül, s helyébe egy
                        tárnamunkás fogadandó.</p>
                    <p>“Nos, hát meg vagy-e velem elégedve? - kérdezé tőle a szíve. - Te kegyetlen,
                        parancsosztogató nagy úr?”</p>
                    <p>Iván pedig gyanakodó volt, s azt mondta a szívének:</p>
                    <p>- Nem hiszek én neked. Amióta már egyszer jégre akartál vinni. Ezentúl
                        vigyázni fogok az utaidra. Hát ha arra gondolsz most, hogy az a leány, mint
                        menyecske is elég szép fog lenni, s akkor nem lesz olyan drága s
                        hozzájárulhatlan. De bevágom az utadat. Engem nem csalsz meg többé. Megállj
                        csak.</p>
                    <p>És azután ismét tanácsot kért Iván üzleti könyvétől, s úgy találta, hogy az
                        idei bruttóbevétel emelkedése megengedi azt a fényűzést, hogy egy
                        tárnafelügyelő szereztessék az üzlethez, ezerötszáz forint fizetéssel.</p>
                    <p>Az az iránti felszólítást rögtön megírta, s felküldte néhány külföldi német
                        és francia hírlapba hirdetményképpen.</p>
                    <p>Így nem fog többé minden nap közvetlenül érintkezni munkásaival.</p>
                    <p> </p>
                </div>
                <div type="chapter">
                    <head>A pénzcsináló</head>
                    <p>Két hétre azután, hogy Iván hirdetményét a külföldi lapokba iktatá, éppen egy
                        szombati nap reggelén jön hozzá Péter és jelenti, hogy két idegen úr
                        érkezett ide, akik a tárnát meg akarnák nézni. Külföldiek lehetnek, mert
                        egymás közt franciául beszélnek. Péter a franciákhoz is sejtett valamit,
                        hajdani matrózéletéből.</p>
                    <p>- Mindjárt szolgálatjukra leszek - szólt Iván, ki éppen akkor valami zöldes
                        nedvet csepegtetett le hegyes nemezsüvegen. - Csak addig öltöztessétek fel
                        őket a szokott bányászgúnyákba. A tárna nem divattoaletthez való.</p>
                    <p>- Már az megtörtént, csak önre várnak.</p>
                    <p>- Megyek. Hát a te dolgod mennyiben van már? - kérdé Iván, midőn útnak
                        indultak.</p>
                    <p>- A házassággal? Egészen rendben van. Holnap hirdetnek ki bennünket a
                        templomban harmadszor.</p>
                    <p>- S mikor esküsztök?</p>
                    <p>- Hát most éppen advent van. Az alatt tiltja a pap a lakodalmaskodást, hanem
                        vízkereszt után az első vasárnap átesünk rajta. Magamnak is jólesik az a kis
                        haladék, mert hát egy kis pénzt is csak kell azalatt gyűjteni. Ha az ember
                        házasodik, faedény, cserépedény, egy kis télire való zsiradék csak kell a
                        házhoz.</p>
                    <p>- Hát te sohasem takarítottál meg eddig a keresményedből semmit?</p>
                    <p>- De igen, uram! Már egyszer volt százötven forintom egyrakáson. A szájamtól
                        fogtam el. A dohányt tagadtam meg magamtól, hogy tízest tízesre rakva,
                        összegyűjtsek ennyit. Akkor idehozta az ördög az újoncozó bizottmányt, s én
                        az egész százötven forintomat a vizsgáló felcser markába nyomtam, azért,
                        hogy adjon róla bizonyítványt, hogy fegyverképtelen vagyok, mert
                        kancsalítok. Tudniillik, hogy tetszésem szerint tudok szemeimmel néhány
                        percig erőszakosan kancsalítani. Ezért felmentettek az asszentálás alól. Ide
                        ment a százötven forintom. Még az esküvés alatt is folyvást kancsalítnom
                        kell; mert a pap csak úgy esket meg, mint fegyverképtelent. Ezt a rendeletet
                        így adta ki az Isten a Horeb-hegyen.</p>
                    <p>- Jól van Péter. Majd egy kis pénzzel én is segíthetek rajtad.</p>
                    <p>- Köszönöm! De előlegezni nem szeretek; az olyan, mint mikor az ember délben
                        megeszi a vacsoráravalót.</p>
                    <p>Eközben eljutottak odáig, ahol a két idegen úr várt rájok.</p>
                    <p>- Ah! Félix, te vagy az? - kiáltá Iván, az egyik úrban régi ismerősére
                        találva, s szívélyesen megrázta kezét.</p>
                    <p>A régi ismerős, kit Iván Félixnek szólított, vele egykorú férfi lehetett;
                        finom arcszíne, fekete bajusza, művészien felkunkorítva, franciás
                        kecskeszakálla, villogó, tűzteli sötétkék szemei még az elegáns öltözet fölé
                        öltött bányászgúnyában is elárulták a világfit; az egész szurtos burokzatból
                        puszta fejtartásával kivált messziről az “úr!”. Mikor megszólalt, meglepte
                        az embert az, hogy csaknem gyermekhangja volt, oly lágy, mint egy asszonyé,
                        s oly csengő, mint a vatikáni énekeseké.</p>
                    <p>Félix sietett régi barátjának segítségére jönni az első találkozás
                        legnehezebb pontjában.</p>
                    <p>- Megbocsátasz, hogy nem szállottam hozzád. Te a munka embere vagy, én pedig
                        üzlet embere. Te nem tartózkodol itt uraskodásból, én pedig nem utazom itt
                        mulatságból. Aztán teleped vendéglője igen tisztességes. Íme, bemutatom
                        neked útitársamat, Rauné Gusztáv bányamérnök urat.</p>
                    <p>Iván ugyan lekötelezve érezte magát e mellőzése által a vendégszeretet
                        igénybevételének. Volt ugyan házában régi időkből fennhagyott ágynemű elég,
                        amikben évek óta nem hált senki; talán némelyik kályhát a soha nem lakott
                        szobákban be is lehetett volna fűteni; de mégis egész életrendszerét
                        összezavarta volna, ha egyszer egy pár vendéget kellett volna ellátnia saját
                        házánál. Erre a megeshető szerencsétlenségre nem is gondolt.</p>
                    <p>- Igaz - szólt egész nyíltsággal -, hogy biz az én házam nincs vendéglátásra
                        berendezve, hanem a telep vendéglője is az enyém: legyek szerencsés
                        benneteket ott is vendégeimül fogadhatni.</p>
                    <p>- Elfogadjuk az ajánlatot - szólt Félix könnyeden -, annyival inkább,
                        minthogy úgyszólván saját érdekedben, saját hívásodra jöttünk ide! A
                        napokban olvastam a zsurnalok hirdetményei közt egy felhívásodat, melyben
                        tárnafelügyelőt keressz.</p>
                    <p>- Igen! - mondá Iván, s kétkedve tekinte az egyik úrról a másikra.</p>
                    <p>- No, én nem vállalkozom rá, mert nem értek hozzá - szólt Félix nevetve. -
                        Hanem útitársam, Rauné úr, hajlandó volna veled megegyezni; ha vállalatodat
                        tehetségeihez mértnek találandja. Rauné úr régi ismerősöm; a creuzoti tárna
                        növendéke, igen alaposan képzett férfi.</p>
                    <p>Rauné úr kevés szavú ember volt, amire ezúttal annál több indoka lehetett,
                        mivel hogy a két másik úr olyan nyelven társalgott, amit ő sohasem hallott
                        életében. Alacsony, szikár alak, földszínű arccal, hegyes arcéllel, és
                        ijesztő hosszúságra meghagyott kecskeszakállal.</p>
                    <p>- Én pedig igen köszönöm baráti érdekeltségedet irányomban - szólt Iván, s
                        azután Rauné úrhoz fordult, s a legfolyékonyabb franciául adá tudtára, hogy
                        örülni fog, ha tárnatelepe minden részleteit személyesen megmutogathatja
                        neki.</p>
                    <p>Azzal lementek a tárnába együtt. Késő délig odalenn jártak. Két szakember
                        tartott egymás fölött kölcsönös érettségi vizsgát. Rauné úr Iván fölött, s
                        Iván Rauné úr fölött. Mind a kettő meggyőződött felőle, hogy a másik a maga
                        tudományát alaposan érti. Némely intézkedésekre nézve különbségek támadtak a
                        két férfi véleményei közt, s azokon elvitatkoztak sokáig, a régibb és újabb
                        módszer előnyeit hasonlítgatva, hanem arról mind a kettő meggyőződött, hogy
                        a másiknak e téren semmi újat nem mondhat.</p>
                    <p>Rauné úr tudományos képességéről leginkább tanúskodott az, hogy mielőtt Iván
                        tárnájának átmetszeti térképét látta volna, hozzávetőleg meg bírta becsülni
                        a réteg alakulásáról, mennyi köbtartalmat ígér ez a tárna, és meddig
                        terjedhet ez a kőszéntelep, még az Iván tulajdonát képező birtokon túl. E
                        tekintetben hozzávetései csaknem az aprólékokig találkoztak Iván
                        kiszámításával.</p>
                    <p>Minőségre nézve pedig a kőszenet a jobbak közé sorozandónak találta.</p>
                    <p>Délre átmentek a vendéglőbe ebédelni, rövid időközt engedve egymásnak a
                        kimosakodásra és átöltözködésre. A kőszénbányai séta nem igen tiszta
                        mulatság.</p>
                    <p>Ebéd utánra volt halasztva a kőszénizzasztók meglátogatása s estére a
                        vashámoré.</p>
                    <p>Mikor a vashámorból visszajöttek, a kocsi Iván háza előtt állt meg; Félix
                        bekísérte őt lakába, míg Rauné úr felment a vendéglőbe.</p>
                    <p>Iván csodálatos rendetlenségű dolgozószobájába vezette régi ismerősét, s ott
                        leülteté egy valahonnan nagy könyvcsomagok alól kiszabadított székre s
                        biztatta, hogy gyújtson szivarra egy kémiai csodalámpánál.</p>
                    <p>- Te nagy tudománybúvár voltál teljes életedben Iván, az iskolában első
                        voltál közöttünk, míg én csak dilettánskodtam melletted; már most hát mondd
                        meg nekem őszintén, annyi tanulmány, szorgalom és fizikai fáradság mellett,
                        mi tiszta jövedelmet hozhat neked ez az egész telep?</p>
                    <p>- Évenként tízezer forintot.</p>
                    <p>- Más szóval: a telep maga semmit. Magad vagy az igazgató, a felügyelő, a
                        pénztárnok, a bányamérnök, a titkár, a könyvvezető és a speditőr. Tehát csak
                        azt kapod, szűken, amit ezeknek fizetnél, ha magad nem volnál mindez egy
                        személyben. Más szóval, a munkádat, a talentumodat, a tanulmányodat, a
                        buzgalmadat megfizeti neked a saját tárnád úgy, mint ahogy a legszigorúbb
                        idegen birtokos megfizetné; de mint realitás, mint százezreket képviselő
                        érték, neked ez a tárna nem vet egy vörös batkát sem.</p>
                    <p>- Annak sem a tárna nem oka, sem magam. Hanem egyedül az a körülmény, hogy a
                        “consumo” korlátoltsága mellett a produkciót nem lehet oktalanul
                        kiterjeszteni.</p>
                    <p>- Én majd rávezetlek, hogy hol a hiba. Mai világban minden erő a
                        konglomeráció után törekszik. A politikai világban nem létezhetnek többé az
                        apró államok, kénytelenek nagyobb tömegekké olvadni össze, mert kis
                        államgazdaságot kormányozni nem lehet. Az iparvilágban szintén nem
                        létezhetnek többé az apró iparvállalatok, mert az újabb igények szerint a
                        kisebbnek is olyan nagy a rezsije, mint a nagyobbnak. Egy száz lóerejű
                        gőzgéphez éppen csak annyi felügyelet kell, mint egy négy lóerejűhöz, s a
                        kis vállalatnak éppen annyi strazzával van dolga, annyi kontókönyvet kell
                        ellátni, mint egy nagynak; s a leglukratívuszabb vállalko­zásoknál a kis
                        vállalatokat leszorítja az “üzleti tőke” hiánya miatt az azzal rendelkező
                        nagyobb vállalat.</p>
                    <p>- Azért viszont a kis vállalatok nem veszélyeztetik olyan nagyon a csendes
                        életben maradást.</p>
                    <p>- Dehogynem. A te tárnádnak például nem kell egyéb, minthogy egy szép napon a
                        bécsi kereskedelmi miniszter írja alá egy angol vastermelőnek a
                        folyamodványát a nyersvasbe­ho­za­tal végett, s másnap kiolthatja katlanait
                        a szomszéd hámor; te meg aztán elmehetsz a szenedet kosárszámra árulni a
                        cigánykovácsoknak.</p>
                    <p>- Ezen is estem már át egyszer. A nyersvasunk kiállta a külföldivel a
                        versenyt, s nem kellett kioltanunk a hámor katlanait, s nem kellett
                        betemetnünk a tárnáinkat. Vasunk, szenünk kivívta magának azt a helyet,
                        ahonnan nem lehetett azt elűzni.</p>
                    <p>- Eggyel több ok azon eszme foganatosítására, amely engem idehozott. Mert azt
                        talán csak nem gondolod, hogy Rauné urat idekísérni jöttem csupán a
                        Bonda-völgybe, hogy ő meg ne unja magát az úton. Idetalált volna ő magában
                        is. Nekem egy nagyszerű tervem van veled. Én téged gazdag emberré akarlak
                        tenni. Amiből természetesen magam is hasznot akarok húzni.</p>
                    <p>- Nos?</p>
                    <p>- Nem tudom, micsoda adomás könyvben olvastam a nemzetek különböző
                        kifejezéseit a pénzszerzésre nézve. A magyar pénzt “keres”, a német pénzt
                        “érdemel” (Geld verdienen), a francia pénzt “nyer” (gagner d’argent), az
                        amerikai pénzt “csinál” (to make money). Tökéletesen jellemző kifejezések. A
                        szegény magyart mintha látná az ember, hogyan keresi a pénzt, melyik
                        bokorban találhatná meg; a jámbor németet, ahogy izzad, dolgozik
                        kézzel-lábbal, míg megérdemli azt a pénzdarabot, a könnyűvérű franciát,
                        ahogy kockáztat és nyer, ha akad egy másikra, aki veszít; míg a nehézvérű
                        jenki ül egyhelyben, s a körmét faragva csinálja a pénzt. Mert sok millió
                        pénz hever még, ami csak csinálásra vár. Hol hever? Életrevaló, de élni nem
                        tudó vállalatokban. Egy helyen a föld rejtett kincseiben, miknek
                        kiaknázásához nincsen forgalmi tőke, más helyen halomra gyűlt tőkében,
                        aminek felhasználásához nincs biztos vállalat; új találmányokban; az ipar és
                        kereskedelem számára még meg nem hódított területekben; a közlekedési
                        eszközök kiterjedésében; az emelkedő luxusban, az emberek bolondságaiban s a
                        tudomány vívmányaiban és főleg a pénzféltő kis tőkepénzesek ládáiban.
                        Mindezeket a heverő kincseket felszínre hozni, a stagnáló kapitálisnak gyors
                        forgalmú csatornákat nyitni, a sok apró tőkét egy naggyá egyesíteni, az
                        iparnak piacot, a piacnak árkeletet szerezni, a hitel által minden tényleges
                        forintot két-három helyen szerepeltetni; ez az, amit mai nap pénzcsinálásnak
                        nevezünk. Szép tudomány! Tisztességes tudomány. S úgy látszik, hogy eltartja
                        az emberét.</p>
                    <p>Félix ez értekezés után azon önteltséggel dugá mellényzsebeibe két kezének
                        ujja hegyeit, mely szerint bizonyos lehete afelől, hogy Iván barátja nagyon
                        is jól fogja ismerni a Félix Kaulman firmát, mely dolgozik bankárügyekben
                        Bécsben és Párizsban. Jó hangzású név, ha akarom francia, ha akarom
                        német.</p>
                    <p>Iván ismerte azt. Félix hajdani iskolatársa volt: bankár fia. Apja üzletét
                        örökölte. Sokat lehetett a nevet olvasni újabb vállalatok, üzletkötések
                        alatt.</p>
                    <p>- De hát hogy akarsz az én bányámból sok pénzt csinálni?</p>
                    <p>- Nagyszerű tervem van vele.</p>
                    <p>- De hisz maga az egész tárna sem nagyszerű.</p>
                    <p>- Mert nem látod olyan magasról, mint én. Rajta taposol a gyémántokon, s
                        mikor aranyat kérhetnél a földtől, megköszönöd, ha vasat ád. Ez a tárna
                        teneked, mint mondád, tízezer forint hasznot hajt. Ez 200 ezer forintnyi
                        tőkének a kamatja. Én tehát alakítok egy konzorciumot, mely ezt a te egész
                        telepedet, ahogy áll, megveszi kétszázezer forintért.</p>
                    <p>- De nem válok meg semmi pénzért a tárnámtól. Ez nekem elementumom, mint a
                        csíknak az iszap.</p>
                    <p>- Hiszen nem is válsz meg tőle. Dehogy válsz meg. Azután leszesz még csak
                        hozzáláncolva egész kedved szerint. Ha futni akarnál, sem eresztenélek. A
                        konzorcium egyelőre négymillió tőkével fog megalakulni, s nagyszerű
                        établissement-t rendez be, mely egyfelől a poroszországi szén konkurenciáját
                        megöli, másfelől az angol vasúti síneket és gépvasat leszorítja az osztrák
                        piacról. Te ez établissement-nak főigazgatója maradsz tízezer forint évi
                        fizetéssel, két percent tantièmet kapsz a tiszta haszonból, s szabadságodban
                        álland a neked vételárban adandó összeg egy részét részvényekben al pari
                        magadnak tartanod, s miután e vállalat biztos húsz percentet fog
                        jövedelmezni, biztosítva vagy róla, hogy a mostani tízezer forint jövedelmed
                        helyett 30 ezer forint évi biztos jövedelmed van, s tőkéd ötven százalékkal
                        megnövekedik. Dolgod pedig éppen egy hatodrésznyi lesz, mint most.</p>
                    <p>Iván félbeszakítás nélkül hallgatta mindezt végig. Azután egész csendes
                        vérrel azt felelé rá, hogy:</p>
                    <p>- Kedves Félix, ha én egy konzorciumnak, melynek négymilliója van, azt
                        mondanám: add ide a pénzedet; én csinálok neked olyan iparágból, mely nekem
                        csak tízezer forintot jövedelmezett, jövőre nyolcszázezer forint évi
                        jövedelmet, akkor én legfeljebb semmirekellő volnék; hanem ha még ezenfelül
                        azt is megtenném, hogy ennek a társulatnak a részvényeibe a magam pénzét is
                        belekeverjem, már akkor éppen azzal kellene magamnak hízelkednem, hogy
                        bolond vagyok.</p>
                    <p>Félix nagyot kacagott e szóra. Tréfás mondat volt az nagyon. Azután hajlós
                        sétapálcáját nyaka mögé téve, s két kezét annak két végére felakasztva,
                        magas fensőbbségi tudattal beszélt le Ivánhoz.</p>
                    <p>- Mert még nem hallgattad végig, amit mondani akarok. Hiszen nem csupán a te
                        telepedről van itten szó. Tudod jól, hogy a te tárnád csak egy kis
                        kiszögellése a Bonda-völgyi óriási szén­rakványnak, s az mérföldnyi
                        területben halad odább, folyvást erősebb rétegben messze el Bondavár alatt,
                        egészen a szomszéd völgyteknőig. Én ezt az egész kőszénmedencét akarom
                        megvétetni, aminek most még bagatell az ára, s amin milliókat lehet nyerni,
                        tisztességes, okos, raisonabilis úton, anélkül, hogy valakitől lopnók a
                        pénzt, anélkül, hogy valakit megcsalnának érte. Egy heverő kincset akarok
                        felvenni a földből, ami itt van, megvan, kínálkozik; csak éppen a kincs
                        súlyának megfelelő erőt követel.</p>
                    <p>- Ez más. Így értem a tervedet. S nem tagadom meg tőle, hogy az így
                        jogosultan nagyszerű. De éppen azért, mert nagyszerű a terved, annak a hibái
                        is óriásiak. Az igaz, hogy a kincs, amit az egész Bonda-völgy rejt magában,
                        valami óriási. Legalább százmillió. Ki sem lehet számítani, mennyi. Hanem
                        ahhoz nem lehet hozzányúlni, először, mert ez az egész bondavári uradalom,
                        így, ahogy áll, nem eladó.</p>
                    <p>- Ah, dehogy!</p>
                    <p>- Elmondom, miért nem. Először is a birtok az öreg herceg Bondaváryé, ki
                        jelenleg leg­gazdagabb úr az országban.</p>
                    <p>- Milyen gazdag úr valaki, azt mi jobban tudjuk.</p>
                    <p>- De legbüszkébb úr, annyi bizonyos, aki előtt nem mernék azzal az ajánlattal
                        megjelenni, hogy családja ősi fészkét, nevének predikatumát képező birtokát
                        adja el kőszénbányának.</p>
                    <p>- Óh, hó! Láttunk már büszkébb urakat is hasonló elhatározásokra jutni. Az
                        olasz király koronás úr, mégis túladott Savoyán, ami nemzetségének előneve,
                        s keresztjét címerében viseli.</p>
                    <p>- Én pedig ellenkezőleg láttam egy magyar családot, melynek hajdan oly
                        kiterjedt birtoka volt, hogy a Dunától a Tiszáig folyvást saját jószágán
                        utazhatott, s mely később mindezen birtokát elveszté, elpazarlá, de egyetlen
                        egy folt földet, egy kerek nyárfaerdőt Bánkházán, semmi áron és semmi
                        nyomorban nem bírtak megvenni tőlük, mert az képezte predikatumukat.</p>
                    <p>- No, ezen én fognék segíteni.</p>
                    <p>- Azután. Ha az öreg herceg hajlandó lenne is birtokát áruba bocsátani, nem
                        tehetné azt, amíg leánytestvére, Bondaváry Theudelinda grófkisasszony él.
                        Mivelhogy atyjuk e várat és uradalmat vitalitiumképp hagyományozta
                        leányának, aki jelenleg valami ötvenyolc esztendős lehet, s még szándékozik
                        valami harmincig elélni. Az pedig hozzá van nőve a várához, még soha egy
                        napra tudtommal ki nem jött belőle. Az egész világot gyűlöli. Azt ugyan rá
                        nem veszi semmi emberi hatalom, hogy Bondavárát átengedje akármi
                        világboldogító konzorciumnak, ha mindjárt arról lenne is szó, hogy őalatta
                        van az utolsó kőszén, s ha azt ide nem adja, megfagy a világ.</p>
                    <p>Félix nevetett rajta.</p>
                    <p>- Ennél nehezebben bevehető erősségeket is kapitulációra bírtam én már.
                        Asszonyszíveken különösen nincs Bramah-závár.</p>
                    <p>- Jól van - szólt Iván. - Tehát tegyük fel, hogy sikerülend a herceget is,
                        meg a grófnőt is rábírni, hogy a birtokot eladják; még akkor mindig nincsen
                        nagyszerű établissement-od. Következnek a technikai akadályok. Mi a legfőbb
                        szükséglet ily vállalatnál?</p>
                    <p>- A készpénz.</p>
                    <p>- Nem az. A kész ember.</p>
                    <p>- Ahol a pénz van, van ember.</p>
                    <p>- Ember és ember között nagy a különbség. Ez azon árucikk, amelyben a
                        legnagyobbszerű csalódások lehetők. Nálunk először is hiányzik a
                        közmunkás.</p>
                    <p>- Hozatunk Belgiumból, Franciaországból.</p>
                    <p>- Csakhogy amely munkás Belgiumban, Franciaországban vállalkozik arra, hogy
                        hozzánk eljöjjön, először is nem azért jön, hogy kevesebb bért kapjon
                        nálunk, mint ott, hanem megfordítva. Tehát ily forszírozva támasztott
                        iparvállalatnál a legelső hiány az, hogy néhány percenttel többe kerül nála
                        a munka, mint a fennállóknál. Szerintem minden iparvállalatnak a maga
                        természetes útján kell kifejlődni. Erőnkhöz és a piachoz mérten kezdeni, a
                        munkásokat magunknak nevelni, hozzánk édesgetni, összetanítani, lassan, de
                        biztosan terjeszkedni, kicsinyben experimetnálni, a készre alkudni, s inkább
                        szívósan kitartani, mint rohammal megindulni. Ez az én regulám.</p>
                    <p>- Múlt századbeli nézetek. Ily elvek mellett Amerika sohasem hagyta volna el
                        Európát.</p>
                    <p>- A másik baj a külföldi munkásokkal az, hogy aki onnan hozzánk átjön, az
                        többnyire a nyugtalan, helyhez nem kötött rész; a titkos társulatok
                        szövetségese, mely amint beteszi ide a lábát, azonnal elrontja a mostani
                        jószellemű munkásainkat is, s meghonosítja a grève-et.</p>
                    <p>- Nálatok soha sincs grève?</p>
                    <p>- Soha.</p>
                    <p>- Hogyan előzöd meg?</p>
                    <p>- Az az én titkom. Hosszú volna elmondani. Annyit bizonyosnak tartok, hogy
                        egy erőszakolt gyártelep nálunk legelőször is a kézmunka drágaságával fog
                        első akadályul találkozni. Második akadály egy hozzáértő technikai vezető
                        hiánya.</p>
                    <p>- Azt biztosan kapunk külföldön.</p>
                    <p>- Meglehet. Én, magános ember, ha van mire és miből, bizton hiszem, hogy
                        kapok; mert utánajárok, s kikeresem, megválasztom a legjobbat, s ha
                        megkaptam a legjobbat, megfizetem, úgy, ahogy én értem, hogy megérdemli. Ez
                        nem úgy megy nyerészkedésre alakult konzor­ciumoknál; ott először is
                        szerepel a protekció. Az igazgatótanács tagjai a legtöbb részvénnyel bíró
                        alapítók. Azok rendesen annyit értenek ahhoz az üzletághoz, amelynek
                        kormányzatát viszik, mint a hajdú a harangöntéshez. Többnyire az elnök, az
                        igazgató imponál. Azoknak van valami protezséjük, akinek alkalmazás kell, Az
                        talán bádogos volt, annálfogva kell értenie a vasöntöde vezetéséhez. A
                        legjobb esetben takarékossági szempontból indulnak ki, s tíz ajánlkozó közül
                        kiválasztják a legjutányosabbat. Az első év azután magán viseli az
                        experimentáció jellegeit. A feldolgozott nyersanyagnak fele kárba vész.
                        Kisül, hogy senki sem ért ahhoz a munkához, amit magára vállalt. Rosszul
                        teljesített kötelezettségek miatt kárpótlási pörök zúdulnak a jogfelügyelő
                        gallérjába özönnel. Vége felé rájön az igazgató bizottmány, hogy
                        ünnepnapokon, mikor a gépek pihennek, sokkal kevesebb a veszteség, mint
                        munka­napokon, mikor dolgoznak. Végre nagy későre észreveszik, hogy a
                        vállalatnak nagyobb a teste, mint az ereje, s nem bír mozogni. Van sok
                        épület, gép, anyag, készlet, de nincs elég üzleti tőke. Új befizetés
                        rendeltetik. Nem fizetnek. Vetik ezerével a részvényeket a piacra.
                        Következik egy prioritási kölcsön a társulat ingatlanaira. Ez egy percre
                        megállítja a bukást. Akad uzsorás, ki a százforintos prioritási papírért ád
                        60-at. Akkor az igazgató bizottmány iparkodik a saját csizmáit kimenteni a
                        sárból, s ha szabadulhatott, nyakra-főre leköszön, magára hagyva a
                        felügyelőt, hogy tegye amit akar. Az azután amíg a készletben tart, szórja
                        potom árért, ami eladható, okosnak, bolondnak, hogy a munkásait fizethesse,
                        hogy maga élhessen. Végre az is megszökik, s az üresen maradt nagyszerű
                        établissement előtt megüti a címeres ember a dobot: “Ki vesz téglát?” Ez a
                        története az én tudtomra minden erőltetett nagyszerű iparvállalatnak, ami
                        nem a maga természetes kifejlődési stádiumain keresztül a korkívánalom és
                        közszükséglet mellett nőtt naggyá.</p>
                    <p>Félix sokat nevetett Iván elbeszélése alatt.</p>
                    <p>- Igaz! Valóságosan így van! Mintha nyomtatásból olvasnád! Hanem hát éppen
                        ezen baj elkerülése végett akarok e vállalat igazgatására egy olyan embert
                        megnyerni, aki az egész üzletet az “F”-ből érti, tégedet.</p>
                    <p>- No ez a legveszedelmesebb csalódás. Én értem és ismerem a magam
                        iparvállalata szűk feladatait ebben a kis keretben; de nem ismerem sem a
                        nagy világpiacot, sem a magasabb üzleti követelményeket. Sok embert tett már
                        az a káprázat tönkre, hogy jó kisgyáros, kiskereskedő létére nagygyárosnak,
                        nagykereskedőnek hitte magát fölemelhetni; holott az két “ellentétes”
                        talentum és tanulmány. Az egyiknek minden apró nyereséget meg kell ragadni,
                        a másiknak észre sem szabad azokat venni. Az egyiknek csak bizonyosra szabad
                        dolgozni, a másiknak feladata mindig nagyokat kockáztatni. Az egyiknek
                        alkalmazkodni kell a helyi viszonyokhoz, a másiknak a kerek világra
                        spekulálni, hogy ha egy helyről kiszorult, más helyütt szorítson magának
                        tért. Ehhez nekem nincs elég tanulmányom, ismeretem, hivatásom.</p>
                    <p>- Túl szerény vagy. Majd meggyőzlek az ellenkezőről.</p>
                    <p>- No de hát tegyük fel, hogy minden megterem úgy, ahogy képzeletedben
                        létezik. A nagyszerű gyártelep itt áll, működik, jó anyagot szolgáltat,
                        olcsón, eleget; most következik a legfőbb baj: a topográfiai akadályok. A
                        Bonda-völgyi széntelep húsz mérföldnyire esik a legközelebbi
                        vasútállomáshoz, huszonöt mérföldnyire a legközelebbi hajózható folyamhoz.
                        Amíg idejöttél, láthattad, milyen utak vannak idáig. Van négy hónapja az
                        esztendőnek, amikor éppen nem lehet semmi szállítmányt küldeni távolabb
                        helyre, de a legkedvezőbb szakában is az eszten­dőnek, mire a nálunk
                        előállított szén és vas tengelyen azt a pontot eléri, ahol a legelső piacot
                        megtalálja, már akkor a magas fuvarbér által úgy megdrágult, hogy azzal a
                        vassal, azzal a szénnel, amit Liverpoolból vagy Poroszországból hoztak, nem
                        versenyezhet.</p>
                    <p>- Azt én mind tudom - szólt Félix, pálcikája kláris faragványával egyengetve
                        fodorított bajuszát. - Hanem azon könnyen segít egy szárnyvasút a
                        Bonda-völgyből a főemporiumig.</p>
                    <p>- Egy Bonda-völgyi vasút! - kiálta fel Iván elbámulva. - Tán csak nem
                        gondolod, hogy a négymillió tőkével még húsz mérföldnyi vasutat is ki lehet
                        építeni.</p>
                    <p>- Óh éppen nem! Az megint más vállalat feladata lenne.</p>
                    <p>- S te hiszed azt, hogy tisztán pusztán a Bonda-völgyi gyártelep kedvéért
                        akad tőkepénzes, aki egy semmi kereskedelmi forgalommal nem biztató vas
                        zsákútnak a kiépítésére vállalkozik?</p>
                    <p>- Hogyne vállalkoznék! - szólt Félix, pálcája klárisfejét szája elé téve,
                        mintha kétfelé akarná vele osztani a szót. - Ha az állam megadja az
                        útvonalra nézve az alkotmányos kamatbiztosítást.</p>
                    <p>(Azon időben a Reichsrath volt az alkotmány.)</p>
                    <p>Iván most még jobban felnyitá szemeit, s minden szót külön megnyomott.</p>
                    <p>- Az állam... adjon... ennek a... vasútvonalnak... kamatbiztosítást! De hisz
                        az a legvilágosabb megrövidítése volna az államnak. Én nem képzelem annak a
                        lehetőségét!</p>
                    <p>Félix meggondoltan felelt.</p>
                    <p>- Vannak kulcsok, melyek a magas urak hivatalszobáinak ajtaját megnyitják
                        előttünk.</p>
                    <p>Többet nem engedett magának elmondani, sétabotja korallbunkójával mintegy
                        visszatömve szájába a további felvilágosításokat.</p>
                    <p>Iván erre a szóra kihúzta asztalfiókját, s kivett belőle egy darab fekete
                        kenyeret.</p>
                    <p>- Látod ezt? Akik ilyen fekete kenyérrel élnek, azok nem fognak az
                        excellenciás urak előszobáiban alkalmatlankodni.</p>
                    <p>Félix kolerikus nevetéssel vetette hátra fejét, s szélmalmot csinált ujjai
                        között pálcájával.</p>
                    <p>- No hát n’en parlons plus! Majd ráérsz későbben is hozzánk csatlakozni. Mert
                        én, amit egyszer feltettem magamban, azt ki is viszem. Fogadom neked, hogy
                        kihúzom a Bonda-völgyi uradalmat a herceg lába s a kegyes grófnő imazsámolya
                        alól, hogy felépítem rajta a leg­nagyobbszerű gyártelepet, ami a
                        birodalomban lehet, s hogy odatolom azt a világpiac közepébe mindenestől,
                        amilyen igaz, hogy Kaulman Félix a nevem.</p>
                    <p>- No sok szerencsét az expedícióhoz, hanem én itthon maradok.</p>
                    <p>Rauné úr megérkezése megszakítá a beszélgetést.</p>
                    <p>A francia elmondá, hogy megismerte feladatát, Iván föltételeit elfogadja, s
                        azonnal beállhat hivatásába.</p>
                    <p>Iván kezet nyújtott az alkura, a szerződést aláírák, s azután rögtön átadta
                        neki a kézi pénztárt, s a munkások jegyzékét, kérte őt, hogy a ma esti
                        bérfizetést végezze a vendéglő csarnokában, ahol állandó lakás lesz számára
                        rendelve.</p>
                    <p>A vendéglő átellenben volt Iván lakával.</p>
                    <p>A munkáscsoportok szombat este ott gyülekeztek össze a két ház közötti téren.
                        Iván az ablakhoz ment utánanézni, hogy milyen renddel fog menni az új
                        felügyelő alatt a fizetés sora? Félix is odaállt mellé, s óraláncán csüggő
                        kis miniatűr lornyonján keresztül szemügyre kezdé venni a munkásokat.</p>
                    <p>- Ah ça! - szólt egyszer, nyelvével csettentve -, az a kis cendrillon abban a
                        piros rokolyában nem volna rossz bronzfigura! Ettől meg kell tanulnom, hogy
                        hívják tótul azt, hogy “szeretsz-e engem?”</p>
                    <p>- Vigyázz vele - szólt Iván féltréfásan -, mert vőlegénye van, akinek a
                        mellékneve “emberevő”.</p>
                    <p>A kifizetés rendén ment. Szaffrán Péter kihozta a vendéglőből Evila hetibérét
                        is, s azt át akarta neki adni. Evila visszaadta neki. S aztán jó kedvvel
                        haladtak hazafelé. A lány elkezdett dalolni, s Péter vállára tette
                        kezét.</p>
                    <p>- Teringettét! Milyen hang! - kiálta fel a bankár. Ha Párizsban volna,
                        levágná vele Theresát!</p>
                    <p>Iván szivarra gyújtott, leült egy szegletbe és hallgatott.</p>
                    <p> </p>
                </div>
                <div type="chapter">
                    <head>Doktor úr!</head>
                    <p>Másnap vasárnap volt. Iván korán reggel elvezette Félixet és Rauné urat a
                        gyártelepbe, hogy megmutogassa nekik a munkások lakását, amik egész kis
                        falut képeztek már. Azt a falut Iván atyja alapította. Szegény, rongyos,
                        burgonyán tengődő lakosok vidéke volt az. A kőszén uralma óta tisztes
                        viseletű, jól élő nép növekedett rajta. Minden családos munkásnak külön
                        házikója volt, s kis gyümölcskertje hozzá.</p>
                    <p>Mikor az előtt a ház előtt elmentek, amelyben Evila lakott, kénytelenek
                        voltak mind a hárman betekinteni annak az udvarára. Először is azért, mert a
                        háznak az ajtaja nyitva volt; másodszor pedig azért, mert annak az udvarán
                        oly látványnak voltak tanúi, ami bármely arramenőt megállítana.</p>
                    <p>Szaffrán Péter verte Evilát.</p>
                    <p>A vőlegény rácsavarta bal kezére menyasszonyának hosszú, tömött fekete haját,
                        s a jobb kezében egy kétrét fogott szíjat gyakorolt abban a
                        foglalatosságban, hogy azzal a leány hátára, vállaira csattogó ütéseket
                        osztogatott.</p>
                    <p>A fickónak az arca egészen megérdemelni látszott gazdájának “emberevő”
                        gúnynevét; szemeinek fehére felül kilátszott, szempillái alul, szemöldei
                        találkozót adtak egymásnak egy mély homlokránc tövében, arca sápadt volt a
                        dühtől, szétnyílt ajkai összecsikorgatott fogait láttatták.</p>
                    <p>Minden ütésnél, amit tett a leányra, valami kurta morduló kérdést tett hozzá,
                        mintha olyasmit mondana: “Ellenkezel még? Makacskodol még? Fogsz még velem
                        dacolni?”</p>
                    <p>A leány pedig nem sírt, nem könyörgött, csak felemelt kötényét ajkaihoz
                        szorítá két kezével, s mikor a brutális fickó nagyokat rántott a fején
                        hajánál fogva, olyankor olyan szelíden nézett fel rá engesztelőleg azokkal a
                        lélekteljes szemeivel! A Brontes nem értette a szemek beszédét.</p>
                    <p>- Ejh ni! - kiálta Félix. - A cendrillon és vőlegénye egy szerelmes
                        pásztorórán.</p>
                    <p>- Az ám - felelt rá Iván egykedvűleg.</p>
                    <p>- De hát ne engedd annak a gazembernek, hogy azt a szép gyermeket úgy
                        üsse.</p>
                    <p>Iván vállat vont.</p>
                    <p>- Joga van hozzá. Az övé. Menyasszonya. Ha beavatkozom, csak még jobban
                        megveri. Aztán meg úgy látom, hogy ez alkalommal erősen fel van pálinkázva a
                        fickó. Ilyenkor nem bírni vele.</p>
                    <p>- No, én majd megmutatom, hogy bírok vele - szólt Félix. - De azt nem
                        nézhetem, hogy ezt a szép gyermeket üsse itt előttem.</p>
                    <p>- Nem jó lesz odamenned - inté őt Iván. - Ezek a föld alatti munkások nemigen
                        tartják tekintélyben a selyemkabátos embereket.</p>
                    <p>- Majd meglássuk. Te csak annyit tégy meg, hogy mikor azt látod, hogy ennek a
                        ciklopsznak a karját megfogom, kiáltsd rám e szót: “doktor úr!”</p>
                    <p>Azzal az útmagaslatról aláugorva, egész önbizalommal sietett be a kis ház
                        udvarára az elegáns nagyvárosi úr.</p>
                    <p>Szaffrán Peti bizony fel sem vette a jövetelét, még jobban cibálta Evila
                        haját.</p>
                    <p>- Hát te fickó! - kiálta rá Félix - miért vered ezt a lányt?</p>
                    <p>Szaffrán visszafelelt rá nagy pimaszul:</p>
                    <p>- Kinek mi gondja rá? Az én mátkám!</p>
                    <p>Csakugyan nagyon dűlt a szájából a pálinkabűz.</p>
                    <p>- Ah, te házasodni készülsz? - szólt Félix, odalépve egészen a herkulesi alak
                        mellé, kinek alig ért a válláig. S vajon szabad már neked megnősülnöd? Nem
                        vagy te még katonaköteles?</p>
                    <p>Ennél a szónál csakugyan leereszté a felemelt szíjat Szaffrán Peti, mintha
                        tízmázsás pöröllyé lett volna kezében.</p>
                    <p>- Fegyverképtelen vagyok - dörmögé fogai közül. - Bizonyítványom van.</p>
                    <p>- Ah! Te fegyverképtelen? Te jeles verekedő! S ki volt az a derék becsületes
                        orvos, ki neked erről bizonyítványt adott? Ilyen karokkal! Kérem!</p>
                    <p>S e szóval megtapintá a legény karjának kidülledt izmait.</p>
                    <p>“Doktor úr!” - hangzék e pillanatban Iván szava.</p>
                    <p>Amint e szót hallá, s amint Félix ujjainak motozását megérzé karjának izmain
                        Péter, egyszerre lecsavarta kezéről Evila haját, s ijedten bocsátá azt
                        el.</p>
                    <p>- No megállj, fiam - szólt Félix, vékony kis halhéj pálcáját megsuhogatva az
                        orra előtt -, majd holnap reggel a felülvizsgálatnál megnézem, hogy micsoda
                        nagy bajod van, amiért nem szolgálhatsz fegyver alatt. Azért vagyok
                        itten!</p>
                    <p>Szaffrán Petinek egy percre az a mentő gondolata támadt, hogy elővegye
                        rögtöni kancsalítását.</p>
                    <p>Félix kinevette vele.</p>
                    <p>- Jaj fiam, úgy én is tudok - s visszakancsalított a szeme közé. - Holnap
                        majd megvizitállak.</p>
                    <p>Szaffrán Peti erre a szóra megfordult a sarkán, nekiiramodott az udvar
                        ellenkező végének, keresztülvetette magát a kerítésen, s addig vissza sem
                        pillantott, míg az erdőt el nem érte.</p>
                    <p>Iván bámult a csodálatos sikeren. Neki minden testi ereje s személyes
                        bátorsága mellett nem ígérkezett jó kimenetel e fickó elleni beavatkozásnál,
                        s amaz a másik, azzal a finom kényes alakkal két perc alatt keresztülveti a
                        kerítésen a maga óriását, s elkergeti a világba.</p>
                    <p>Iván restellte a dolgot és szégyenlette magát. Látta, hogy Félix még jónak
                        találja ott időzni, s a leánnyal szóváltásba elegyedni. Erre a jelenetre meg
                        éppen nem akarta Iván a száját tátani.</p>
                    <p>- Jerünk odább - szólt Raunénak - majd utánunk talál Kaulman úr.</p>
                    <p>Azzal továbbmentek. Összevissza néztek minden meglátnivalót, hanem bizony
                        Kaulman úr csak egy jó óra múlva találkozott velük össze, mikor már ők
                        visszafelé jöttek. Azt mondta, hogy kereste őket, de nem bírt nyomukba
                        találni.</p>
                    <p>Mikor Félix egyedül maradt a leánnyal a kis ház udvarán, az úri leereszkedés
                        részvéthangján kérdé tőle:</p>
                    <p>- Mit vétettél annak az embernek, hogy úgy vert?</p>
                    <p>A leány hirtelen megtörölte kötényével szemeit, s azután mosolyogni
                        törekedett. Olyan sajátságos volt a fájdalmon, a keserűségen keresztül ez a
                        mosolygás. Visszafelé fordított drámai művészet.</p>
                    <p>- Óh uram, tréfa az egész. Csak tréfált velem.</p>
                    <p>- De köszönöm az ilyen tréfát. Nézd a nyakadon, ahogy átcsapott a szíj,
                        milyen daganatfoltot hagyott.</p>
                    <p>Félix kis zsebfésűje tükrét tartá a leány elé. Az egészen elpirult, mikor
                        meglátta magát benne. Talán az ütés foltja gerjeszté haragra.</p>
                    <p>- Hát lássa, uram - szólt a leány elkomolyodva -, ez az egész dolog. Nekem
                        van egy kis öcsém, aki nyomorék. Egy apától, egy anyától valók vagyunk.
                        Mikor az apánk meghalt, az anyánk férjhez ment egy másik emberhez. Az
                        részeges volt. Mindig ütött, hajszolt bennünket. Egyszer azt a kisöcsémet,
                        mikor még háromesztendős volt, haragjában ledobta az asztalról, ahova az
                        anyám felülteté. Attól az eséstől kitörött a dereka. Nyomorék lett: a melle
                        és háta meggörbült, a lábait nem bírja, s a lélegzete elfullad, mikor
                        beszél. Mindennek a mostohám az oka. Azután, hogy e gyermek nyomorék lett,
                        még jobban üldözte, kínozta. De sok verést kaptam helyette! Kivált miután az
                        anyánk meghalt. De nem sokára a mostohánk is ittas fővel lebukott az aknába,
                        s nyakát szegte. Azóta magunkra maradtunk. Amit én napszámmal keresek, abból
                        megélünk mind a ketten. Most a Péternek el kellene engemet venni. Aztán a
                        Péter ki nem állhatja azt a szegény kis nyomorékot. Azt mondja, miért nem
                        megy koldulni? Ilyen két mankón járó csodaszörny sok szép pénzt
                        összekoldulhatna a vásárokon, a templomajtókban. Ma is azon történt a
                        civakodás. Eljött értem, hogy majd felkísér a templomba. Ma hirdetnek ki
                        bennünket harmadszor. Én mondtam neki, hogy mindjárt készen leszek, csak egy
                        kis burgonyapépet melegítek az öcsikémnek tejben. A gyerek ott ült a
                        küszöbben és várta az ételét. “Mit? Ennek a békának még tejben burgonyát? -
                        kiálta Péter. - Moslékot neki, abban hízik meg a tekenősbéka.” Azzal odament
                        hozzá, s megfogta a fülét és felhúzta a földről, hogy csak úgy ropogott bele
                        a füle. A gyereknek pedig az a szokása, hogy nem sír, ha bántják, csak a
                        szemeit forgatja, s a száját nyitja keserves könyörgésre, de hangtalanul. Én
                        mondtam Péternek, hogy ne bántsa a gyereket, mert azt én nem szeretem. “Hát
                        miért nem megy koldulni, a varangy? Miért nem ül ilyenkor a templomajtóban,
                        miért nem megy faluzni tarisznyával? Soha fertelmesebb nyomorék két mankóval
                        nem járt még házról házra, mint ez. Idehaza akar lebzselni? Ez a
                        lidérc!”</p>
                    <p>A leánynak már ennél a szónál kicsordultak a könnyei.</p>
                    <p>- Hát mit tehet ő arról szegény, hogy olyan csúnya? Nem az Isten tette
                        olyanná, hanem a mostohám. Én mondtam Péternek szép szóval, hogy annak a
                        gyereknek hagyjon békét, az az én apámnak-anyámnak a fia; ha azt bántja,
                        annyi mintha engem bántana. Inkább üssön engem. “Téged is megverlek - kiáltá
                        aztán rám -, ha még egyet szólsz!” Azzal elkezdte a gyermeket fülénél fogva
                        hurcolni kifelé az udvarra: “Gyere te víziborjú, gyere a templom­ajtóba,
                        vagy megeszlek!” - s azzal olyan arcot meresztett rá, hogy a gyerek
                        felordított ijedtében. Erre én elkeseredten odarohantam hozzá, kirántottam a
                        gyereket a kezéből. “Ezt a gyereket nem szabad kendnek kínozni, vagy vége
                        van közöttünk mindennek!” A gyerek aztán bebújt a kemencébe; Péter pedig
                        megharagudott rám érte, hogy nem hagytam őt neki gyötörni, s megfogta a
                        hajamat és jól megvert. Már most ez mindennap így lesz.</p>
                    <p>- De lányom - mond Félix -, nem lesz az így mindennap, mert legényednek még
                        ki kell szolgálni a maga kapitulációját. Az nem megy, hogy ilyen izmos, erős
                        fickó kihúzza magát a fegyver alól. Ha mindenki így tenne, ki az ördög
                        védelmezné a császárt, meg az országot? Ezt nem lehet elengedni.</p>
                    <p>- Ön csakugyan doktor? - kérdezé a leány félig kétkedve.</p>
                    <p>- No, hogyne volnék az, ha mondom?</p>
                    <p>A leánynak egy gyenge örömsugár derítette fel az arcát.</p>
                    <p>- Akkor ön talán meg tudná mondani az én kisöcsémről, hogy meg lehetne-e azt
                        gyógyítani, vagy sem?</p>
                    <p>- Hogyne tudnám megmondani. Hozd elő a kisöcsédet.</p>
                    <p>Evila bement a konyhába, s nagy kéréssel, engeszteléssel, kicsalogatta a
                        nyomorékot a sütőkemencéből, ahova üldözője elől bebújt.</p>
                    <p>Csakugyan rendkívüli példánya volt egy kárbaveszett emberi anyagnak. Mintha a
                        teremtés kifogyott volna már a kovászból, s az innen-onnan összekapart
                        hulladékból gyúrt volna össze egy embervakarcsot. Egyik tagja sem szolgálta
                        a másikat, s valamennyit nem kormányozta egy közös akarat.</p>
                    <p>Evila ölébe vette a félénk, nyavalygó szörnyeteget, és úgy biztatta, a
                        pergamentbőrű vén gyermek pofáját csókolgatva, hogy ne féljen ettől az
                        úrtól.</p>
                    <p>Félix orvosi komolysággal tapogatta össze a nyomorék tagjait, s azután egész
                        nyegle tudákossággal mondá:</p>
                    <p>- Óh, ez a baj még kigyógyítható. Csakhogy sok időbe és ápolásba kerül. Van
                        Bécsben egy olyan intézet: orthopédiai gyógyintézetnek hívják, ahol csupa
                        ilyen nyomorékokból építenek derék szál legényeket.</p>
                    <p>- Igazán? - szólt a leány, megkapva Félix kezét. - Bevennék oda a Jánoskát?
                        Hanem az sok pénzbe kerülne, ugye? Nem lehetne az úgy, hogy én odamennék
                        abba az emberkiegyenesítő intézetbe szolgálni, aztán amiért én szolgálnék,
                        azért gyógyítanák a Jánoskát?</p>
                    <p>- Dehogynem! - állítá Félix komoly arccal. - Kivált az én ajánlatom mellett,
                        kinek ott nagy befolyásom van. Csak egy szavamba fog kerülni.</p>
                    <p>- Óh, tegye meg, az Isten is meg fogja áldani, tegye meg! - rebegé a leány,
                        teljes szívéből elkezdve zokogni, s odaveté magát Félix lábaihoz térdre és
                        kezeit elhalmozá csókjaival. - Én szolgálni fogok, dolgozom nekik
                        éjjel-nappal. Még kutyát se tartsanak, mert kutya is leszek a háznál, csak a
                        Jánoskát gyógyítsák ki, hogy ember legyen belőle, ne üljön a templom
                        küszöbére koldulni. Messze van az a Bécs?</p>
                    <p>Félix elnevette magát.</p>
                    <p>- Csak nem gondolod, hogy gyalog viheted fel az öledben odáig az öcsédet? Ne
                        legyen rá gondod. Ha egyszer valamire szavamat adtam, azt megtartom. Én a
                        magam kocsiján járok itten. Elviszlek benneteket magammal, ha akarod.</p>
                    <p>- Óh! Én elülök a kocsis mellett s a Jánoska az ölemben.</p>
                    <p>- Jól van leányom - monda Félix kegyes pártfogói arccal -, én szeretek jót
                        tenni a szegényekkel. Ha el vagy határozva az öcséd kedvéért feljönni
                        Bécsbe, s ott őt kigyógyíttatni, most jó alkalmad van rá. Csak készen légy,
                        hogy jókor hajnalban, mikor a postakürtöt hallod, felvehesselek benneteket.
                        Azt a goromba legényt pedig verd ki a fejedből, mert az a jövő héten be lesz
                        sorozva az árkász-kompániába, s négy évig onnan nem szabadul. Most pedig itt
                        van valami kis pénz, szerezz az öcsédnek meleg takarót az útra, mert éjszaka
                        hideg van, s én éjjel-nappal utazom.</p>
                    <p>A leány úgy elbámult a kapott összegen, hogy el is feledte azt megköszönni.
                        Két darab tízes bankjegy volt az. Nagy pénz egy szegény leány kezében. Ez az
                        úr nem tréfál! Ez rettenetes nagy úr! Ez igen jótékony úr! Csak akkor jutott
                        eszébe, hogy meg is kellene köszönni az ajándékot, mikor már Félix messze
                        járt az utcán. Oda nem illett már utánafutni.</p>
                    <p>Evila örült, mint egy gyermek (hiszen gyermek volt még); nevetve, csapongva
                        játszotta körül kisöccsét, leülteté a lócára, maga elé térdelt, s átölelte
                        nyomorék derekát.</p>
                    <p>- Elmegyünk, Jánoska szívem! Kocsin, Bécsbe. Hottó lovam, hottó! Négylovas
                        gyorskocsin, csengős lovakon. Gyih te fakó, gyih te szellő! A Jánoska az
                        ölembe. A Jánoska kap jó édes orvosságot, amitől keze, lába megerősödik,
                        melle, háta kiegyenesedik; olyan legény lesz, mint a többi. Gyalog jövünk
                        haza, teringettét! “Szekéren ment, gyalog jött!” Mankó nélkül!</p>
                    <p>Végtére is megnevetteté a kis szegény nyomorékot.</p>
                    <p>Azután átszaladt a boltoshoz, összevásárolt nála meleg zubbonyt, sipkát, téli
                        botoskákat a gyermek számára, de felét sem tudta elkölteni a kapott pénznek.
                        Gondolta: a többit majd visszaadja annak a jóltevő úrnak.</p>
                    <p>Azután elment a templomba. Ismerősei kérdezgették: “Miért ily egyedül, hát
                        Péter hol maradt?” Evila azt felelte nekik, hogy még ma nem látta. Nem
                        illett ugyan úrnapján, mise előtt, hazudni. De mikor van egy eset, amelyben
                        hazudni kötelesség. Az asszonynak, a leánynak, kit a férje vagy a vőlegénye
                        megvert, kötelessége elhazudni, hogy megverték.</p>
                    <p>Az Isten elengedi azt a hazugságot, s az emberek követelik.</p>
                    <p>Szaffrán Péter pedig a templomban sem jelent meg.</p>
                    <p>Evilának szégyenszemre egyedül kellett végighallgatnia, hogy harmadszor
                        kihirdeti a pap a szószékről. Úgysem lesz már abból semmi.</p>
                    <p>Délután azonban nagyon elővette a búbánat, hogy hát már most ő végképpen
                        itthagyja ezt a tájat, vőlegényét, ismerőit, minden megszokott tárgyat, s
                        elmenjen messze világba, ahová innen madár sem jár!</p>
                    <p>Ez a búbánat azt a tanácsot adta neki estefelé, hogy nekiinduljon az erdőnek,
                        Szaffrán Pétert felkeresni.</p>
                    <p>Sejtette, hogy hol fogja feltalálni.</p>
                    <p>Van az erdők mélyén egy hegykatlan fenekén egy rejtett kopanicsár, ahol
                        rendesen katonaállításkor össze szoktak gyűlni az újoncozást kerülő
                        legények, s hetekig eltanyáznak ott, míg a bizottság másfelé veszi az útját.
                        Senki sem adja fel őket.</p>
                    <p>Evila vaktában bolyongott csalitokon, bozótokon keresztül, az éj is sötét
                        volt, az erdő még sötétebb; oldalvást a hegyoldalban éhes farkasok vonítása
                        felelgetett egymásnak. A leány remegett, de mégis el volt szánva, hogy
                        vőlegényét felkeresi. Pedig tudta, hogy az megint meg fogja őt verni. Az
                        útban egy dorongot lelt, azzal ütögette maga előtt a borókabozótot. “Hess te
                        farkas!” - s nagyot dobbant a szíve, mikor valami futó állat felriadt előtte
                        a zörejre. Mindig mélyebb, mindig sötétebb lett a völgy, mégsem riadt
                        vissza. Utoljára meglátott a völgy sötétében egy magányos ablakvilágot. Az
                        ott a kopanicsa.</p>
                    <p>Lelkendezve sietett a ház felé. Amint közelebb ért hozzá, megüté füleit a
                        dudaszó s a rikongatás, ami belülről hangzott. Itten vígan vannak.</p>
                    <p>Odalopódzott csendesen a világló ablakhoz és benézett rajta.</p>
                    <p>Legények táncoltak odabenn néhány ismerős némberrel, akiket Evila mindig
                        kerülni szokott mosdatlan szájuk miatt. A dudás fenn ült a siska padján, és
                        fújta a láb alá valót.</p>
                    <p>Evila megismerte a legények között Szaffrán Pétert. Jó kedve volt, táncolt, s
                        akkorákat ugrott, hogy megütötte öklével a gerendát. Egy leánnyal táncolt,
                        akinek bécsi piros ronggyal volt kerek folt festve a két arcára.</p>
                    <p>Szaffrán Péter két izmos kezével derékon kapta a leányt, s feldobta a
                        levegőbe, s aztán megint elkapta s megcsókolta az orcáját.</p>
                    <p>Ugyan mit tud azon a bécsi pirossal mázolt kerek piros folton csókolni?</p>
                    <p>Evila eltántorgott az ablaktól, s visszafordult erdőnek, bozótnak, ahol a
                        csikaszok felelgetnek egymásra vonítva, s most már a botot sem vitte
                        magával, hogy a bokorra ráüssön vele: “Hess te farkas!”</p>
                    <p>* * *</p>
                    <p>Estefelé még egyszer elment Kaulman Félix Ivánhoz.</p>
                    <p>- Barátom, még egyszer eljöttem, hogy felszólítsalak, akarsz-e azon
                        vállalatban részt venni, amelyre felhívtalak?</p>
                    <p>- Ismétlem, hogy nem akarok.</p>
                    <p>- Tehát kereken és röviden visszautasítod?</p>
                    <p>- Nem szoktam meggyőződéseimet könnyen változtatni.</p>
                    <p>- Jó. Én teneked ajánlottam, en bon enfant a szövetséget és most ismét
                        cavalièrement bejelentem, hogy miután velem tartani nem akarsz, én a
                        tervemet létesíteni fogom nálad nélkül, mindig tártan hagyva az ajtót, ha
                        kedvező siker esetére hozzá akarnál járulni. Addig is maradunk jó barátok.
                        Te meg fogsz nekem azért bocsátani, ha azokat a gyémántokat, amiken te rajta
                        taposol, én felszedem, s bűbájos titkaikat kitalálom.</p>
                    <p>- Teljesen felszabadítalak rá.</p>
                    <p>- Élni fogok e szabadsággal, s lesz idő, amidőn emlékeztetni foglak
                        engedélyedre.</p>
                    <p>Iván összeráncolta homlokát, s hirtelen végiggondolt rajt magában: “Vajon mit
                        vehetne el tőlem, ami az enyém? A tárnámat nem; ahhoz jogom van a
                        bányatörvény szerint. A szomszéd földön való turzást? Tessék! Nekem elég a
                        magamé.”</p>
                    <p>- Sok szerencsét minden vállalatodhoz! A felügyelőért köszönet.</p>
                    <p>Ezzel elváltak egymástól.</p>
                    <p>Másnap korán hajnalban felébreszté Ivánt egy percre a postakürt szava, mely
                        Félix elutazását jelenté.</p>
                    <p>Szerencsés utat kívánt neki, s aztán aludt tovább.</p>
                    <p>Reggel, mikor felöltözött s házából kiment, ott találta az ajtóban Szaffrán
                        Pétert.</p>
                    <p>A munkás egészen ki volt kelve arcából. Egy átdőzsölt éj s gonosz indulatok
                        nyomai látszottak meg minden vonásán. Szemei véresek voltak és haja
                        szerteszét kuszálva.</p>
                    <p>- No, mi kell - kérdezé Iván kedvetlenül.</p>
                    <p>- Uram! - szólt a legény rekedt hangon - mi a neve annak az orvosnak, aki
                        tegnap önnel járt?</p>
                    <p>- Mi bajod vele?</p>
                    <p>- Elszöktette magával Evilát! - ordíta fel magánkívül a legény, s kalapját
                        lelökte fejéről, s hajába markolva, kitépett abból egy csomót s aztán
                        összeszorított ökleivel az égre fenyegetődzött.</p>
                    <p>Ivánnak az első percben kegyetlenül jólesett ezt hallani.</p>
                    <p>- He eh! Úgy kell neked, veszett barom! Jólesik neked! Hát meg kellett verned
                        a mátkádat, harmadik kihirdetés napján?</p>
                    <p>- Óh, uram! - csikorgott, ökleivel dörzsölve homlokát Péter - hiszen részeg
                        voltam. Mit tudom én, mit csináltam? Aztán micsoda verés volt az? Egy
                        rongyszíjjal? Hisz az megszokott dolog minálunk parasztoknál. A
                        parasztasszony nem hiszi, hogy szereti az ura, amíg egyszer meg nem verte.
                        Azért itthagyni engem! Megszökni egy úrral!</p>
                    <p>Iván vállat vont s odább akart menni, hanem a munkás megfogta kabátja
                        szárnyát.</p>
                    <p>- Most mit tegyek én? Mit tegyek?</p>
                    <p>Iván keserű volt és bosszús.</p>
                    <p>Félrelökte maga elől Pétert, s elmondá neki röviden az utasítást.</p>
                    <p>- Eredj a pokolba! Keresd fel a csapszéket! Igyál meg még egy kupa vutkit!
                        Aztán válassz magadnak másik mátkát a repedtsarkúak közül, amelyik örülni
                        fog rajta, ha mindennap végigdöngeted!</p>
                    <p>Péter felvette kalapját a földről, s azután egészen higgadt hangon szólt:</p>
                    <p>- Nem én uram! Több pálinkát nem iszom ez életben soha! De egyszer még iszom.
                        Egyetlen egyszer. Ráemlékezzék ön, amit mondok. Amikor megérzi ön rajtam még
                        egyszer, hogy pálinkát ittam, vagy meglát a korcsmából kijönni, vagy
                        meghallja, hogy ott voltam, aznap maradjon otthon a házában, mert azon napon
                        nem tudhatja senki, miért, mi módon, és mi által hal meg!</p>
                    <p>Iván otthagyta a legényt, s visszament házába, bezárva maga után az
                        ajtót.</p>
                    <p>Csak akkor vette észre, hogy mennyire fel van a kedélye dúlva ez esemény
                        által.</p>
                    <p>Az első pillanatban jólesett apátiába fullasztott kedélyének ez a rázkódás,
                        hogy tehát a nyomorult parasztnak, kit a leány nálánál többre becsült,
                        mégsem jutott ez az irigyelt kincs, hogy kiejtette a kezéből, az ostoba, a
                        nem becsült gyöngyöt; hanem azután egész zűrhangra kelt szívében minden
                        gondolat annál a tudatnál, hogy az a gyöngy maga is értékét veszíté. A
                        leány, kit erényesnek hitt, kinek hűségét bámulá, kinek naivságába
                        beleszeretett, íme, elesik a legelső hízelgő szavára! El tudja utasítani az
                        úri férjet, ki tisztességesen, mint hitvest kéri őt, s meg akarja vele
                        osztani házát; mert ez az úri férj maga is munkás, komoly ember, s mert ez a
                        ház egyszerű falusi hajlék; de elfut a másik úrral, ki délceg viselettel,
                        felpiperézve jön elé, ki merészen hízelkedik, s nem ígér neki főkötőt,
                        tisztességes nevet, de cifra házat, cifra ruhát!</p>
                    <p>Vadmadár a némber! S igaza van a mahomedánnak, ki nem ád neki lelket a
                        földön, új életet a másvilágon.</p>
                    <p> </p>
                </div>
                <div type="chapter">
                    <head>Theudelinda grófnő</head>
                    <p>Bondavár úrnője csakugyan volt ez idő szerint ötvennyolc esztendős, mint Iván
                        állította. Nem véljük vele megsérteni, ha e más nőnél félénken tapogatható
                        titkot népszámlálói indiszkré­cióval kibeszéljük.</p>
                    <p>Theudelinda grófnő rég lemondott a világról. Tulajdonképpen sohasem is vette
                        a világot birtokába.</p>
                    <p>Tizennégy éves koráig atyja, a herceg házánál növelteték, akkor anyja, a
                        hercegnő, meghalt. A guvernántnő szép volt, a herceg öreg volt, a
                        grófkisasszony (csak az elsőszülött viselheti a hercegi címet, a többi
                        családtag csak gróf volt) nem maradhatott tovább az atyai háznál. Indikálva
                        volt rá nézve, hogy egy időre kolostorba menjen.</p>
                    <p>Mielőtt azonban odament volna, eljegyezteték marquis de Calomirano egyetlen
                        fiával, don Antonio di Padua márkival, aki akkor tizennyolc éves volt.</p>
                    <p>Az apák abban egyeztek meg, hogy mikor don Antonio di Padua huszonnégy éves
                        lesz, akkor Theudelinda grófnő húszéves lesz, kijön a kolostorból, és együtt
                        a szent házasság kötelékeivel összefűzetnek.</p>
                    <p>Theudelinda grófnő hat évig volt egy minden kifogáson felül álló kolostorban,
                        akkor hazavitetett, hogy férjhez menjen.</p>
                    <p>De óh, borzalom! Mikor meglátta a vőlegényét, felsikoltott és elszaladt. Ez
                        nem az, akivel őtet eljegyezték! Hisz ennek bajusza van. (Persze,
                        huszártiszt volt.)</p>
                    <p>Hat év előtt még, amíg az atyai háznál volt, sohasem látott bajuszos férfit.
                        A mágnások, a külföldi követek és úri vendégek, maguk az inasok és kocsisok,
                        mind a füle gombjáig simára borotvált arcokkal jelentek meg a világ előtt;
                        azontúl a kolostorban csak borotváltképű gyóntatóatyákat látott, s most
                        egyszerre egy bajuszos ember állt előtte, azzal a pretenzióval, hogy őt nőül
                        vegye.</p>
                    <p>Elviselhetetlen gondolat.</p>
                    <p>Hiszen bajuszt és szakállt csak egyedül a szentek viseltek és a próféták,
                        ahogy az ájtatos képeken látható. De bajuszt magában, szakáll nélkül, nézze
                        bár végig a kálváriai stációk minden képeit valaki, senkinél sem fog
                        találni, egyes egyedül Pontius Pilátus hóhér­legényei­nél. Azok vannak
                        szóló-bajusszal festve minden ábráin a passiónak.</p>
                    <p>A szenteket még csak lehet ájtatosan tisztelni, azokkal a bajuszos és
                        szakállas ábrázatokkal; de ugyan képzeljen magának valaki egy olyan
                        sacrilegiumot, hogy ha egyszer egy festő arra a bizarr ötletre jönne, hogy
                        urunk, megváltónk, a Jézus ábrázatjáról a szakállt elhagyja, azt pusztán
                        bajusszal tüntetné fel! Mindenkinek, aki rátekintene, egyszerre torkán
                        akadna az imádság. Theudelinda grófnő hallani sem akart többé a házasságról;
                        ő Pontius Pilátus hóhérlegényének a felesége nem lesz. A jegygyűrűket
                        visszacserélték, s az összeköttetésből nem lett semmi.</p>
                    <p>Igen természetes, hogy a világi mulatságokat is kerülte a grófnő, nem volt
                        rávehető, hogy bálba, színházba járjon. Bűnös és frivol mulatságok helyei
                        azok.</p>
                    <p>Hanem azért arra sem határozta el magát, hogy az apácafátyolt felvegye; sőt
                        inkább nagyon is erős követelései voltak a világ iránt. Azt kívánta, hogy az
                        egész világ alakuljon át olyanná, amilyenben ő tudná gyönyörűségét
                        feltalálni. És követelte a káosztól, hogy teremtsen neki egy olyan ideált,
                        amilyennek ő alkotá agyában a férfit; az legyen sima arcú, tiszta lelkű,
                        csengő hangú, gyöngéd, engedelmes, hű, bornemissza, nem pipás, nem kártyás,
                        nem veszekedő, érzelgő, szellemdús, türelmes, nyájas, szelíd, ábrándozó,
                        otthonülő, ünnepmegtartó, kegyes, vallásos, szűz; azonkívül eszes, olvasott,
                        mindent tudó, nagy hírű, magas rangú, köztiszteletű, címeket, érdemrendeket
                        viselő, lojális, vitéz és gazdag; amely sok szép tulajdonság együtt és ilyen
                        kvantumban, meglehet, hogy megvan valahol, csakhogy igen nehezen
                        feltalálható.</p>
                    <p>Theudelinda grófnő a keresésben eltöltötte a legszebb idejét. És pedig mentül
                        jobban múltak az évek, annál inkább követelő lett, s mentül magasabbra
                        nőttek követelései, annál kevésbé talált azoknak keretébe illő arcképet.</p>
                    <p>Bátyjának, Gusztáv hercegnek volt rá egy észrevétele, mely a grófnő lelki
                        helyzetét legjobban jellemzi.</p>
                    <p>“Az én Theudelinda nővéremnek bajosan fogunk addig férjet kapni, amíg
                        valamiképpen az ökumeni koncílium el nem törli a cölibátust.”</p>
                    <p>Nem is kaptak.</p>
                    <p>A grófnő túlment a harminc éven is, s mégsem talált ideáljára, s amellett
                        abba a balhelyzetbe jött, hogy a világból követelt, de a világot úgy,
                        amilyen az valóban, elfogadni nem akarta, s így sem a kolostori lemondás,
                        sem a világi élvezet között nem választhatott.</p>
                    <p>Az öreg herceg meghalt, s végrendeletében Theudelinda grófnőnek hagyományozá
                        bondavári uradalmát, az ősi kastéllyal együtt. A grófnő már több év óta oda
                        menekült legörömestebb, sértett ábrándjai közül. Életfogytiglani használatra
                        volt az neki hagyományozva, s testvérének, ki csak jogi birtokosa volt az
                        uradalomnak, semmi beleszólása abba, hogy a grófnő mit tesz-vesz azon, amíg
                        él.</p>
                    <p>Theudelinda grófnő bondavári magányában teljesen szabad kifejlődést engedett
                        bajusz- és szakállgyűlöletének.</p>
                    <p>Ilynemű kinövések viselői láttávolába nem vetődhettek.</p>
                    <p>Később “a minori ad majus” a bajusz után az egész férfinem száműzetett
                        udvarából. Nem tűrt maga körül mást, mint nőnemű cselédet. Szakácsa,
                        kertésze, kuktája, fűtője mind leány volt; belső cselédei, szobalány,
                        komorna, varrónő annál inkább. Mind leányok és nem asszonyok; férjhezmenésre
                        nála senkinek sem volt szabad gondolni; aki ily tilos hajlamokat árult volna
                        el valami fejkötő után, rögtön mehetett a háztól. Még kocsisa is fehércseléd
                        volt, kivételképpen az özvegyi osztályból udvarképessé emeltetve. Ennek az
                        egynek, szintén kivételképpen, meg volt engedve, minthogy női viseletben a
                        hintóbakon ülni nem illik, a hosszú kocsisködmenhez férfikalapnak s még egy
                        bizonyos öltözetfajnak viselése, melynek megnevezésére angol hölgy
                        “shoking”-ot kiált és elájul; melyet a régi rómaiak nem viseltek, a skótok
                        máig sem viselnek; mely pedig éppen történetünk éveiben jó Magyarországunkon
                        fontos szerepet játszott, az levén az alkotmányhűség és alkura ingadozás
                        shiboletje és látható jelvénye, hogy vajon ez elmondhatlan nevű öltözetnek
                        szárait a csizmaszáron belül vagy a csizmaszáron kívül viseli-e valaki?</p>
                    <p>No tehát Örzsik asszonynak szabad volt ezt az állatot viselni, az egyedülit
                        az egész kastélyban. Örzsik asszony bort is ihatott és pipázhatott is. Meg
                        is tette.</p>
                    <p>Azonkívül volt azután még egy társalkodónője is a grófnőnek, Emerencia
                        kisasszony, aki tökéletes kiegészítő része volt grófnőjének. A grófnő magas,
                        szikár alak volt, finom vonások­kal, fehér arcszínnel, csaknem
                        keresztüllátszó orral. Ajkai szokatlanul pirosak s tökéletes kézíj formára
                        metszettek, valaha szépek lehettek. Sovány termete meghajolt és
                        előregörnyedt; szempillái mindig lankatagok. Sok évi megszokott mórikálás
                        miatt nem egy egész arc, hanem két fél arc, melynek mind a két fele más
                        kifejezést és - nem udvariasság ugyan a fotográftól -, de más ráncokat is
                        mutat. Hajfodrozata most is Karolina Pia menyegzője korából való, mellyel,
                        ha kitart egy pár esztendeig, éppen megint belejön a divatba; ruházata
                        szintén azon kor feszes divatja szerinti: krinolin, rikiki, bufándli, volán,
                        vertügadin, nem tűretik el senkin. És ezután kezei finomak, átlátszóak,
                        reszketegek: egy könyvet felvágni a papírvágó késsel képtelenek. Az egész
                        alak túl ideges, érzékeny; minden kis zörejre felretten, görcsöket kap,
                        rángásokba esik, és kitalálhatatlan ellenszenvekkel kínlódik bizonyos
                        tárgyak, állatok, illatok, mozdulatok, ételek, tapintatok iránt; egy macska
                        láttára elájul; ha testszínű virágot lát meg, felháborodik a vére; a puszta
                        ezüstnek ízét érzi, azért kanalainak meg kell aranyozva lenni; ha valaki
                        egyik lábát a másikra teszi, azt kikergeti maga elől; le nem ül az
                        asztalhoz, ha kés, villa vagy kanál egymásnak keresztbe van fektetve, s ha
                        valami bársonyfélét lát meg női környezetén, ideges rángásokat kap attól a
                        gondolattól, hogy ha neki véletlenül hozzá kellene érni a kezével ehhez a
                        borzasztó lágy és mégis ragadó, elektrikus és antipatétikus
                        boszorkány­szövethez!</p>
                    <p>Jó szerencse, hogy éjjel nem háborítja ideges rigolyáival környezetét, akkor
                        be van zárkózva legbelső szobájába, s reggelig ki nem nyitja az ajtót, ha a
                        ház égne is a feje fölött.</p>
                    <p>Emerencia kisasszony, kiről azt mondtuk, hogy tökéletes kiegészítő része
                        grófnőjének, először is azért kiegészítő része, mert mindaz megvan nála, ami
                        a grófnőnél nincs. Emerencia alacsony, gömbölyű, kövér, hízott, feszes arc,
                        hanem szép fehérre festve, mint a grófnőé. Pisze orr, mely titokban kedveli
                        a burnótot. Ruházata, hajbodrozata éppen olyan, mint a grófnőé, a feszes
                        ruha az ő termetén nincs minden humorisztikus kifejezés nélkül. És azután
                        éppen olyan ideges, mint a grófnő. Kezei éppen olyan erőtlenek egy könyvet
                        felvágni; szemei éppen oly érzékenyek a világosság iránt, ellenszenvei éppen
                        oly számosak, s idegei éppen oly készek mindennemű rángásokra és ájulásokra,
                        mint a grófnőéi. Sőt e tekintetben még előnye is van fölötte, mert amint
                        észreveszi, hogy most következik valami, amitől a grófnő meg fog ijedni, meg
                        fog iszonyodni, ő az ijedésben és iszonyatban egy perccel meg tudja őt
                        előzni; előbb elkezdi a reszketést, az ideges elmeredést, mint a grófnő, s
                        legalább egy perccel tovább bírja a csuklást, mint a grófnő, s ha az elájul
                        az egyik pamlagra, ő végigájul a másikon, s ott feküsznek egymással vizaví,
                        s elvégre is a grófnőnek kell előbb magához térni.</p>
                    <p>Éjjel pedig rettenetes mély álma van Emerencia kisasszonynak; a grófnőtől
                        harmadik szobában alszik, de oly mélyen, hogy Theudelinda ugyan minden
                        csengettyűzsinórt letéphet anélkül, hogy Emerenciát az ajtajához csalja. Ez
                        is egyik neme az ideges álomkórnak, mint Emerencia állítja.</p>
                    <p>Egyetlenegy férfinak volt bejárása a bondavári kastélyba.</p>
                    <p>De mit mondunk? Dehogy férfi! Nem masculinum. A dogma nyelvtana feltalálta a
                        “neutrius generis” embereket. Ez a pap. Több és kevesebb, mint a férfiúnemen
                        levő ember: lelkiatya. Testileg senkinek sem, lelkileg ezer embernek
                        atyja.</p>
                    <p>Semmiféle emberszólást, csipkedést, gyanúsítást se várjon tőlem senki. Mahók
                        plébános úr igen derék, tisztességes ember. Veszi a hivatását úgy, ahogy az
                        van: misézik egész ájtatossággal, keresztel, kopulál, eltemet annak rendje
                        szerint; éjjel is felkel, ha haldoklóhoz hívják, s nem szidja érte a
                        sekrestyést, hogy minek költi ki az ágyból, mikor izzad? A húga, ki a
                        házánál gazdasszonykodik, tíz esztendővel öregebb, mint ő, s minden
                        gyanúsításon felül áll. Plébános úr nem ír a veszekedő hírlapokba polémiát;
                        nem is olvassa azokat; kölcsön néha elkéri a tiszttartótól a “Pesti Naplót”.
                        Ha a kántora péterfilléreket gyűjtött, azokat ő, egy forint megtoldással a
                        maga részéről, beküldi az “Idők Tanújá”-nak; hanem azért este csak mégis
                        összeül tarokkozni a luteránus tiszteletessel, s a szkeptikus tiszttartóval.
                        Sokat ád a jó pincére, a baromfiudvarra; nagy méhész és gyümölcsoltó. A
                        politikában lojális és középpárti; ami falun annyit jelent, hogy
                        megszavazzuk a dohánymonopóliumot, de magunk szűzdohányt szívunk; mert jó,
                        mert van.</p>
                    <p>Az előrebocsátottakból sejtheti mindenki, hogy a tisztelendő úr ez egész
                        történet folyamán keresztül senkit megbántani nem fog. És nekünk egyáltalán
                        nem lenne utunkban soha, valamint hogy annyi ezer emberséges falusi plébános
                        nem volt utunkban ez ideig; ha történetesen a bondavári kastélyba nem volna
                        hivatalos mindennap tizenegy órára a grófnőhöz gyóntatásra, melynek
                        végeztével ott marasztaltatik ebédre, s mindkét feladatának meg szokott
                        felelni becsülettel. Meg is látszik az ég áldása domború termetén és kettős
                        tokáján, s mindig életpiros arcszínén.</p>
                    <p>A tisztelendő úr pontos, hanem a grófnő nem az. A lelkiatya, amint üti a
                        tizenegyet, ott kopogtat a társalgószoba ajtaján; de a vékony “herein”-t
                        csak Emerencia kisasszony hangja fuvolázza elé, s a belépő üdvözlő mosolyára
                        az ő mosolya felel vissza. Két egymásra sütő telehold!</p>
                    <p>- A grófnő még be van zárkózva szobájában - susogja Emerencia kisasszony,
                        mintha félne, hogy a harmadik szobába is áthallatszik a hang.</p>
                    <p>Plébános úr kezének kenetteljes mozdulatával s fél szemölde felhúzásával int,
                        hogy nem kell háborítani az igazak álmait.</p>
                    <p>S kivált az igazak toalettjét. Fenn van már ilyenkor a grófnő, de öltözködik.
                        Egyedül öltözik, nem bocsát senkit magához közel, míg tökéletesen fel nincs
                        hüvelyezve. Azért minden öltönye elölfűző.</p>
                    <p>Plébános úr az egyedüllét meglesetlen perceit felhasználva, tógája hátulsó
                        zsebébe nyúl, s abból egy titkolva rejtegetett tárgyat kimarkol, s óvatosan
                        széttekintve, ha nem nyit-e rájuk hirtelen valaki, azt a kisasszony kövér
                        markába nyomja, mit a kisasszony éppen oly sietve dug el ruhája zsebébe, s
                        miután biztos helyre rejté, hálateljes pukkedlivel fejezi ki néma
                        köszönetét, melyre plébános úr éppen oly szótlanul válaszol udvarias
                        kézmozdulattal, hogy minek a köszönet ily csekélységért. Mely után Emerencia
                        kisasszony szemérmesen félrefordul, s a kapott titokteljes tárgyat óvatosan
                        elővonva zsebéből, annak belsejébe tekint, egészen közelvíve azt orrához, s
                        nagyot sóhajtva belőle, s a sóhaj szimatolása alatt gyönyörittasan emelve
                        fel szemeit félig az égre, félig a papra, ki viszont maga részéről bal keze
                        hüvelyk- és mutatóujjának hegyes összeszorításával igyekszik ugyanazon
                        eszmét kifejezni: “Pompás! Igen pompás!” Elvégre a kisasszony jobb keze
                        hüvelyk- és mutatóujját az említett titokteljes tárgyba belemártva, azokat
                        onnan orrának majd egyik, majd másik nyílásához vándoroltatja, csendes
                        extázissal szíván fel a mennyei illatú spanyol burnótot.</p>
                    <p>A plébános úr szokta ellátni a kisasszony burnótos szelencéjét igazi eredeti
                        sárga spanyol burnóttal. Ez a plátói viszony létezik közöttük. Két szagló
                        műszer vágya egy közös ábránd után.</p>
                    <p>A sárga tubák különben nem ábránd. Kapni azt eleget, fertályfontját
                        bádogostól egy forint nyolcvanöt krajcárért a trafikában. Hja, de mi az a
                        papok tubákjához képest? Az, ami a sartrőz a vutkihoz; ami a grand vin de
                        Cliquot a “Preszburger mussirender”-hez. Ezt csak az érti, aki
                        studírozza.</p>
                    <p>Honnan veszik a papok e minden aromát egyesítő tubákot? Hogyan készítik? Hol
                        készítik et cetera! Ezek mind oly kérdések, miket liberális embernek
                        firtatni nem illik, ha tudnánk is, denunciálni nem fognánk; annyi bizonyos,
                        hogy bírnak vele; egy legközelebb meghalt püspök hagyatékában másfél mázsa
                        találtatott e mennyei porból, s az volt a boldogabb, ki kaphatott belőle
                        négy latjával egy aranyért. Ezt ismerve, senki sem fogja paradoxnak tartani
                        Mahók plébános úr azon mondását, mellyel egy káplánját kifizette, ki
                        megirigylé a jól élést tőle, hogy jól eszik, jól iszik, jó dohányt szí, s
                        még az orrát is jó burnóttal tartja: “Bizony, fiam, csak még valamit tudnék,
                        amit a fülembe is tömjek!”</p>
                    <p>E csendes “nez-à-nez”-t (vide: “tête-à-tête”) megzavarta egy sajátszerű
                        csengettyűpendülés, melyre a grófnőhöz vezető ajtón egy réztáblácska
                        felnyílt, s annak elfordultával a túlsó felén levő tálcán megjelent egy üres
                        teáscsésze.</p>
                    <p>Ez azt jelenté, hogy a grófnő megreggelizett.</p>
                    <p>Minden ajtaja a kastélynak úgy volt felszerelve, hogy azon kisebb-nagyobb
                        táblácskák nyíltak ki. A táblák rézből voltak, s az ajtók keményfából,
                        sarkaikon vas ütközőkkel. A grófnő háló­szobájának ajtaja éppen vert vasból
                        volt, belül paplanszőnyeggel bélelve. Férfi nem levén a háznál, a deffenzív
                        rendszert kellett tökéletesíteni, netaláni erőszakos betörések ellen. E
                        rendszert kiegészíté egy gépezet, mely a grófnő hálószobájában egy
                        lábnyomásra az ajtaja előtti padlót egy perc alatt velencei sóhajhíddá
                        alakítja, s a vakmerő látogatót valami kijárástalan sötét üregbe
                        lecseppenti. Az alkovenből pedig egy villanytelegráf szolgál fel a
                        tűztoronyba, mely egy ujjnak gyöngéd nyomására rögtön félreveri a harangot,
                        hogy veszély estén a major és vadászlak férfi lakói rögtön segítségre
                        siethessenek.</p>
                    <p>Emerencia szobájában is ilyen villanygép csengettyűje ad jelt, s az ajtón
                        feltáruló forgfülke (tourniquet) jelvényezi, hogy ki hívatik?</p>
                    <p>A csésze azt jelenti, hogy a szobaleány jöjjön.</p>
                    <p>A könyv a társalkodónőt hívja.</p>
                    <p>Emerencia tehát előbb beküldé a szobaleányt. Az végezte dolgát. Azután
                        következett a második csendítés a könyvvel, akkor bement a társalkodónő. Kis
                        idő múlva az is visszajött, s ajtót nyitott a pap előtt, ezt súgva neki:</p>
                    <p>“Látásai voltak az éjjel. Sok mondanivalója van.”</p>
                    <p>Kövessük a tisztelendő atyát a grófnő belső szobájába.</p>
                    <p>Ne tessék visszarettenni e gondolattól! Jelen lenni egy hölgy gyónása alatt!
                        Azok, akik be merték járni velem a mamutkorszak kísértetes világát, ez
                        ismeretlen régióba is követni fognak merni, előre meg levén afelől győződve,
                        hogy ha produkálok is néha kísérteteket, azok igen dresszírozott kísértetek,
                        s gondom van olvasóim idegeire, midőn őket rejtelmes helyekre vezetem.
                        Elvégre mindent meg kell tudnunk!</p>
                    <p>Tehát miután a pap gondosan becsukta maga után az ajtót, odajárult a grófnő
                        elé, s kezet szorított vele. A grófnő egy nagy karszékben ült, s nagyon
                        bágyadtnak látszott. Intett a papnak, hogy üljön le az átellenben levő
                        karszékbe.</p>
                    <p>- Ismét látta őket? - kérdé a lelkész.</p>
                    <p>- Ismét - felelt a grófnő suttogó hangon. - Éppen úgy kezdődött, mint máskor.
                        Amint az éjfélt ütötte a vártoronyban, lenn a mélyben, mintha a kripták
                        fenekéről jönne, megzendült a “de profundis”. Kísértetes, borzadályos ének.
                        Hallatszott a pontifikáló pap magánéneke; az antifona, a kórus. És azután
                        közben hangos kacagás, kicsapongó kiáltozás, asszonyi vihogás, pohárcsörgés,
                        vad gúnydanára fordított éneküvöltés. Azután ismét a csendes, áhítatos
                        korálé. S az felváltva ment így tovább. Én karomba csíptem, hogy nem
                        álmodom-e? Itt a csípés foltja, nem álmodtam. Felkeltem. Meg akartam felőle
                        győződni, hogy ébren vagyok-e? Fogtam egy irónt és egy hangjegypapirost. És
                        mikor egy világosan kivehető kádencia vagy akkord abból a kísértetes danából
                        felhangzott hozzám, a papírra lekottáztam azt. Íme, itt van. Ön ért a
                        hangjegyekhez.</p>
                    <p>A pap átfutotta a lejegyzett kísértetes akkordot és mindjárt ráismert:
                        “Csicseri borsó, vad lencse! Fekete szemű menyecske!”</p>
                    <p>Ez bizony elég borzasztó nóta éjfél után a kripta fenekén.</p>
                    <p>- És sohasem hallotta a grófnő ezt a nótát azelőtt, parasztoktól, a
                        mezőn?</p>
                    <p>A grófnő neheztelő méltósággal felelt:</p>
                    <p>- Hát járok én olyan helyekre, ahol a parasztok dalolnak?</p>
                    <p>Azután folytatá az elbeszélést:</p>
                    <p>- Íme, ez világos tanújele annak, hogy ébren voltam. Nem is lettem volna
                        képes többé elaludni. Valami oly ellenállhatatlanul hívott, hogy menjek le
                        magam is oda, ahol ezek a hangok hallatszanak. Felöltöztem. Bizonyosan
                        tudom, a fűzöld gros de Naples ruhám vettem magamra, a pálma
                        kasmírszegélyzettel. Nem hívtam magammal senkit: aludt mindenki a háznál.
                        Csodálatos bátorság támadt szívemben; lementem egyedül a lépcsőkön a családi
                        kriptáig. Amint az ajtóhoz értem, annak kettős szárnya rögtön kétfelé tárult
                        előttem, s én ott találtam magamat ismét abban a társaságban, amelyben
                        annyiszor voltam már elhunyt családtagjaink között. Minden emlékkő ki volt
                        mozdulva helyéből, minden fülke üres. És azoknak lakói ott ültek mind a
                        hosszú asztal körül, mely a kripta közepén áll. Ugyanazon öltözetekben,
                        ahogy a címerteremben arany rámáikban festve láthatók, és mindenkit
                        jellemzett elmúlt életének hivatása. Érsek nagybátyám teljes ornátusban a
                        kripta oltára előtt pontifikált. Grandaïeulöm, a kancellár, az asztalfőn
                        ült, s az ország pecsétjével nagy pergamenokmányokat pecsételt. Nagyonklim,
                        a tábornagy, páncélban és allonge-parókával, parancsokat osztott,
                        marsallbotját csípőjének támasztva. Ősanyám, Katharina, az udvarhölgy, ki
                        hódító szépség volt, most is folyvást forgatta szemeit és semmi más nem
                        mozdult arcán, csak e villogó, hódító szemek. És nagynéném, Clementina, az
                        ursulita fejedelemasszony, psalmódiákat énekelt nagybátyámmal, mihez a
                        kórust az elébb nevezettek képezték, közbe-közbe.</p>
                    <p>- De hát a kacaj, a viháncolás, a gúnydalok? - kérdezé a lelkész.</p>
                    <p>- Rátérek arra is. Az asztal alsó végén ültek további néhai rokonaim.
                        Fiatalon meghalt ős-nièce-em Clarisse, ki halálra táncolta magát, és egy
                        nagyöcsém, ki híres fuvolázó volt; azután Ottó nagybátyám, kinek szenvedélye
                        volt a szerencsejáték, s ki most is kockákat zörgetett egy bádogkehelyben, s
                        szitkozódott, mikor vakot vetett. Azután egy ős unokahúgom, ki
                        menyasszonyfővel halt meg esküvője előtti éjszakán, s most is koszorús fővel
                        ült ottan. És végre az asztal túlsó végén László nagybátyám, kinek
                        arcképrámája üresen van hagyva címertermünkben; száműzetve a család köréből
                        még a tizennyolcadik század elején.</p>
                    <p>- Akkor hogyan ismert rá a grófnő, hogy ő az? - E kérdéssel vélte
                        megakaszthatni a vízió folyamát a lelkész.</p>
                    <p>- Majd megmondom - szólt a tudás nyugalmával Theudelinda. - László ősöm
                        kivált a családból, lázadó lett, eretnek lett, anatéma alá esett és
                        megnótáztatott. Elfogatott, elítéltetett és lefejeztetett. Azért nem is volt
                        arca a többiek között, hanem arc helyett egy halálfőt viselt a fején. Erre a
                        halálfőre pedig ráismertem ekként: László ősöm volt az első, ki az országba
                        be merte hozni a pipázást, dacára a király peremtórius parancsának; amiért
                        is suppliciumakor előbb a pipázók ellen hozott büntetés hajtatott végre
                        rajta, keresztülszúratván az orrán a pipaszár. Most pedig, midőn ott ült a
                        többiek között, ismét ott volt a csontfő fogai között a fatális nagy
                        tajtékpipa, amiből füstölt rémségesen, hogy tele volt dohányfüsttel az egész
                        kripta.</p>
                    <p>A pap meg volt felőle győződve, hogy ezt már csak álmodta a grófnő.</p>
                    <p>- A két őshúgom, az apáca és a menyasszony között volt egy üres szék; nekem
                        oda kellett leülnöm. A menyasszony mindig divatról akart velem beszélni, s
                        dicsérte toalettemet; különösen zöld gros des Naples ruhámat összetapogatá,
                        magasztalva a kelmét. Olyan hideg sugárzott ki az ujjaiból, mikor hozzámért.
                        Az asztal felső része zöld posztóval volt terítve, az alsó sárga selyem
                        virágos abrosszal. Ide alant lakomáztak, vígan voltak, kacagtak, vidám
                        kupletteket énekeltek, odafenn az antifóna zsolozsmáit mondták, s ez a kettő
                        együtt olyan borzasztó volt nekem. Fácánok, császármadarak voltak a
                        tálakban, épen meghagyott tollas fejekkel, gránátvillogású bor a kelyhekben.
                        Engemet kínáltak étellel-itallal. Sem ételnek, sem italnak nem volt semmi
                        íze. Egyszer őshúgom, a menyasszony, mint ifjú lánykák tréfásan tenni
                        szoktak, odanyújt elém, két ujja közé fogva egy fácán
                        mellcsont-sarkantyúját: “Törjük el, kedvesem, melyikünk megy hamarább
                        férjhez?” Én megfogtam a sarkantyú másik ágát, húztam, húztam, s egyszer
                        csak eltörött: nekem jutott a nagyobbik fele. A menyasszony őshúg kacagott:
                        “Theudelinda megy elébb férjhez.” Én pedig úgy pirultam. Ugyebár, az nem
                        illik, az ősszellemeknek ilyen frivol tréfákat űzni?</p>
                    <p>A tisztelendő úr is úgy találta, hogy biz a megboldogultak más foglalkozást
                        is kereshetnének a túlvilágon, mint férjetlenül maradt élő nőrokonaikkal
                        fácánfantomok sarkantyúcsontját tördeltetni.</p>
                    <p>- De ami legjobban háborított, az László bátyám magaviselete volt. Egyre
                        kiabált, kacagott, triviális dalokat üvöltött; káromkodott, gúnyolta a
                        szenteket, a pápát, a szakramentumokat, a hölgyeknek pironkodni való élceket
                        mondott, s orrlyukain keresztül fújta a dohányfüstöt felém. Én ráztam a zöld
                        selyemruhám szárnyait, hogy a füst rájok ne ragadjon, de úgy éreztem, hogy
                        az mégis keresztül járja azt. László ősbátyám rámfogta, hogy a nászjósló
                        mellcsontot eldugtam ereklye gyanánt zöld ruhám zsebébe. Én égtem a
                        szégyentől, mert igaz volt. De eltagadtam, azt mondtam, nem igaz. Arra ő
                        elkezdett esküdni oly pogányul, hogy a boltozat reszketett bele, s verte az
                        asztalt csontökleivel. Neveu-im befogták a száját, akkor a szemüregei
                        beszéltek; megfékezhetetlen volt. Szidta a szenteket és a császárokat! Ekkor
                        ősbátyám, az érsek, kiveté ellene kezét elátkozólag; grandaïeulöm, a
                        kancellár megpecsételé az ítéletet, s ősbátyám a marsall, kivoná hosszú
                        pallosát, s egy ülő helyéből leüté László bátyám csontkoponyáját. A fej
                        odagördült lábamig, még akkor is foga között tartotta a pipát, s még akkor
                        is fújta rám a füstöt. Arra elfutottam onnan.</p>
                    <p>A plébános látta, hogy itt egy hisztérikus álommal van dolga.</p>
                    <p>Csak az volt a különös, hogy ezt az álmot olyan sokszor újra látja a grófnő,
                        s a kezdete mindig ugyanaz.</p>
                    <p>- Még mikor levetettem is a zöld ruhámat, éreztem rajta a keserű
                        pipafüstöt.</p>
                    <p>- És hol van az a zöld ruha? Ha szabad ily tárgy után kérdezősködnöm.</p>
                    <p>A grófnő némi kényelmetlen feszengést árult el.</p>
                    <p>- Azt valóban nem tudom. Ruhatáram Emerencia kisasszony felügyelete alatt
                        áll.</p>
                    <p>- De hát megengedi a grófnő e kérdést? - nem itt vetette le felöltönyét?</p>
                    <p>- Azt már nem tudom. Emerencia kisasszony azóta járt idebenn, talán tud
                        felőle.</p>
                    <p>- Megengedi a grófnő, hogy behíjjam a kisasszonyt?</p>
                    <p>- Rögtön itt benn lesz. - A grófnő kettőt csendített a villanycsengettyűvel,
                        s arra bejött a társalkodónő.</p>
                    <p>- Kisasszony - szólt hozzá a grófnő -, ön emlékezik a fűzöld gros de Naples
                        zubbonyomra, a pálmaszegélyzettel.</p>
                    <p>- Igen. A bő felöltő, japáni szabással, melyet bojtos selyemzsinórral átkötve
                        szokott viselni a grófnő.</p>
                    <p>- Éppen az - monda a grófnő. - S hol van ez az öltönyöm?</p>
                    <p>- A ruhatárba van eltéve, magam akasztottam fel, és pacsulit tettem az
                        ujjaiba, hogy a molyok a kasmírszegélyzetet meg ne rágják.</p>
                    <p>- Mikor tette ön oda?</p>
                    <p>- A múlt nyáron.</p>
                    <p>A plébános kezdett mosolyogni. Most mindjárt meg lesz győzve a grófnő afelől,
                        hogy álom volt, amit látott.</p>
                    <p>- S azóta nem volt rajtam ez a ruha?</p>
                    <p>- Egyszer sem, nem is viselhetné ilyen időben a grófnő, mert a nyitott japáni
                        ujjak csak nyárra valók, mikor legmelegebb van.</p>
                    <p>- Lehetetlen!</p>
                    <p>- De hiszen meggyőződhetik felőle a grófnő - monda a plébános -, ha saját
                        szemeivel megtekinti ruhatárát. Kinél áll a kulcsa?</p>
                    <p>- Emerencia kisasszonynál.</p>
                    <p>- Parancsolja a grófnő? - kérdé a kisasszony.</p>
                    <p>- Látni akarom - monda a grófnő, s felkelt helyéről és inte a lelkésznek,
                        hogy menjen vele.</p>
                    <p>Emerencia kisasszony némi durcás szelességgel indult meg a kulcscsomaggal
                        csörömpölve, s a mellékszobában egymás mellett álló nagy faragványú cifra
                        ódon szekrények közül egyet felnyitva, annak szárnyait kitárá.</p>
                    <p>Legalább ötven selyemszoknya volt ott egymás hegyire-hátára akasztva. A
                        grófnő soha semmi ruháját idegen kézre nem hagyta jutni. Profán emberi alak
                        azokat meg ne szentségtelenítse.</p>
                    <p>E felaggatott öltönymúzeum tömegébe biztos tájismerettel benyúlva, előhúzá
                        Emerencia valahonnan hátulról a kérdéses fűzöld ruha egyik lebernyegét,
                        azokkal a kasmírpálmákkal a szélén.</p>
                    <p>- Itt van!</p>
                    <p>A pap már diadalmaskodott. De a grófnő, kinek túl érzékeny idegei minden
                        iránt fogékonyabbak voltak, mint más vastagbőrű emberé, egyszerre elsápadt,
                        megérzett valamit, reszketni kezdett.</p>
                    <p>- Vegye ön ki azt a ruhát onnan.</p>
                    <p>Emerencia nagy dér-dúrral leakasztá azt helyéről, mint aki meg nem foghatja,
                        mi köze lehet a gyóntató papnak a japonikával?</p>
                    <p>A grófnő kikapta azt kezéből, s fejét félrefordítva, odatartá a pap elé.</p>
                    <p>- Szagolja ön!</p>
                    <p>A pap meg volt lepetve. Annak a selyemruhának valóban oly kapadohány szaga
                        volt, mintha fél éjjel valami tarokk-klubban lett volna elfoglalva. Ezt
                        érezte a grófnő már messziről.</p>
                    <p>- Nem pipafüstszag-e ez?</p>
                    <p>- De bizony az.</p>
                    <p>Most még egy jutott eszébe a grófnőnek. Belenyúlt a fűzöld selyem japonika
                        zsebébe, s amit kivett belőle: az volt a kettétört fácánmell-sarkantyú.</p>
                    <p>- Hát ez?</p>
                    <p>A grófnő abban a pillanatban elájult és leroskadt egy karszékbe; Emerencia
                        kisasszony nagyot sikoltott, s elájult a másik karszékbe; a tisztelendő úr
                        pedig úgy megzavarodott, hogy egymásután három falszekrényajtóba nyitott be,
                        míg rátalált az igazi szőnyegajtóra, mely a szomszéd szobába vezet, hogy a
                        cselédséget fellármázza.</p>
                    <p>Itt valami természetfölötti boszorkányság van a dologban.</p>
                    <p> </p>
                </div>
                <div type="chapter">
                    <head>Az album és lakói</head>
                    <p>Mahók tisztelendő úr e dohányfüst járta szalüp rejtélyét nem tartotta egészen
                        a természet rendes törvényei szerint megoldhatónak. Mind hivatalos
                        állásánál, mind hajdankori nevelé­sénél fogva nagyon illett hozzá, hogy az
                        ördögi működés jelenségeit komoly megfontolásra méltóknak tekintse.</p>
                    <p>Ebéd fölött nem szólt e tárgyról semmit Emerencia kisasszonynak. Csak ketten
                        voltak az asztalnál. A grófnő szobájában maradt, mint szokta rendesen, ha
                        görcsös rohamai voltak, s tiszta levesnél egyebet olyankor nem vett
                        magához.</p>
                    <p>Ebéd után hívatta magához a szentatyát. Nyugágyán feküdt, s nagyon ki volt
                        merülve.</p>
                    <p>- Már most meg van felőle győződve tisztelendő úr, ugyebár, hogy amit
                        elmondtam, az nem álomlátás?</p>
                    <p>- Valóban, kell valami szokatlan dolognak lenni benne.</p>
                    <p>- Jó vagy rossz szellemek munkája-e ez? - kérdezé a grófnő, szemeit
                        kenetteljesen emelve feltartott mutatóujja felé.</p>
                    <p>- Ezt csak a kipróbáltatás mutatná meg.</p>
                    <p>- Minő kipróbáltatást gondol tisztelendő úr?</p>
                    <p>- Az egyházi megtisztítás kipróbáltatását. Ha jó lelkek azok, akik sírjaikat
                        ekként éjente elhagyják, a szelleműzés ájtatos mondatainak erejétől kell
                        hogy visszatérjenek ítéletnapig tartó nyugodalmuk helyére.</p>
                    <p>- És ha nem térnek vissza? - kérdé a grófnő aggodalmasan.</p>
                    <p>- Akkor nem jó szellemek.</p>
                    <p>- Azaz: elkárhozottak! - szólt a grófnő csüggetegen. - Miről lehetne ezt
                        megtudni?</p>
                    <p>Mahók tisztelendő úrban a bevett fogalmak küzdeni látszottak az egészséges ép
                        kedéllyel. E kérdésre azt a bátor feleletet adta, hogy:</p>
                    <p>- A legközelebbi éjjel én fogok virrasztani a kastélyban.</p>
                    <p>- És ha hallani fogja ön azt a föld alatti éneket?</p>
                    <p>- Akkor leszállok magam a kriptába a szentelt vízzel, s eloszlatom a
                        kísérteteket.</p>
                    <p>A grófnő arca felhevült.</p>
                    <p>- Én önnel fogok menni.</p>
                    <p>- Nem, grófnő. Nem ön fog velem jönni, hanem a sekrestyés.</p>
                    <p>- A sekrestyés! - kiálta fel a grófnő. - Egy férfi! Hogy jönne egy férfi e
                        kastélyba?</p>
                    <p>- Kérem, hisz én is az vagyok! - szabódék a plébános. - A sekrestyésem éppen
                        úgy egyházi személy, mint én magam. Nekem nélkülözhetetlen asszisztensem
                        minden szent ceremóniánál; ő viszi előttem a lámpást, a szenteltvíztartót, a
                        tömjénfüstölőt, a crucibulumot; az nekem minden szertartásnál
                        nélkülözhetetlen emberem.</p>
                    <p>A grófnő nagy nehezen beleegyezett, hogy ma este, kivételképpen a sekrestyés
                        is bejöhet a kastélyba; de csak a földszintre, az emeletre nem szabad
                        feljönnie. Inkább a plébános úr is megígérte, hogy odalenn marad a
                        növényházban, midőn éjszakára a lépcső rácsajtaja elzáratik.</p>
                    <p>Az egyezmény szerint este újra eljött Mahók tisztelendő úr a kastélyba, a
                        sekrestyés kíséretében, ki egy negyven év körüli férfi volt, nyírott
                        bajusszal és nagyon rezes pofával.</p>
                    <p>A plébános úr a vacsorát is odafenn költé el, melynél a grófnő is megjelent
                        már, de nemigen evett semmit. A plébános úr is étvágyhiányról panaszkodott.
                        Emerencia kisasszony is. Ez mind nagy dolog.</p>
                    <p>Vacsora után rögtön hálószobájába vonult a grófnő; a lelkész pedig lement a
                        növényházba, ahol az alatt sekrestyése egy üveg bor és pecsenye mellett azon
                        fáradozott, hogy a vas­kályhában ki ne engedje aludni a tüzet.</p>
                    <p>A cselédségből senki sem volt beleavatva abba, amik történni fognak. A grófnő
                        nagyon kérte a tisztelendő urat, hogy az ártatlan hajadoni szíveket el ne
                        rémítse ama föld alatti jelenetek tudatásával, mikről azon nem is sejtenek
                        semmit. Egy sem hallotta még közülük azt az éjszakai misemondást a
                        kriptában, mert egy sem említette azt a grófnő előtt soha.</p>
                    <p>A tisztelendő úr tehát egyedül várta a történendőket sekrestyésével, s e
                        várakozás hosszú időközét iparkodott valami régi könyv olvasgatásával
                        megrövidíteni; erősen küzdve ólomnehézségű szempillái ellen, mik a rendes
                        órában leragadni készültek. Attól tartott, hogy ha elalszik, mind azt fogja
                        végigálmodni, amit a grófnő elbeszélt előtte, s amit még mindig félig-meddig
                        hitt is, nem is.</p>
                    <p>Az olvasás pedig rendesen arra szolgál a derék úrnál, hogy az álom ágyvetője
                        legyen. Egy kis appetitorium az alvás előtt.</p>
                    <p>Annálfogva abbahagyta azt, s diskurálni kezdett a sekrestyéssel.</p>
                    <p>A “belső ember” e várakozásteljes órákban miről beszélhetett volna egyébről,
                        mint csupa merő kísértetes történetekről: a félkerékről, a fejetlen
                        barátról, a Lucaszék látványairól, a valóságos prikulicsról, a Márce Záre
                        boszorkányról, “táncos kovács” lidérchordta sok pénzéről s más efféle
                        históriai dolgokról, miket részint saját szemeivel látott, részint ott volt,
                        ahol a leghitelesebb személyek elbeszélték.</p>
                    <p>“Bolondság, hazugság!” - mondá mind valamennyire a tisztelendő úr; - hanem
                        azért az ilyen éjfél előtt hallott mesékből “tamen aliquid haeret” valami
                        megmarad.</p>
                    <p>Csak legalább pipázni lehetne! De ebben a kastélyban nem szabad. Megérzi azt
                        a padlón keresztül a vár asszonya, mint a sárkány az emberbűzt.</p>
                    <p>A sekrestyés, miután látta, hogy minden igaz történetére az mondatik, hogy
                        “hazugság”, gondolta magában, hogy nem szól hát többet. Abból az lett, hogy
                        mihelyt elhallgatott, elaludt. Olyan édesdeden tudott a széken ülve aludni,
                        fejét a támlára hátra hajtva, a száját tátva, hogy tisztelendő úr megirigylé
                        tőle.</p>
                    <p>De nem soká tarthatott irigykedése; mert a jó ember amint aludni kezdett,
                        elkezdett horkolni is. S azt oly kísérteties akkordokban tudta adni,
                        mindennemű variációiban a “bőrhúzásnak a fagyon” és a “kásafúvásnak”, hogy
                        tisztelendő úr kénytelen volt őt időközönként megintegetni, hogy ne
                        horkoljon olyan csúnyául.</p>
                    <p>Végre ütötte a tizenkettőt a vártorony órája. Ekkor végleg felrázta álmából a
                        sekrestyést a pap.</p>
                    <p>- Ne aludjék kend, nem azért hoztam kendet ide magammal, hogy itt nekem
                        aludjék.</p>
                    <p>A sekrestyés álomittasan dörzsölé szemeit; a pap elővette burnótos
                        szelencéjét, hogy az álmot elűzze szemeiről egy szippantással; de rögtön
                        elmúlt mind a két férfiúról az álom. Egyszerre megüté füleiket a
                        tizenkettedik óraütés elrezgő hangja után a föld alatti mise kísérteties
                        zengése.</p>
                    <p>Az éjféli mély csenden keresztül világosan hallható volt a papi énekhang,
                        amint azt a legbetanultabb áldozár a kegyes latin mondásokon végigzengeti,
                        és azután a rázúduló kar, néha-néha valami orgonahanghoz hasonló zene,
                        csakhogy annál sokkal élesebb; mintegy paródiája az orgonának, mintha az
                        orgona az orrából énekelne.</p>
                    <p>Mahók plébános úrnak egész testi felszíne lúdbőrré borzadt e kísértő
                        hangokra.</p>
                    <p>- Ah! hallja kend? - szólt a sekrestyéshez.</p>
                    <p>- Hogyne hallanám? Miséznek valahol.</p>
                    <p>- Itt alattunk.</p>
                    <p>- A kriptában.</p>
                    <p>- Mi lehet az?</p>
                    <p>- Az ördög.</p>
                    <p>- Minden jó lélek dicséri az urat! - rebegé a tisztelendő, háromszor vetve
                        magára keresztet.</p>
                    <p>De úgy látszik, hogy a rossz lelkek is dicsérik.</p>
                    <p>Gyorsan meg lett cáfolva a sekrestyésnek e jámbor véleménye a rossz lelkek
                        felől, mert a legünnepélyesebb antifóna hangjaiból egyszerre mintegy ördögi
                        kardal rivallt fel a kriptából: “Gyere be rózsám, gyere be, csak magam
                        vagyok idebe. Két cigánylegény hegedül, csak magam járom egyedül!” S a dal
                        vége elvegyült a felsivító kacagás, ujjongás, asszonyi nyiho­rászás és
                        férfiúi hahota pokoli hangzavarában.</p>
                    <p>A tisztelendő, ha az ájtatos szólónál csak reszketett, e fertelmes
                        ensemble-ra egészen összeesett ijedtében. Meg volt zsibbadva minden tagja, a
                        homlokát kiverte a hideg izzadság.</p>
                    <p>- Ez a pokolbeli sátán műve odalenn.</p>
                    <p>Éppen így beszélte azt el előtte a grófnő.</p>
                    <p>- Mihály! - monda fogvacogva - hallotta kend ezt Mihály?</p>
                    <p>- Hogyne hallottam volna? Süket volnék akkor. Gonosz lelkek szombatja van
                        odalenn.</p>
                    <p>Ekkor csengettyűhang szólt közbe, a lárma elhallgatott s újra folytatta az
                        éneklő hang a misét.</p>
                    <p>- Mit kellene tennünk? - szólt Mahók úr.</p>
                    <p>- Mit tennünk? Leszállni a kriptába s exorcizálni a gonosz lelkeket.</p>
                    <p>- Micsoda? Egyedül?</p>
                    <p>- Egyedül? - szólt Mihály hetvenkedve. - A seregek urának nevével. Aztán
                        ketten vagyunk. Volnék csak én pap, volna csak énrajtam a stóla, meg a
                        fejemen a négyszegletű sipka: egyedül lemennék közéjük a
                        szenteltvíztartóval, s ha elkiáltanám magam: “Apage satanas!” elűzném magam
                        elől a pokol minden légióit.</p>
                    <p>A tisztelendő úr restellte, hogy a sekrestyésnek több bátorsága van és
                        erősebb hite a gonosszal megküzdeni, mint neki magának.</p>
                    <p>- Hiszen én mennék szívesen; de egyszerre úgy beleállt a lábaimba a köszvény,
                        hogy nem vagyok képes a térdeimet meghajlítani.</p>
                    <p>- Márpedig az nagy szégyen lenne ránk nézve, ha mi most, hallván a kísértetek
                        lármáját, nem mernénk közéjük lemenni.</p>
                    <p>- De ha nem bírom a lábaimat.</p>
                    <p>- Mondok valamit. Üljön fel a tisztelendő úr az én hátamra, vegye kezébe a
                        szentségeket, majd én viszem a lámpást.</p>
                    <p>Ezen ajánlat elől nem lehetett kitérni.</p>
                    <p>A pap az Istennek ajánlotta lelkét, megkeményíté szívét, s elszánta magát,
                        hogy megvívja hát az alvilági harcot a hit szent fegyvereivel.</p>
                    <p>- Ne költenénk fel még valakit a háznál? Mindenkit. És processióval mennénk
                        ellenségeink ellen.</p>
                    <p>- Dejsz ez a sok félénk leánycseléd ki nem bújik a dunnája alól, ha azt
                        mondjuk neki, hogy kísértetek járnak, ezért az egész kastélyért. A
                        férficseléd meg nem jöhet be a majorból, mert minden ajtó be van zárva.</p>
                    <p>Mahók úrnak el kellett magát szánni, hogy segítő felével egyedül induljon meg
                        a kemény ütközetbe.</p>
                    <p>- Jerünk tehát!</p>
                    <p>Mihály gazda leguggolt a pap előtt, s felvette nagybecsű terhét nyakába.</p>
                    <p>- De el ne ejtsen kend! - inté őt a lelkész úr, mikor már rajta ült, mint
                        Anchises Aeneáson.</p>
                    <p>- Ne tessék félni. Nem roppant még meg az én derekam.</p>
                    <p>Azzal kezébe vette Mihály gazda a lámpást, a papnak kezébe adta a szent
                        szertartási eszközöket, s megindult vele kifelé.</p>
                    <p>Az előtornácba érve, úgy érzé Mahók úr, hogy ott még hidegebb van, mint a
                        növényházban volt. Azaz egy kis homályos szövétnek, amit Mihály mester
                        tartott a kezében, nem világította meg a hosszú folyosót, csak éppen a
                        legközelebb eső falakat, amik mellett elhaladtak, s amiken végig nagy
                        elfeketült rámákban festett páncélos vitézek avult képei jöttek és tűntek el
                        kétfelől: a bondavári hős vezérek hadnagyai és alvezérei, kik bandériumaikat
                        vezették egykoron törökre, velencésre és kurucra. Azok is integettek a két
                        lelki harcosnak, hogy csak menjenek, majd megtalálják őket együtt odalenn
                        uraik széktámlája mögött.</p>
                    <p>A folyosó közepén következett a lejárat a kastély föld alatti részeibe. Az
                        egy vasajtóval volt elzárva. Tisztelendő úrnak csak az ajtónál jutott
                        eszébe, hogy hisz az ajtónak kulcsa is van, s azt ő a növényházban feledte.
                        Tehát oda vissza kellett lovagolni. A növényház ajtajában Mihály gazda azon
                        észrevételt kockáztatá, hogy egy valami kemény tárgy nagyon ütögeti az ő
                        testi oldalbordáit, vajon nem a kérdéses kulcs az a tisztelendő úr
                        reverendája zsebében? Mahók úr odanyúlt, s valóban úgy tapasztalá, hogy a
                        keresett kulcs ott van nála. Tehát harmadszor is végig kellett tenni a
                        vesszőfutást az őskori harcosok fenyegető arcképsorozata között a
                        lépcsőgádorig.</p>
                    <p>A kulcs nyikorogva fordult el zárában, s a gádorba lépőket azonnal megüté
                        valami nehéz, dohos szag, minő a ritkán szellőztetett föld alatti
                        helyiségekben szokott lenni.</p>
                    <p>- Az ajtót hagyjuk magunk után nyitva - monda a plébános, gondolva a netaláni
                        gyorsított visszatérés esélyeire.</p>
                    <p>Azzal megkezdődött az alászállás a lépcsőkön.</p>
                    <p>Tisztelendő úr minden lépcsőfoknál jobban kezdé észrevenni, hogy a paripája
                        még jobban fél, mint maga; annálfogva még jobban megragadá baljával annak
                        gallérját, s lábszáraival erősebben átszorítá a nyakát.</p>
                    <p>- Jajaj, tisztelendő atyám, ne szorítson a térdeivel, mert megfulladok!</p>
                    <p>Huh, mi volt ez? Egy fekete tárgy suhant el fejeik fölött.</p>
                    <p>Egy denevér! A kísértetek előpostája!</p>
                    <p>- Mindjárt odaérünk! - biztatá lovasát Mihály gazda, és fogai vacogtak
                        bele.</p>
                    <p>Amíg a csigalépcsőn aláhaladtak, a föld alatti zaj kevésbé hallatszott, hanem
                        amint a pincefolyosóra leértek, ismét előtört az teljes alvilági
                        borzasztóságában.</p>
                    <p>A pincefolyosó hosszú volt, s egyik szárnya a lépcsőzettől balra a pincékhez
                        vezetett, a másik a kriptákhoz. Átellenben a lépcsőlejárattal pedig volt egy
                        keresztfolyosó, mely a szabadba kivezetett, nyolc lépcsőnyi felhágással egy
                        áttört művű rácsajtóval záródva, melyen keresztül a folyosót szabadon járta
                        a külső lég.</p>
                    <p>- Huh! Szinte elfútta a lámpásunkat a légvonat! - jegyzé meg a tisztelendő
                        úr.</p>
                    <p>Légvonat? Jó lett volna, ha csak légvonat lett volna; de amint Mihály gazda
                        három lépést tett előre a kriptaajtó felé, mindjárt kitűnt, hogy minő dolgok
                        várnak ott reájuk.</p>
                    <p>A folyosó túlsó végén lobogott valami kékes láng, hasonlatos azokhoz a
                        lángokhoz, amik szent György éjszakáján felvetik magukat a földből, ott,
                        ahol a kincs van elásva, midőn “tisztul a pénz”.</p>
                    <p>A kékes láng előtt pedig ott állt, vagy ült, vagy guggolt, vagy mit csinált
                        egy törpe fehér alak. Alig volt három lábnyi magas; de nagy idomtalan feje
                        volt.</p>
                    <p>Amint a törpe rém észrevette a közeledőket, egyszerre magasra lobogott fel a
                        kékes láng, most már sápadt halotti fényt árasztva el az egész folyosón, s a
                        fény mellett a törpe alak elkezdett lassanként felnyúlni, elébb hat láb,
                        aztán nyolc láb, végre két öles magasra! Még hosszabb árnyékát a fellobogó
                        szürke láng, mint fekete kígyót táncoltatá végig a folyosó márvány­padlatán,
                        míg az emelkedő fő kísértetes bikabömböléssel veré fel a boltozat
                        visszhangját.</p>
                    <p>De Mihály gazdának sem kellett több. Megfordult terhével együtt, s elkezdett
                        inalni visszafelé. Egy fatális magános lépcső volt a pincefolyosó közepett,
                        amit nem vett észre, abban elbukott, jó, hogy el nem harapta a nyelvét, s
                        végigesett a rajta ülővel együtt a kövezeten. Estében a lámpást is
                        összetörte; az kialudt, sötétben maradtak, s azzal egymás hegyin-hátán
                        iramodtak, ki merre látott. Azaz, hogy látni nem lehetett semmit, mert
                        egyszerre pokoli sötét lett; hanem csak tapogatózni. A lépcsőfeljárást a
                        világ minden tudományával sem bírták többé megtalálni, hanem ahelyett
                        rábukkantak a keresztfolyosóra, melynek rácsajtaján keresztül a holdvilág
                        sütött be nyájasan. Arra menekülnének. De azt az utat meg a rácsajtó zárja
                        el! Hogyan, hogyan nem, a rácsajtót Mihály gazda csak felnyitotta, s azzal
                        ki a szabadba!</p>
                    <p>A szuterin rácsajtaja a kertbe vezetett, a kertajtó ki a mezőre; így történt,
                        hogy az ördögűző férfiak a legnagyobb sebességgel iramodának bogáncsos
                        tarlókon, iglicés bozótokon keresztül. Nem fájt már a papnak a lába! De úgy
                        kigyógyult a köszvényből, hogy versenyt bírt futni az ösztövér
                        sekrestyéssel, s három másodperccel hamarább ágyában volt, mint a
                        sekrestyés, kinek szavát nem bírta venni a felesége három nap.</p>
                    <p>Mahók úr nagy szorongások közt ment fel másnap a grófi várba.</p>
                    <p>Becsületes, egyszerű ember volt, ki inkább hitt az ördögökben, mint a rossz
                        emberekben, s amit szemeivel látott, azt kételyével nem fürkészé egész a
                        tilos homályok mélyéig. Hitte már világosan, hogy itt elkárhozott lelkek
                        járnak, s éjféli lakomáikon csirkesarkantyúkat tördelnek: “Ki hamarább
                        férjhez megy?”</p>
                    <p>A grófnőt azonban szokatlanul jó kedvében találta. Nyájas, izgékony volt,
                        nevetett, exaltáltan fogadta az érkezőt; mely kedély túlcsapongások nem
                        voltak meglepők Mahók úrra nézve; megszokta már, hogy a grófnőt egyik nap
                        nagyon rosszkedvűnek, a másik nap túl kedélyesnek találja.</p>
                    <p>- Itt virrasztottam az éjjel - szólt a pap, egyenesen rátérve a dolog
                        velejére.</p>
                    <p>- Óh, hála, ezer köszönet érte, tisztelendő atyám. Önnek puszta jelenléte
                        száműzte a kastély rémeit. Ez éjjel nem volt semmi zaj odalenn.</p>
                    <p>- Nem volt semmi zaj odalenn? - kérdé bámultában felemelkedve székéről a
                        lelkész. - Az éjjel nem hallott a grófnő semmit?</p>
                    <p>- Bibliai csend és árkádiai béke volt a háznál, fenn és alant.</p>
                    <p>- No márpedig én nem álmodtam, s hacsak kék foltok és könyökről lehorzsolt
                        helyek kellenek, olyan tanúbizonyságaim nekem is vannak, nem számítva az élő
                        sekrestyést, kit most is lel még bele a hideg, hogy soha olyan istencsúfoló
                        pokoli lárma sehol nem hallatszott, mint az éjjel a kastély kriptájában,
                        ahova én személyesen le is szálltam, s találkoztam magával a gonosszal, a
                        küzdelemben gyarló sekrestyésem által megháboríttattam; s ezúttal csak azt
                        jöttem a grófnőnek kijelenteni, hogy az én tudományomnak vége. Ez a kastély
                        el van átkozva. S én a grófnőnek nem tanácsolhatok egyebet, minthogy minél
                        előbb hagyja el ezt a helyet, költözzék a városba, hová nem fognak a rémek
                        utánamenni.</p>
                    <p>A grófnő bal keze középujjának hegyét mellére nyomva, büszke
                        felmagasztaltsággal szólt:</p>
                    <p>- Én elhagyjam e kastélyt azért, mert őseim szellemei éjente feltámadnak
                        benne? Ah, akkor rosszul ismer ön engemet! Eggyel több erős ok, hogy
                        ittmaradjak. Egy olyan házban, hol ősapáimmal, ős‑hölgyrokonaimmal
                        találkozom, kik engem ismernek, megszólítanak, meg­látogatni méltóztatnak,
                        magukhoz meghívni kegyeskednek. Sőt inkább ez előttem a legfőbb ingere a
                        bondavári lakásnak. Ez ősrémek jelenléte a pretium affectionis, mely e vár
                        becsét megszázszorozza.</p>
                    <p>Mahók úrnak erre az a válasz lebegett nyelvén, hogy: “No, ha a grófnő
                        ittmarad, akkor én nem maradok, keressen magának más gyóntatót!” Hanem erről
                        más jutott eszébe. Ad vocem gyóntató!</p>
                    <p>- De mondja meg nekem a grófnő, hogy amíg ön oly benső összeköttetésben áll
                        ama bizonyos rémekkel, hogyan lehet az, hogy a grófnő éppen a múlt éjjeli
                        ördögszombat zajából semmit sem hallott?</p>
                    <p>E kérdésre a grófnő fehér arcán két kerek piros folt jelent meg, s szemeit
                        zavarodottan süté le.</p>
                    <p>A pap pedig folyvást élesen szögezte tekintetével, nem lehetett előle
                        menekülni. A hölgy lassan térdre roskadt előtte, s kezével mellére
                        dobbantva, susogá:</p>
                    <p>- Pater, peccavi! Van egy dolog, amit önnek nem gyóntam meg soha. És ami oly
                        régen nyomja lelkemet.</p>
                    <p>- Mi lehet az?</p>
                    <p>- Óh, félek!</p>
                    <p>- Ne félj, leányom! - szól a pap malaszttal -, Isten megbocsát.</p>
                    <p>- Azt elhiszem. De attól tartok, hogy ön, hogy ön kinevet.</p>
                    <p>- Ah! - A pap egészen hátrahőkölt székében erre a furcsa nyilatkozatra.</p>
                    <p>A grófnő felemelkedett térdéről, s írószekrényéhez sietett. Annak egy
                        rejtekfiókját felnyitva, elővett egy albumot. Pompás kötés volt,
                        elefántcsonttáblával és zománcolt aranykapcsokkal és foglalvánnyal.</p>
                    <p>- Tekintse ön végig ez albumot.</p>
                    <p>A pap kinyitá a kapcsokat, feltárta a táblát, s látott azután egy szokott
                        fotográfgyűjteményt arcképekből, amilyet akárhányat látni a hölgybudoárok
                        asztalain.</p>
                    <p>A lelkész ki nem bírta találni, mi bámulnivalója legyen neki mindezeken az
                        arcképeken. Hiszen derék, híres emberek vannak ott, nagy államférfiak,
                        zenészek, költők, színészek, akiket érdekes dolog megismerni; és egyetlen
                        egy botránygerjesztő alak nincsen közöttük. Hanem azt az egy megjegyzést
                        mégis tehette magában, hogy valamennyi arckép van az albumban, mind simára
                        borotvált arc. Egynéhány ismerősre is talált közöttük, Liszt Ferenc,
                        Lendvay, Reményi, Vadnay Károly, Szerdahelyi több külföldi celebritások
                        között, kik sem bajuszt, sem szakállt nem viselnek.</p>
                    <p>És még egyet tapasztalt: azt, hogy némely lapon a betett kép helyett az üres
                        foglalatba egy fekete fátyoldarab volt alkalmazva. Ez már kissé gondolkodóba
                        ejtő körülmény.</p>
                    <p>- Ez bizony igen érdekes gyűjtemény! - szólt a pap, végigforgatva az albumot
                        -, de hát mi jelentősége legyen mindennek voltaképpen?</p>
                    <p>- Gyónom - szólt a grófnő a lelkész fülébe súgva. - Ez az album az én
                        bolondságaimnak és bűneimnek tárháza. Egy bécsi műárusnak rendelete van
                        tőlem, valahol csak egy sima arcú férfi fényképe megjelen, azt nekem azonnal
                        megküldeni. Én ezekben keresem az én ideálomat. Hosszú évek óta keresem.
                        Néha azután azt hiszem, hogy megtaláltam. Egy megragadja lelkemet. Övé
                        leszek. Azt elnevezem jegyesemnek. Elém helyezem és órákig elábrándozom
                        felőle. Azt hiszem, hogy beszélek vele. Mondunk egymásnak csodaszép
                        dolgokat, boldog hízelgéseket, s ez ámító képzelettől csaló boldogság mámora
                        lepi el szívemet. Bolondság ez; de nekem valami azt súgja ezen felül, hogy
                        bűn is. Nem voltam képes eddig elhatározni magamat, hogy meggyónjam-e ezt,
                        mint bűnt, vagy elhallgassam, mint bolondságot? Mi az ön nézete, atyám?</p>
                    <p>Mahók úr meg volt akadva. A Biblia a Tízparancsolat magyarázatánál beszél
                        ugyan valamit a “szemmel való vétkezésről”, hanem a fotográfiákról egy
                        szóval sem emlékezik. Ezt a zsinatnak kellene elhatározni.</p>
                    <p>- Mondjad leányom tovább! - A grófnő tovább gyónt.</p>
                    <p>- És midőn egy-egy ily kiválasztott arckép előtt sokáig ábrándozom, ezáltal
                        kényszerítem azt, hogy megjelenjék előttem álmaimban. Mint égi tünemény
                        szokott előttem az ábrándozott alak megjelenni, s járunk egymással karöltve,
                        túlvilági fénytől elárasztott mezőkön, virányokon, hol minden falevél
                        átlátszó árnyékot vet, s hol az ember fiatal és boldog.</p>
                    <p>A gyónó sírt.</p>
                    <p>- Nem vétek ez?</p>
                    <p>Mahók úr fellélegzett. Megtalálta már a ritka bűneset nevét.</p>
                    <p>- Sőt igenis. Ez varázslat.</p>
                    <p>De mi bűnhődést találjon ki erre?</p>
                    <p>- Én is úgy hiszem - sietett rámondani a grófnő -, s a bűbájos víziókért
                        azzal szoktam vezekelni, hogy az álmomban megjelent arcképét a kandallóban
                        elégetem, s helyét egy fátyoldarabbal borítom be.</p>
                    <p>Tehát innen azok az üres fülkék az albumban!</p>
                    <p>Mahók úr a penitencia nemét is igen jól választottnak találta. Égő áldozat!
                        Az írásban ugyan “gödölye” van rendelve; de a fotográfia is megjárja.
                        Theudelinda folytatá:</p>
                    <p>- E víziók alatt mély álmom szokott lenni; lelkem nem jár a földön többé,
                        égben vagyok, semmi földi érzés nem köt ide; szellemmé váltam. Azért nem
                        hallok semmi zajt, mely ide alant történik, bárminő legyen is az.</p>
                    <p>- Tehát ez éjjel is azért nem hallád e kísértetes zajt, mert ily álomélet
                        másvilágában jártál.</p>
                    <p>- Confiteor - susogá a hölgy, arcát lehajtva.</p>
                    <p>“No ez szép kis kastély! - gondolá magában Mahók úr. - Az ősök haláluk után
                        feljárnak misézni és dorbézolni, az unokájuk meg életében fellátogat a
                        mennyországba. Utoljára is azt tehetik, amit jónak látnak, mert grófok.
                        Szegény embernek ily extravaganciák nem jutnának eszébe. Hanem hát mit
                        csináljon velük egy jámbor falusi pap, akinek a szűrös emberek csak
                        hétköznapi vétkeket szoktak meggyónni. Ebben a komplikált ügyben nem bánta
                        volna, ha erősebb zseni tesz helyette igazságot; mert a grófnőnek sem
                        kísértő, sem elcsábító szellemeivel nem tud mit csinálni. Amazok már
                        megkergették, emezeket pedig nem éri utol! Legjobb lesz ráhagyni a
                        dolgot.”</p>
                    <p>- Leányom. A vezeklés, melyet magadra mértél a varázslattal határos
                        víziókért, igen helyes és jól sugalmazott. Elégetted-e már a legutóbb
                        megjelent varázsalak fényképét is?</p>
                    <p>- Nem - felelte a grófnő.</p>
                    <p>- És miért nem? - kérdezé a pap szigorúan; kapva rajta, hogy mégiscsak
                        találhatja valami vétekben a bűnbánót, ami érdemes az abszolúcióra.</p>
                    <p>- Lehetetlen azt a képet tűzbe vetni.</p>
                    <p>- És miért lehetetlen?</p>
                    <p>A grófnő válasz helyett az albumnak egy rejtekét nyitá fel, s megmutatá, ami
                        a rejtek alatt volt.</p>
                    <p>- Ah! - kiálta fel a pap, az eléje tárt képet meglátva, melyre rögtön
                        ráismert.</p>
                    <p>Ez Sámuel apát, egy névtelen, vagyis inkább soknevű rendnek főnöke.</p>
                    <p>- Bizományosomnak az a rendelet van adva - szólt a grófnő -, hogy mindenféle
                        sima arcú deli férfi fényképét megküldje, ő tudtán kívül követte el a
                        vétket, hogy egy felszentelt egyházi személyt is megküldött. A bűn az
                        enyém.</p>
                    <p>- És álmodban ezzel is jártál karonfogva a paradicsomi tájakon?</p>
                    <p>- Mea culpa!... - nyögé a grófnő, mellére téve ökleit.</p>
                    <p>A papnak egy mentő gondolata támadt.</p>
                    <p>- Úgy az ég sugallta azt, hogy e képet is a tűzbe ne vesd, miként a többit;
                        mert azáltal lelted meg lelki betegségednek orvosságát. E képnek hozzád
                        tévedése a gondviselés munkája; mert íme a hiú világi ábrándok után
                        meglelted azt az igazi ideált, akinek vezetése alatt e világon is üdvöt
                        találhatsz, s kinek magasztos jelleme, felszentelt homloka távol űzi a földi
                        érzelmek minden salakját szívedből, s a megtisztult kegyesség boldog
                        régióiba, nem álomképpen többé, de valóban átvezetni képes, és aki elég
                        lelki hatalommal bír várad mindennemű rémeit elűzni innen, legyenek azok
                        kísértők avagy csábítók, mert mindnyájan egy helyről erednek.</p>
                    <p> </p>
                </div>
                <div type="chapter">
                    <head>Az ördögűző</head>
                    <p>Mahók úr unszolására rászánta magát a grófnő, hogy felhatalmazást adjon
                        lelkiorvosának olyan intézkedéseket tenni, aminőket akar. A lelkész még
                        aznap meghívta Sámuel apátot, ki éppen akkor Pesten tartózkodott.</p>
                    <p>Sámuel apát nagyhírű férfi volt, azon papok közül való, akiket
                        szabadgondolkozásúaknak hívnak. Barátságos viszonyban élt a szabadelvű
                        kitűnőségekkel, s az ellenzéki irányzatú vezércikkek elé jegyzett nagy (S.)
                        betűről tudták a beavatottak, hogy ezek az ő tollából kerülnek. Társaságban
                        kedélyes volt és szellemdús, a vidám hangulatot nem rontotta meg. A
                        tudományos körökben is fényeskedett, felolvasásait az elit látogatta, mik
                        felületesek voltak ugyan, de mindig sok szellemmel alkotva. S mindezek
                        felett az ultramontán lapok is fáradhatatlanul szidták. Sőt egyszer a
                        rendőrség is házmotozást tartott nála, maga sem tudja, mi után? Mindezek
                        igen kedvező hírben tarták fenn Sámuel apát úr nevét, kinek, midőn arcképe
                        is megjelent valamely képes újságban, teljesen meg volt számára nyerve a
                        közvélemény, oly deli alak tűnt fel benne; magas, szabad homlokkal, férfias,
                        kifejezésteljes vonásokkal, erős szemöldökkel és merész szemekkel; csupán az
                        az egy vonás árulta el arcán hivatását, mely minden papot jellemez: a
                        szájszegletek sajátszerű behúzása, mely bizonyos kegyteljességet kölcsönöz
                        az arcnak s egyúttal az arcizmokra állandó grácia kifejezését erőlteti, úgy,
                        hogy e malasztteljes szájszéthúzással úgy tűnnek fel, mint érett korú
                        amourettek. A többire nézve nem látszott rajta semmi papos. Kifejlett
                        termetének idomai éppen egy gladiátornak illettek volna oda.</p>
                    <p>Általában hírhedett volt országszerte, mint szabadelvű pap, ki a hatalommal
                        szemben is meg meri mondani az igazat.</p>
                    <p>Ezért nagy respektussal viseltetett iránta tisztelendő Mahók úr. Ő, mint
                        afféle szegény falusi plébános, nem sokat tehetett a hazáért, legfeljebb
                        hogy egyszer, “akkor!” egy honvéd zászló­aljjal együtt járt valami húsz
                        csatában, s prédikált nekik abban az időben hazaszeretetről, amiért el is
                        ítéltetett egy kicsit halálra, azután megkegyelmeztetett tíz esztendőre
                        nehéz vasban, leült belőle ötöt, a vastól most is sebes a lába; hanem
                        mindezek olyan csekélységek, hogy Mahók úr szégyell velük dicsekedni egy
                        olyan nagy férfiú érdemeivel összemérve, minő Sámuel apát, ki nevének
                        kezdőbetűjét merészen kitéve, bátorkodik szabadelvű cikkeket írni a
                        hírlapba! Most! Haynauval, a muszkával bajoskodni, ágyú torkába nézni,
                        akasztófa alatt állani, az mind tréfa; de most! most! a rettenetes
                        policiával kikötni, az a valami!</p>
                    <p>Mahók úr tehát végtelen sokat tartott Sámuel apát magas tehetségei felől, míg
                        jómaga bizony nagyon ellágyultnak érzé már hajdani erélyét. Hja bizony,
                        tizenöt év szép idő! Kivált mikor öt belőle kettős kapitulációba megy.</p>
                    <p>Néhány nap múlva megérkezett a meghívott vendég Mahók úr parókiájára. A
                        plébános tudatá vele a grófnő körülményeiről mindazt, amit a gyónási titok
                        megsértése nélkül el lehetett mondania. A kísértetekkel való esetet is
                        elmesélte neki. Abba már saját élménye is vegyült.</p>
                    <p>Sámuel úr szuverén nevetéssel fogadta ez elbeszélést.</p>
                    <p>- Hiszen engem tessék kinevetni; hanem a grófnőt, kérem, ne gúnyolja ki
                        nagyságod, mert az nagyon sokat tart a kísérteteire - mondá szerény
                        meghunyászkodással a plébános.</p>
                    <p>Az apát úr leíratta magának körülményesen a kastély fekvését, a szobák és
                        lépcsők egymásba nyílását, s különösen kikérdezett a plébánostól minden
                        körülményt apróra abból a jelenetből, ahol a sekrestyéssel a föld alatti
                        rácsajtón kimenekültek.</p>
                    <p>A grófnő hintaja a szokott órában lejött érettük a kastélyból, mely kissé
                        távol esett a falutól, s felszállítá a becses vendégeket.</p>
                    <p>A grófnőnél igen természetes dolog volt, hogy Sámuel apát meglátása percében
                        zokogó görcsöt kapjon, mely görcs makacsul nem múlt el addig, amíg az apát
                        kezével nem érintette a grófnő homlokát. Bevett szokás szerint Emerencia
                        kisasszonyt szintén utolérte a zokogó görcs, melyet a szimmetria kedvéért
                        Mahók úrnak kellett volna elmulasztani, de biz az nem törődött vele nagyon,
                        hanem hagyta a görcsöt görcsnek lenni, míg magától el nem múlt.</p>
                    <p>Csak e roham után ocsúdott azon nyilatkozattételre a grófnő, hogy az ég
                        küldte e napon ide az apát urat!</p>
                    <p>Az apát úr az ebéd alatt, mely lucullusi gazdagságú volt, egészen prózai
                        körülmények felől tudakozódott, a cselédség számáról, a leányok
                        hozzávetőleges életkoráról, a pincekezelésről, a borok szüretelési idejéről,
                        s többet foglalkozott Emerencia kisasszonnyal, mint a grófnővel. Kérdezte a
                        kisasszonytól, hogy szabad-e a poharába bort tölteni, s csodálkozva hallá
                        annak tiltakozását, hogy sohasem iszik bort, még tenyerével is letakarta a
                        poharát. Azt is meg akarta tudni, hogy nem jegygyűrű‑e az az ujján, mire a
                        kisasszony szemérmesen elpirulva szabadkozott, hogy még csak gondolatában
                        sem foglalt férfi helyet soha.</p>
                    <p>Ebéd végeztével Mahók úr künnmaradt az étteremben Emerencia kisasszonyt
                        mulattatni, ami abból állt, hogy leült a kandalló mellé egy karszékbe, s két
                        kezét domború termetén imára kulcsolva, szemeit lehunyá és édesdeden
                        szundikálván, remekül tudta magát álmában tettetni, mintha arra hallgatna,
                        amit Emerencia kisasszony beszél.</p>
                    <p>Az apát úr pedig a grófnővel annak belső szobájába vonult.</p>
                    <p>A grófnő remegve várta, mi ítéletet hoz a főtekintély a kísértet-pörben.</p>
                    <p>- Elmondta önnek gyóntatóatyám a kastély rémtitkát?</p>
                    <p>- Megtudtam tőle, amennyit ő tudott.</p>
                    <p>- S mi véleménye van e celebris ügyről szent Ágostonnak, s az egyházi
                        tekintélyeknek?</p>
                    <p>- Az én egyéni véleményem az, hogy itt közönséges emberi csíny működik.</p>
                    <p>- Emberi csíny? - kérdé a grófnő elszörnyedve. - Az én vízióim?</p>
                    <p>- Pszichiátriai összefüggésben vannak e csínnyel. A grófnő egy részét hallja,
                        más részét álmodja a történetnek. Az eleje az érzékek felfogása, a
                        kifejlődés pedig hallucináció, idioszinkrazia. Látható szellemek nincsenek,
                        mert aki nem anyag, annak alakja nincs. Aki egyszer meghalt, az többé
                        mozgásra nem képes, mert organizmusa szétbomlott.</p>
                    <p>A grófnő kedvetlenül rázta fejét. Egy magas állású egyházi úrtól nem ilyen
                        magyarázatot várt. Ha csak ennyit akart volna megtudni, ahhoz nem hivatott
                        volna apát urat.</p>
                    <p>Sámuel apát olvasta szavai hatását a grófnő arcán, és sietett a gyökeres
                        orvoslással.</p>
                    <p>- Grófnő. Én ismerem önnek kételyeit és erős hitét abban, amit látni és
                        hallani vél. Ön azt hiszi, hogy számtalanszor leszállt már az elbűvölt
                        sírboltba, hol ősei összegyülekeznek.</p>
                    <p>- A múlt éjjel nagyon zajosak voltak, s megígérték, hogy ma ismét összejönnek
                        és magukhoz várnak.</p>
                    <p>- S ön megígérte, hogy ismét közéjük fog menni?</p>
                    <p>- Nappal borzadok tőle, de éjjel oly különös erővel vonz valami, hogy
                        odamenjek; leküzdöm félelmemet és nem tudok maradni.</p>
                    <p>- Jó. Tehát ma éjjel én együtt fogok önnel menni a kriptába.</p>
                    <p>A grófnő arcán e szóra ismét megjelentek azok a tűzrózsák. Az élő arckép!
                        Vele együtt leszállni! Hová? Talán a pokolba? De néhány perc múlva
                        visszanyerte önuralmát, s kétkedve kérdezé:</p>
                    <p>- Hogyan lehetne az? Az egész cselédséget beavassam a legmélyebb
                        titkaimba?</p>
                    <p>Az apát úr átértette a kérdést minden consectariumaival.</p>
                    <p>- Nem szükséges, sőt azoknak éppen nem szabad efelől semmit tudniok. Az egész
                        háznál egy lélek se gyanítsa szándékomat kettőnkön kívül.</p>
                    <p>A grófnő zavarodottan tekinte rá. Ez esetben múlhatatlanul szükséges volna,
                        hogy az apát úr egész éjjel a grófnő szobáiban maradjon, vele egyedül.</p>
                    <p>Az apát úr ezt a gondolatot olvasta Theudelinda arcán.</p>
                    <p>- És most eltávozom a plébánossal - folytatá -, s nem jövök vissza, csak
                        éppen a kitűzött órára, éjfélkor, s akkor jelentkezni fogok a grófnő
                        ajtaján.</p>
                    <p>A grófnő hitetlenül rázta fejét.</p>
                    <p>- Hogyan lehetne az? Gondolja meg, hogy télen este hét órán túl kastélyomnak
                        minden ajtaja zárva van, s önnek belső szobámig nem kevesebb, mint hét
                        bezárt ajtón kellene észrevétlenül áthatolni. Először is jön a várkapu. Azt
                        a kapusnő, egy ritkán alvó éltes asszony őrzi, azon­kívül két óriási
                        szelindek, valóságos véreb jár ki két oldalfülkéből éjszakára, hosszúra
                        eresztett láncon. Akkor jön a korridorajtó, mely két kulcsra záródik, egyik
                        van a kulcsárnőnél, másik a hetesnőnél, azt nem lehet kinyittatni anélkül,
                        hogy mind a kettőt fel ne költsék. A harmadik a lépcsőajtó; annak a
                        szakácsnénál van a kulcsa, aki oly mélyen alszik, hogy mire azt feldörömböli
                        álmából valaki, már az egész házat felköltötte. A negyedik a zárt folyosó
                        rácsa, azt a szobaleány nyitná fel, de aki annyira félénk, hogy éjjel a
                        szomszéd szobába sem mer átmenni egyedül. Az ötödik ajtó a komornám
                        szobájáé. Az egy szemérmes hajadon, ki férfi szavára, habár egy szent, egy
                        próféta legyen is az, éjjel ajtót nem nyit. A hatodik ajtó Emerencia
                        kisasszony, a társalgónőm szobájáé, ki görcsöket kap és elájul, ha éjszaka
                        valaki a kilincset meg találja zörrenteni. A hetedik ajtó végre saját
                        ruhásszobámé, mely csak egy általam kezelt gépezet által nyílik fel. Tehát
                        hogyan jöhetne ide főtisztelendőséged éjfélben, észrevétlenül?</p>
                    <p>- Engedjen nekem egy kérdést tenni a grófnő. Miután a grófnő innen a legbelső
                        szobájából annyiszor járt le éjente a sírboltba, hogyan tehette azt saját
                        maga annyi zárt ajtón keresztül?</p>
                    <p>A grófnő arcán diadalmosoly ragyogott; a babonahívő a bölcs csapását
                        győztesen bírta visszaadni.</p>
                    <p>- Óh, oda én nem azon az úton járok. Hálószobámból egy rejtett lépcső vezet
                        alá előbb a könyvtárba, onnan ismét le a sírbolt kápolnájába. Én a családi
                        lépcsőn szoktam odajárni.</p>
                    <p>Erre igen természetes ötlet talált volna lenni az apát úr részéről, ha
                        felajánlja, hogy tehát majd ő elrejtőzik a könyvtárban, s ha a grófnő
                        rábízza a rejteklépcső kulcsát, közvetlen közelében találandja magát.
                        Csakhogy a grófnő jellemét ismerve, az ilyen expediens felemlítése által oly
                        érzékenyen meg lett volna sértve uralgó prüdériája, hogy képes leendett az
                        ajánlattevővel rögtön félbeszakítani minden további értekezést. Közönséges
                        emberi (s tehát asszonyi) felfogás útján nem lehetett őt megközelíteni.</p>
                    <p>Az apát úr tudta azt jól.</p>
                    <p>- Grófnő, én maradok amellett, amit mondtam. Ma éjjel, a csillagászati nap
                        középórájában, itt fogok kocogtatni ezen az ajtón.</p>
                    <p>A grófnő ideges borzadással rázta meg vállait.</p>
                    <p>- Vagy azt hiszi ön - folytatá az apát -, hogy vannak föld feletti lények,
                        amik a természet szabályait megcáfoló hatalommal bírnak, s zárt ajtókon
                        keresztül járnak; egyik emberre nézve láthatók, másikra nézve láthatatlanok;
                        e törvény szerint én is bírhatok ugyanazon emberentúli hatalommal. Vagy
                        pedig nem hiszi ön, hogy én, mint földből alkotott ember, mást tehessek,
                        mint amit a természet örök szabályai megengednek, azon esetben minden
                        rendkívüliségnek meg fogja ön találni természetszerű magyarázatát. A
                        bűvészet mai világban nem boszor­kányság, Boscót és Galuchet-t nem égetjük
                        meg a máglyán többé. Tehát vagy tartson ön Boscónak, vagy higgyen
                        Paracelsusnak, én ismétlem fogadásomat. Amely órában a kastély rémei
                        orgiáikhoz kezdenek, én itt fogok zörgetni a grófnő ajtaján e szóval: “In
                        nomine Domini, aperiantur portae fidelium!” Az Úr nevében nyíljanak meg a
                        hívek ajtajai. De senki ne tudjon erről kettőnkön kívül. Addig is Isten
                        malasztja legyen önnel grófnő.</p>
                    <p>Theudelinda el volt ámulva, meg volt bűvölve e rendkívüli ember biztos
                        fellépésétől. Olyan magasból beszélt le hozzá, hogy szinte szentségsértésnek
                        tartotta szavaiban kételkedni. És mégis lehetetlenségeket mondott! Hogyan
                        történhetnék meg az? Csakugyan föld feletti hatalmú lény volna?</p>
                    <p>A grófnő látta ablakából, midőn a hintó a két pappal elhagyta a várlakot. Az
                        apát úr benn ült, s még kezével üdvözlést intett az ablak felé, melyben
                        meglátta a grófnőt. Azután ottmaradt a grófnő az ablaknál, míg visszatért a
                        hintó üresen.</p>
                    <p>A kocsisnő dicsekedve mutogatta az oldalzsebéből kivett borravalót. Egy új
                        ezüst forintos volt az. Az összefutott leánycselédség kézről kézre adva
                        bámulta azt sorba. Csoda volt az! Magyarország tizenötmillió lakosából
                        tizennégymillió-ötszázezer nem látott soha ezüst forintost.</p>
                    <p>Ez aztán a pap! Nem az a másik, aki papirosba takart négykrajcárosokat
                        szokott osztogatni, vasárnaponként, borravalóképpen.</p>
                    <p>A grófnőnek hosszúak voltak a percek az est közelegtéig. Nyugtalanul járt
                        minden szobáján végig. Törte rajta a lelkét, minő úton, minő résen
                        repülhetne be ide valaki, aki nem lélek? És azután, amint a hét órát ütötte,
                        maga felügyelt rá, hogy lakosztályának minden ajtaja rendesen be legyen
                        zárva, csak azután tért magánszobáiba vissza.</p>
                    <p>Ott elővette a florenci művész terveit, amikben e várlak építészeti rajzai
                        voltak. Nem először vizsgálta ő azokat. Midőn e várkastélyt atyjától
                        megkapta, hosszasan keresztültanulmányozta a kastély tervrajzát. Az
                        háromszor oly nagy volt, mint amekkorát ő elfoglalni szándékozott belőle
                        lakásul, tehát ki kellett választania, hogy melyik lakosztályba költözzék. A
                        közép­osztályban roppant termek voltak, gyűlések, nagy lakomák termei,
                        fegyvertárak, képek, régiségek múzeumai. Az nem volt lakályos.</p>
                    <p>Abból is vezetett ki egy föld alatti folyosóhoz egy rejtett csigalépcső; tán
                        arra a célra szánva, hogy ha egyszer a török megszállja a várat, az őrség
                        észrevétlenül kimenekülhessen; hanem annak a lépcsőit felszedette még
                        nagyatyja, mint egészen szükségteleneket, s a kijáratot betömette; ott nem
                        jöhet fel senki. A szemközti bal szárny az élvezetek után hajhászó ősök
                        kedvenc tanyája volt, annak már voltak rejtekei, titkos fülkéi, sejthetlen
                        átjáratok egy vastag fal üregén végig egyik szobából és emeletből a másikba;
                        leskelődő szegletek, képek mögé dugott ajtók, kandallók hallgatózó üregei.
                        Mindezeket részletesen felfedezte az építész terve. Theudelinda szűzi
                        borzalommal sejté, hogy e titokkal teljes lakosztály nem felel meg az ő
                        magas eszmejárásának. Azért választá azt a szárnyát a várkastélynak, mely a
                        legegyszerűbb építészeti alakítás volt; fenn egyszerű, egymásba nyíló
                        lakszobák, földszint a könyvtár, és alant a kripta. Ennek a szárnynak a hű
                        terv nyomán semmi egyéb rejteke nem volt az imént említett titkos
                        lépcsőzetnél, mely kegyes célokból csupán a könyvtárba s a sírbolti
                        kápolnába vezetett.</p>
                    <p>E kastélyban gondoskodva volt a várurak egész biotikai metamorfózisáról. Míg
                        fiatal, bonviván; ha megérett, államférfi; ha megvénült, pietista.</p>
                    <p>Theudelinda grófnő azonban minden átjáratot befalaztatott, mely e harmadik
                        lakosztályból a középosztályba vezet, s így onnan semmi közlekedés az ő
                        folyosóival nem lehet. Kijárat csak az udvar felől van.</p>
                    <p>Tehát az ő lakosztályában sem rejtett folyosók, sem elforduló szobrok, sem
                        gépsüllyesztők, sem álcázott kandallók, sem felnyíló padmalyok, sem kétfelé
                        váló üres oszlopok, sem kiemelkedő márványkockák nincsenek, ellenben minden
                        ablakon és kürtőn erős vasrács van. Ide emberi fortéllyal bejutni nem
                        lehet.</p>
                    <p>Csak egyetlen egy eset volt feltehető, az is csak a természettan, de nem a
                        lélektan szabályai szerint.</p>
                    <p>Ez az eset, ha az apát úr az összes várbeli cselédséggel egyetértene. Ennek a
                        lehetőségéhez ugyan nem enged közelférni az apát úr magas jelleme; de az idő
                        is rövid hozzá, hogy azalatt, míg egy kastély szobáin végigmegy, minden vele
                        szemközt jövő teremtést megvesztegessen, kivált olyan tanú jelenlétében,
                        aminő Mahók plébános úr. Vagy annak is egyet kellene vele érteni.</p>
                    <p>Ez pedig lehetetlen.</p>
                    <p>És elvégre, mi szüksége volna az apát úrnak e rejtélyes alakoskodásra, ha
                        alakoskodás akarna lenni.</p>
                    <p>Theudelinda korán feküdni küldé cselédeit; Emerencia kisasszony előtt
                        féloldali főfájásról panaszkodott, mire Emerencia kisasszonynak rögtön a
                        másik féloldalon fájdult meg a feje, s midőn a grófnő aludni ment, a
                        társalkodónő egész fejét bebugyolálta melegített bodzavirágos vánkoskákkal,
                        és nyögött halálosan.</p>
                    <p>A grófnő bezárkózott hálószobájába, s azután számlálta a lefolyó perceket.
                        Pasziánsz játékhoz fogott, de az egyszer sem jött ki; bizonyosan nem volt
                        figyelme hozzá. Elővette Doré pompás metszvényekkel kiadott bibliáját (az
                        Approbata szerint), s a metszvényeket nézegette benne; megszámlálta, hány
                        nő-, hány férfialak van e kétszázharminc nagy műlapon. Azután azt, hogy hány
                        ló, hány teve van benne. Hány emberölés fordul elő? Azután a szövegével
                        töltötte az időt. Megszámlálta, hogy minő magánhangzó van legtöbb egy lapon.
                        Legtöbb volt az “a”, azután az “e”, azután az “o”, azután az “u”,
                        legkevesebb az “i”. Ez a francia szöveg volt. Összehasonlítva azt a magyar
                        szöveggel, úgy találta, hogy abban legtöbb az “e”, azután az “a”, azután az
                        “o”, azután az “i”, végül az “u”, utóbb az “ö” és “ü”.</p>
                    <p>Ebbe is belefáradt. Zongorájához ült, és sokszor ismételt ábrándművekkel
                        igyekezett lelkét megnyugtatni. Az sem ment. Kezei reszkettek és lankadtan
                        siklottak le a zongoráról. Mikor már a rémóra közeledett, nem tudott másra
                        gondolni, csak a vonzó, kényszerítő látvány­alakokra. Azoknak rabja,
                        megigézettje volt, s az idő lassú folyása kínozta, míg a rémzaj
                        bekövetkezett.</p>
                    <p>Ilyenkor rendesen meglepte a láz ez ismeretlen kísértetvihaj alatt; sietett
                        levetkőzni, ágya dunnái közé bújt, füleit betakarta, míg a nehéz verejtékes
                        álom elnyomta. Késő reggel aztán, mikor felébredt, azt hitte, hogy ott járt,
                        ahova álmodta magát.</p>
                    <p>Ma este elővette talizmánját, amiben erőt keresett; az apát úr arcképét.
                        Odahelyezé maga elé olvasóasztalkája támlányára, s elmerengett rajta.
                        Valóban emberfölötti lény volna-e ő, akinek szavára a zárak lehullanak, a
                        kísértetek eloszlanak, a poklok bezárulnak? És mégis lehetetlen arra
                        gondolni, hogy ez teljesüljön.</p>
                    <p>Mentül tovább haladt az éj, annál nyugtalanabbul dobogott a szíve. Nem a
                        minden éjjeli rémektől dobogott az most, hanem ez új rémtől.</p>
                    <p>Ha mégis lehetséges volna, hogy ez ember ez órában megzörgesse belső szobája
                        ajtaját. Mi volna akkor ez az ember? Egy bűvész vagy egy szent?</p>
                    <p>A lassan forduló idő elhozta az éjfélt. A toronyóra kondulásai végigrezgettek
                        a hallgató éjben.</p>
                    <p>Pontosan, amint szoká, az éjfél utolsó órakondulása után rákezdé a föld
                        alatti dana a kísértetes misét.</p>
                    <p>A grófnő nem arra hallgatott most.</p>
                    <p>Hanem azt neszelé, nem hallatszik-e a mellékszobákban ajtónyitás,
                        kilincszördülés, kulcsok elfordulása a zárakban, közeledő léptek?</p>
                    <p>Semmi.</p>
                    <p>Ajtajához lapult, úgy hallgatott. A szobákban semmi nesz.</p>
                    <p>Már egy óranegyed is elmúlt éjfél után.</p>
                    <p>S a föld alatti boszorkányorgia azalatt már áttorzult az áhítatos
                        virginálásból a förtelmes dombérozásba. Úgy üvöltöttek, hörögettek,
                        viháncoltak, nyihorásztak odaalant, mintha a pokol minden ördöge szavát adta
                        volna egymásnak, hogy ma különösen kitesz magáért.</p>
                    <p>- Nem fog ő eljönni - mondá magában a grófnő, s már minden tagját rázta a
                        hideg. Képtelenség volt azt várnia, hogy ember olyasmit tegyen, amire csak
                        kísértő lélek képes. Alkovenjéhez indult, hogy lefeküdjék.</p>
                    <p>Abban a percben hangzott a kocogás az ajtaján.</p>
                    <p>És az ismeretes hang, halk, de szilárd szóval mondá az egyezményes
                        jelszót:</p>
                    <p>“In nomine Domini aperiantur portae fidelium!”</p>
                    <p>A grófnő felsikoltott.</p>
                    <p>Minden lélekerejét összeszedte, hogy eszmélete el ne hagyja.</p>
                    <p>Ez való! Ez nem álom! Nem hallucináció.</p>
                    <p>Ő itt van az ajtó előtt.</p>
                    <p>Előre!</p>
                    <p>A grófnő az ajtóhoz futott, s felnyitotta azt.</p>
                    <p>A pillanat hevélye felmagasztalt erőt kölcsönzött lelkének.</p>
                    <p>Ha rabló, ha varázsló, ha szent az, aki idáig tudott jönni, álljon vele
                        szembe! Az a padló, amelyen az most áll, egy mélység sóhajhídja, egy nyomás
                        a titkos rugó gombjára, s az lehull a sötét mélységbe. A grófnő e rugóra
                        tette a lábát, midőn ajtaját felszakítá.</p>
                    <p>Ott állt előtte az apát úr. Semmi papi ornátus nem volt rajta, egyszerű
                        térdig érő fekete kabátot viselt és kezeiben semmi szent tárgy, monstrantia,
                        szenteltvízhintő, hanem egy jó rinocéroszbőr-pálca a jobbjában, bal kezében
                        egy zárt lámpa.</p>
                    <p>- Maradjon ön ott állva, ahol most van! - kiálta rá a grófnő parancsoló
                        hangon. - Mielőtt átlépné e küszöböt, mondja meg ön, hogyan jutott idáig,
                        Istennek, embernek vagy ördögnek segítségével?</p>
                    <p>- Grófnő! - szólt az apát -, nézzen ön végig szobáin. Minden ajtó tárva van.
                        Tárva talált ajtókon jöttem a kastélyba fel. Hogy miként jutottam be az
                        udvarra, azt majd elmondom, ha végeztünk.</p>
                    <p>- És cselédeim? - kérdé a grófnő elbámulva -, kik e szobákban alusznak?</p>
                    <p>- Minden ágy mennyezetének le van bocsátva a függönye; én oda nem néztem. Ha
                        alusznak, az igazak álmát alusszák, amely mély.</p>
                    <p>- Megfoghatatlan!</p>
                    <p>A grófnőt elhagyta erélye.</p>
                    <p>- Kérem, lépjen ön be!</p>
                    <p>Azzal egy karszékbe roskadt.</p>
                    <p>A kriptai zaj tetőpontját érte.</p>
                    <p>- Hallja ön e zsivajt?</p>
                    <p>- Hallom és értem! Azért jöttem, hogy szembeszálljak vele.</p>
                    <p>- A hit adott önnek ahhoz fegyvereket?</p>
                    <p>- Csak egy botot! - szólt az apát szívós pálcáját marokra fogva.</p>
                    <p>- Nem hallja ön keresztül László ősbátyám ordítását e zsivajon? - kérdé a
                        grófnő, megragadva mindkét kezével az apát úr karját. - Nem hallja ön
                        ősnénéim rémséges kacagását?</p>
                    <p>- Hogy kitől jönnek e hangok, azt mindjárt meg fogjuk tudni - szólt a pap
                        szilárdul és nyugodtan.</p>
                    <p>- Hogyan? Mit akar ön?</p>
                    <p>- Odamenni közéjük.</p>
                    <p>- Oda? Miért?</p>
                    <p>- Ítéletet tartani fölöttük. Ön azt ígérte, hogy együtt fog velem jönni.</p>
                    <p>- Én ígértem? - szólt a grófnő, két tenyerét keblére nyomva ijedten.</p>
                    <p>- Ön kívánta.</p>
                    <p>- Igaz, igaz! De úgy meg vagyok most zavarodva, hogy eszem nincs helyén.
                        Önnek jelenléte e helyen! S e borzasztó rémzaj odalenn! Én félek!</p>
                    <p>- Hogyan? Ön, ki máskor egyedül ment le e rémek közé, most velem együtt félne
                        ugyanazt tenni. Nyújtsa kezét.</p>
                    <p>A grófnő remegve tette lankatag kezét az apát kezébe, s midőn annak férfias
                        szorítását érzé, szokatlan melegség, önbizalom, erély terjengett át erein,
                        megszűnt reszketni, szemei nem kápráztak, szíve nem lüktetett sebesen. A
                        férfi kezétől fölelevenült.</p>
                    <p>- Jöjjön velem - szólt a pap, korbácsát hóna alá véve, s jobbjával a grófnőt
                        vonva maga után.</p>
                    <p>- Hol vannak ama lépcsőnek s a többi termeknek a kulcsai, amiken át kell
                        mennünk?</p>
                    <p>A grófnő érezte, hogy a férfi kezét nem bocsáthatja el. Sem testi, sem lelki
                        ereje nincs hozzá. Rábízta magát. Szárnyai alá bújt. Most már kénytelen
                        követni a legborzasztóbb helyekre is; az alvilágba is.</p>
                    <p>Némán mutatott az antik rostélyzatú kulcstartóra, hol csomóba kötött kulcsok
                        álltak.</p>
                    <p>A pap egyenesen kiválasztotta az igazi csomagot. Az sem volt csodatétel. A
                        kulcs tollán rajta volt az ismertető kereszt. Ez a kápolna kulcsa.</p>
                    <p>A szőnyegajtó felnyílt, s az első lépésnél már tanúskodott valami az apát úr
                        előtt afelől, amit úgy is tudott: egy pókháló szövevénye akadt keresztül az
                        arcán. Nem járt e lépcsőn a grófnő soha.</p>
                    <p>Hanem a grófnő még nem ocsúdott fel káprázatából. Vannak ideges álomlátók,
                        kik oly elevenen megálmodják a soha nem látott helyeket, hogy mikor egyszer
                        ugyanazokat ébren végigjárják, azt hiszik, hogy már egyszer voltak
                        ottan.</p>
                    <p>Mikor a grófnő vezetőjével végighaladt a lépcsőkön, azt súgá neki:</p>
                    <p>- Egy ablak ki van törve odafenn, s azon keresztül úgy süvölt be a szél.</p>
                    <p>S valóban, amint a csigalépcső kanyarult, ráakadtak egy kis fülke ablakára,
                        mely nappal a lépcső megvilágítására szolgál, s az ki volt törve.</p>
                    <p>Pedig sohasem látta ő azt. A könyvtárajtóhoz értek.</p>
                    <p>- Az a legborzasztóbb rám nézve mindig, amíg a könyvtáron végigmegyek - mondá
                        a grófnő. - Mikor a hold a tetőzet üvegnégyszögein keresztülvilágít, s fehér
                        udvarokat rajzol a márványpadozatra, annak a mozaikja mintha titkosírás
                        volna. Egy szögletben, két szekrény között ott áll egy csontváz,
                        üvegfülkében. A bal oldali üvegalmáriumban szent Loyola Ignác halottálarca
                        van viaszból.</p>
                    <p>Meglehet, hogy kicsiny gyermekkorában valamelyik dajkától hallotta ezt a
                        grófnő.</p>
                    <p>Úgy volt, ahogy ő mondta. A hold felülről világított le az üvegpadmalyon
                        keresztül; a csontváz ott állt az üvegszekrényben, s a viasz halottálcák
                        sorban feküdtek egy üveglap alatt.</p>
                    <p>Hanem a grófnő nem járt itten soha. A szoba padlata fedve volt azzal a finom
                        porral, amit “nap-por”-nak neveznek, aminek atomjait látjuk táncolni az
                        ablakunkon besütő napsugárban, s mely évtizedek alatt réteget képez padlón,
                        bútorokon. Lábnyom nem volt abban észre­vehető.</p>
                    <p>Abban a percben, amelyben a grófnő és az apát a könyvtárba beléptek, nem volt
                        a szomszéd kripta kápolnájában zűrzavaros zaj hallható. A rémek
                        elhallgattak. Hanem a rémnesznek nem volt azért vége. A kápolnaajtón
                        keresztül hallatszott valami orgonaszóféle, minő a preludium szokott lenni a
                        mise előtt. Csakhogy az is oly csúfondáros hang volt, mintha még az
                        orgonának is volnának elkárhozott szellemei, amik gúnyt dudorásznak.</p>
                    <p>A grófnő fulladozó kebellel támaszkodott a kápolnaajtó küszöbéhez, s kezének
                        görcsös rándulásával tartóztatá vissza az apát urat, hogy ne nyissa még fel
                        az ajtót. Reszketett minden tagja.</p>
                    <p>Minő rémhangok ezek?</p>
                    <p>És azután megzendült odabenn a “vesperae”.</p>
                    <p>Egy hang, mely a misemondó énekkanyarulatait utánozta, rákezdé: “Bacche, ad
                        haustum intende!”<hi xml:id="_ftnref1">*</hi>
                    </p>
                    <p>Más hang hasonló tónusból ráfelelt:</p>
                    <p>“Et ad potandum festina!”</p>
                    <p>S következett, mintha szent könyv textusát olvasnák gyorsan:</p>
                    <p>“Gloria Baccho, et filiae ejus Cerevisiae et Spiritui Vini, sicut erat in
                        Baccho natus, et nunc et semper et per omnia pocula poculorum, Stramen!”</p>
                    <p>A grófnő jéggé fagyni érezé tagjait; a félelemhez jött a borzadály!</p>
                    <p>A grófnő értett latinul.</p>
                    <p>Most az orgonakíséret mellett megszólalt az antifóna:</p>
                    <p>“Date nobis de Cerevisia vestra; quia sitiunt guttura nostra!”</p>
                    <p>S rá a Psalmus:</p>
                    <p>“Dixit frater fratri suo:</p>
                    <p>Potes ne bibere pocula duo?</p>
                    <p>Haec duo, tria, et adhuc quinque,</p>
                    <p>Nec sufficiant meae sitienti lingvae.</p>
                    <p>Beati sint Bacchus, cum Cerere in uva,</p>
                    <p>Ut non cruciet nos sitis saeva.</p>
                    <p>A solis ortu usque ad noctem potabo,</p>
                    <p>Et nullos nummos curabo.</p>
                    <p>Nisi quis biberit, ut ruat ter quater,</p>
                    <p>Non poterit dici noster sincerus frater.</p>
                    <p>Nos enim subinde tempore matutino,</p>
                    <p>Solemus bibere more palatino.</p>
                    <p>A meridie etiam bene facimus,</p>
                    <p>Ut Baccho grati simus,</p>
                    <p>Dicimur fratres esse bibaces,</p>
                    <p>Diu noctuque bibere capaces,</p>
                    <p>Et ideo, qui vult ad nos venire,</p>
                    <p>Debet sicut nos generose haurire.</p>
                    <p>Gloria Baccho.”</p>
                    <p>A grófnő az elkárhozottaknak azt a kínját érzé, amit kell azoknak érezni,
                        mikor legelőször megtudják, hogy miről beszélnek az ördögök egymás
                        között.</p>
                    <p>Következett a “Capitulum”.</p>
                    <p>“Fratres attendite, et sollicitemini, ut ex popina redeuntes omnes amphoras
                        visitetis, et quid in illis invenietis, illico epotetis, ne in vanum veniat
                        vinum, et hoc facite per omnia pocula poculorum. Stramen! Baccho
                        Gratias.”</p>
                    <p>S most egy egész pokolbeli kórus, egész sereg férfi és női ördög zendíté rá a
                        csúfolódó himnuszt:</p>
                    <p>“Bacche, genitor Cereris,</p>
                    <p>Deus haustuum diceris,</p>
                    <p>De tua clementia</p>
                    <p>Potum in abundantia,</p>
                    <p>Et bibemus alacriter</p>
                    <p>Tuam laudem jugiter</p>
                    <p>In haustu propagabimus,</p>
                    <p>Quandocunque potabimus,</p>
                    <p>Sit tibi Bacche Gloria!”</p>
                    <p>Most a csengettyűszó hangzott.</p>
                    <p>És aztán a papi hang áhítatos áldása:</p>
                    <p>“Bacchus vobiscum!”</p>
                    <p>Rázendült a kórus:</p>
                    <p>“Et cum cantharo tuo!”</p>
                    <p>Folytatá az “oratio”:</p>
                    <p>“Voremus! Vomipotens Bacche! Qui sodalitatem nostram in tuum honorem erigere
                        constituisti, da, quaesumus, ut eadem sodalitas, ab omni persecutione
                        libera, strenuis potatoribus augeatur. Per omnia pocula poculorum...”</p>
                    <p>A kórus rázengé: “Stramen!”</p>
                    <p>A grófnő nem bírt tovább lábain állani, térdre roskadt, s önkívületben
                        tekinte fel a papnak arcára, kinek alakját megvilágítá a felülről besütő
                        holdfény, mintegy glóriát alkotva büszkén fölemelt feje körül.</p>
                    <p>Az apát úr a kápolna zárába taszítá a kulcsot.</p>
                    <p>A grófnő eléje tartá kezeit, irtózattal, borzalommal:</p>
                    <p>“Ne nyissa ki! Ne tárja fel! Az ott a pokol.”</p>
                    <p>Az apát úr bátran, büszkén, haraggal mondta:</p>
                    <p>- “Nec portae inferi!...”</p>
                    <p>S azzal elfordítá a kulcsot, s feltárta a nehéz vasajtót.</p>
                    <p>A felnyílt ajtón keresztül egyszerre végig lehetett tekinteni az egész
                        látványt, amit a kápolna és a sírbolt kivilágított ürege nyújtott.</p>
                    <p>A könyvtárból négy lépcső vezetett le a kápolnába, a kápolna szentélyétől
                        aztán ismét nyolc lépcső le a sírboltba.</p>
                    <p>A kápolna oltárán mind meg voltak gyújtva a gyertyák, ez világította meg a
                        sírbolti jelenetet.</p>
                    <p>De minő jelenetet!</p>
                    <p>A sírbolt hosszában elnyúló asztal mellett ültek és lakmároztak, de nem a
                        grófnő ősapái és ősnénjei, hanem valamennyi cselédje.</p>
                    <p>A házába bezárt némbercsoport mulatott a házából kizárt férfihaddal.</p>
                    <p>Abban a percben, amint az apát felnyitá az ajtót, a torzmise éppen végződött,
                        s az egész cőtus egyszerre rákezdé a tivornyadalt utána.</p>
                    <p>Most már látta a grófnő, hogy micsoda kísérteteket tart kastélyában.</p>
                    <p>Minden nőcselédjének volt egy férfi udvarlója: a szomszéd major írnokai,
                        majorosai, vadászai.</p>
                    <p>A félénk szobaleány, ki éjszaka ki nem merne menni a folyosóra, az urasági
                        írnok poharát töltögette, az erényes komorna az ispán hajdújával ölelkezett;
                        a kapusnő, az öreg matróna, ki mindig józan, az asztal tetején táncolt, s
                        egy boroskancsót tartott két kézre fogva, annak dalolt, valamennyi
                        rikácsolt, kurjongott, vihogott és verte az asztalt, mint az öreg dobot. A
                        juhász, a grófnő ősatyja, a kancellár sírkövének tetején ült, lábait átvetve
                        a kereszten, és fújta a dudát. (Ez volt az, ami az orgonát paródiázta a
                        gúnyvesperae alatt.) S a főpap sírlapjára volt felállítva a csapra ütött
                        hordó.</p>
                    <p>Valamennyi némber a grófnő selyemruháiba volt öltözve, kivéve a kocsisnőt, ki
                        férfiruhát viselvén, szimmetria kedvéért a szeretőjét, a majorkocsist
                        öltöztette fel némbernek; a nagy, bajuszos fickó fején megismerte a grófnő
                        hálófőkötőjét és termetén a csipkés frizírozó köpönyeget, amit naponként
                        használni szokott.</p>
                    <p>És ami legborzasztóbb volt! Ott látta az asztalfőn elnökölni Emerencia
                        kisasszonyt, egy fiatal diáknak kétségbevonhatatlanul bizalmas közelségében.
                        A kisasszony a grófnő lángszín selyem szalüpjét viselte (a grófnő sovány
                        volt, a kisasszony kövér). És piros volt a bortól és - hallatlan! -
                        kegyetlenül pipázott egy öblös tajtékpipából - Emerencia kisasszony!</p>
                    <p>A férfinép részegen üvöltött, a némberhad féktelenül sivalkodott, a duda
                        nyekegte a nótáját, a vert asztal puffogott; s a kápolna oltára előtt
                        kiterjesztett karokkal éneklé az álpap az isten­gúnyoló végáldást: “Bacchus
                        vobiscum!” melyhez teljes erejéből kolompolt egy csengettyűvel a
                        ministráns.</p>
                    <p>Hát ezek kik voltak?</p>
                    <p>Az álpap, senki sem volt más, mint maga a sekrestyés, felöltözve plébánosának
                        az ő gondja alá bízott díszöltözetébe, fején egy improvizált infulával. A
                        ministránsa volt maga a harangozó.</p>
                    <p>A grófnőt hármas borzalom némítá meg e látványra. Ez a keserű hálátlanság
                        elfacsarta szívét! Ő ezeket a leányokat úgy tartotta, mint saját gyermekeit,
                        ártatlan angyaloknak hitte őket. Vasárnaponként maga orgonázott előttük a
                        vártemplomban, s énekelt velük együtt. Abból az ételből ettek, amiből ő,
                        soha egy pirongató szót nem hallottak tőle. És ők meggyalázzák érte ősei
                        sírboltját, rémítik ideges asszonyukat kísértetzajukkal éjről éjre, míg
                        félőrült álomkórost csinálnak belőle, s ami legnagyobb vétkük, viselik az
                        orgiákon asszonyuk ruháit, hogy az a férfi érintéstől megszentségtelenített,
                        borral leöntözött, dohányfüsttől átjárt öltönyöket viselje ismét sorban
                        hajadon termetén!</p>
                    <p>De nagyobb volt e keserűségnél a szentségtörés feletti borzalom. Minő ördögi
                        gondolat: a vallás kegyes szertartásaiból förtelmes bacchanált torzítani:
                        papi ruhát, oltárt, infulát, szentséget megfertőztetni, breviáriumot,
                        litániát, zsoltárt korcsmadalból szerkeszteni. Mekkora “JAJ” ez a
                        botránkozónak! Ez a “jaj!”, mint az írás említi, minden emberi fájdalom
                        között a legnagyobb, mert írja nincsen.</p>
                    <p>És végre a rémület.</p>
                    <p>Egy csoport ittas férfi, és ugyanannyi bőszült megéra! A legszörnyűbb vétek
                        forró tettén kapva! Ha ezek észreveszik, hogy őket valaki megleste: azt
                        ízekre fogják tépni. Húsz őrült, démoniákus vétkezővel szemben egyetlen
                        férfi és egyetlen asszony!</p>
                    <p>A grófnő látta az apát úr szemében villámlani az apostoli haragot, s megijedt
                        tőle. Megragadta mindkét kezével a pap kezét, hogy visszatartsa őt.</p>
                    <p>Az apát azonban kirántá kezét, s egy szökéssel a négy lépcsőn leugorva,
                        odaszökött az álpaphoz, s amint az éppen paródiázó mozdulattal kiterjeszté
                        karjait a tivornya gyülekezet fölé, e gúnyszóval: “Stramen!”, az apát úr
                        olyat húzott neki kettőt a hátán végig a rinocérosz korbáccsal, hogy
                        szétrepedt a cifra stóla, a ministráló harangozót pedig egy rúgással úgy
                        lelökte a kriptába, hogy az a hosszú asztal alá gurult, valamennyi lépcsőn
                        végig.</p>
                    <p>S amit azután most látott a grófnő, az valóban álomszerű vízió volt.</p>
                    <p>Mint rohan egyetlenegy férfi, egy korbáccsal kezében egy egész pokoltábor
                        közepébe; megkapta félkézzel a hosszú asztalt, s egy lökéssel felfordítja
                        azt kancsóstul, lakomástul együtt, s azzal nekivág ostorával az egész
                        csoportnak.</p>
                    <p>Azok, mintha az ítélet napja következett volna be, s az apokalipszis csodái
                        zuhannának alá a felhőkből, rémülten, őrülten ugráltak fel helyeikből s
                        ordítva, sikoltva tódultak a kriptaajtó felé. Ez egyetlen bátor alak úgy
                        dúlt közöttük, mint egy szent György a sárkányok között. A korbács puffogott
                        a hátakon, a jajszó, az üvöltés szaporodott; férfi, leány egymást legázolva
                        törte magát a lépcsőkön fel, mik a kriptafolyosóhoz vezettek, aki hátul
                        maradt, ordított, azt hitte, őt viszik a pokolba; a dudás négykézláb
                        menekült, veszedelmére a rajta keresztül bukdosóknak. A pap nem ismert
                        irgalmat, emléktelenül el nem bocsátott senkit. A rémült csőcselék között
                        senki sem mert védelemre gondolni. A tetten kapott bűn gyáva: a meglepetés
                        rögtöni volt és váratlan; aztán a papnak irtóztató öklei voltak; egyetlen
                        vadásznak jutott eszébe, szegletbe szorultan, az a kétségbeesett gondolat,
                        hogy megkapja a pap kezében a korbácsot, hanem kapott azután annak a bal
                        kezétől egy olyan pofont, hogy jobbnak találta a hátával fedezni a
                        visszavonulást.</p>
                    <p>“Vágjad! Vágjad!” - suttogá a grófnő, amint látta kényeztetett cselédeit
                        egymás hegyén-hátán bukdácsolva egy gomolyba rekedni az ajtónál. Emerencia
                        csak a fejét dugta, hogy az arca ne kapjon a korbácsból. Leghátul maradt a
                        sekrestyés, ki hosszú stólájától nem tudott szaladni, annak a hátát addig
                        paskolta a pap, míg rongyokban hullott le róla a papi palást.</p>
                    <p>Mikor az utolsó convivát is kilökte a küszöbön az apát úr, becsapta utánuk a
                        sírboltajtót. És azután visszatért a grófnőhöz.</p>
                    <p>A pap arcán sugárzott valami, ami a dicsfényhez hasonlít. A férfierő volt
                        az.</p>
                    <p>Amint a grófnő elé ért, a hölgy leborult előtte a földre és megcsókolta a pap
                        lábait. Szólni nem tudott, csak zokogott.</p>
                    <p>A pap felemelte őt a földről.</p>
                    <p>- Térjen magához, grófnő. Küzdje le gyöngeségét. A helyzet, amelyben ön most
                        van, mindent testi, lelki erőt összeszedni parancsol. Gondolja meg, hogy e
                        percben rajtunk kettőnkön kívül egy élő lélek sincs e várkastélyban, mert az
                        ajtót, mely az udvarra visszavezet, én bezártam. Legyen ön józan. Legyen
                        eszénél. A bolondságnak vége. Azt láthatja ön, hogy rossz szellem csak
                        emberi testben kísért, s azok ki vannak űzve.</p>
                    <p>- Mit tegyek? - kérdé a grófnő, s erőltette magát, hogy ne reszkessen.</p>
                    <p>- Vegye a lámpásomat, addig, míg én kimegyek a kripta rácsajtaját bezárni,
                        hogy a kastély ez oldalról nyitva ne maradjon; s azon az úton, amelyen
                        idejöttünk, térjen vissza hálószobájába, keresse elő teakatlanát és főzzön
                        magának teát, mert fázik.</p>
                    <p>- Egyedül?</p>
                    <p>- Mondja ön szívében: “Ha Isten velem, ki ellenem?” - s nem lesz egyedül. A
                        rémlátás nagy betegség. A gyógyszer heroikus volt. Akarom tudni, hogy
                        használt-e.</p>
                    <p>A grófnő összeborzadt.</p>
                    <p>- Mitől retteg ön? A csontváztól a szögletben? Jöjjön oda velem.</p>
                    <p>S azzal megfogva a grófnő kezét s felvéve a lámpást a székről, odavezeté
                        Theudelindát a csontvázhoz. Ott felnyitá a hosszú üvegszekrény szárnyát.</p>
                    <p>- Nézzen ön ide. Nem rémületnek, de az Isten bölcsességét hirdetésnek alakja
                        ez. Az egész csontépület minden egyes ízecskéje egy titkot magyaráz meg,
                        hogyan tette az Úr a halandó ember uralkodóvá a föld felett. Tekintse ön e
                        koponyát. E boltozatos homlokra van írva az emberi nem joga a világhoz. S e
                        derékszöget képező arcél a fehér faj előjoga a többi fajok fölött. E koponya
                        tanít bennünket arra, hogy mennyivel tartozunk Isten végtelen
                        kegyel­mességének, ki minket ily csontalkatúvá teremtett, s minden
                        teremtései fölé s minden emberi fajok fölé emelt. Egy koponyának látása ne
                        borzadályt, de ihletet költsön szíveinkben; mert a Mindenható legnagyobb
                        szerelmének jele az, kiválasztott, kitüntetett gyermekeihez.</p>
                    <p>A pap rátette a grófnő kezét a csontváz koponyájára.</p>
                    <p>A grófnő megszűnt reszketni. Úgy érzé, hogy ez ember szavai új vért öntenek
                        ereibe.</p>
                    <p>- Most térjen ön szobájába vissza, sietve jövök én is. De az oltáron is el
                        kell oltanom a gyertyákat, hogy tűzveszély ne legyen, ha leégnek.</p>
                    <p>- Jó. Megyek egyedül - szólt a grófnő. - Magamért nem félek többé, de az ön
                        életét féltem. Ha ön most kimegy a sötét folyosóra, meglehet, hogy a
                        gonoszok bosszút forralnak; azóta magukhoz tértek, s önre rálesnek és
                        megtámadják.</p>
                    <p>- Arról is gondoskodtam - szólt az apát úr egy revolvert vonva ki
                        oldalzsebéből. - Készen voltam rá, hogy gyilkosokkal is találkozhatom. Tehát
                        Isten nevével menjen előre a grófnő!</p>
                    <p>Theudelinda kezébe vette a lámpást, s végighaladt a hosszú könyvtáron.</p>
                    <p>A pap utánanézett, míg az ajtón kilépni látta. A grófnő nem esett vissza
                        betegségébe.</p>
                    <p>Sámuel apát sietve tért vissza a kriptába; onnan a kripta lépcsőin felhaladt
                        a folyosóra. A folyosóban egy cintálban lobogott még a kísérteties láng.</p>
                    <p>“Alkohol szalmiákporral vegyítve!” - dörmögé magában az apát. - “Ez volt az,
                        amitől Mahók úr megrettent.” Mellette hevert a hosszú lepedő, a nagy
                        kísértetfejjel. Az apát bevonta a lángoló edényt a szögletbe. Tudta, hogy
                        sötétben találkozásnál nem előny az egyik félre nézve, ha meg van világítva,
                        s azzal óvatosan haladt a sötét folyosón előre. Nem találkozott senkivel!
                        Dejszen elfutottak azok, még tán most is futnak. A rácsajtó tárva maradt.
                        Azt bezárta, s levonta róla a kulcsot. Azzal ismét visszatért a kriptába;
                        annak is bezárta az ajtaját belülről. És azután eloltogatta az oltáron égő
                        gyertyákat. Az utolsót kivette tartójából, s azzal világított magának, míg a
                        grófnő szobájához visszatért.</p>
                    <p>A grófnőt ott találta asztala előtt ülve, a párolgó teakatlan előtt.</p>
                    <p>Szót fogadott.</p>
                    <p>Mikor Sámuel apát belépett hozzá, a grófnő áhítattal tette össze kezeit és
                        rebegé:</p>
                    <p>- Én szentem! Én apostolom!</p>
                    <p>- Nem illetnek ily magas címek, grófnő! - szólt az apát. - Megelégszem ha e
                        nevet meg­ér­demeltem: “ember!” Azt látja ön, hogy csodákat nem tettem, mert
                        csupán halandó emberekkel volt dolgom; amit előre tudtam, s hogy a
                        csodálatosnak, a rendkívülinek minden aureoleját lefújjam ez eseményről, azt
                        is elmondom, hogyan jöttem idáig annyi zárt ajtón keresztül. Hanem kérem
                        elébb, töltsön magának teát a grófnő, s ha részeltet vendégszeretetében,
                        nekem is; kissé fel vagyok indulva a lefolyt jelenetek által, s azután
                        beszélgessünk a tárgyról, mintha a legegyszerűbb történetről fecsegnénk
                        unalmas téli estén.</p>
                    <p>A grófnő töltött teát magának és vendégének, s azután elhelyezé magát
                        karszékében, selyemburnuszát összevonva magán. Még mindig fázott.</p>
                    <p>- Tehát arról, hogy itt közönséges emberi csínnyel van dolgom, az első
                        értesülés után meg voltam győződve - kezdett hozzá az apát. - Amit egyszerű
                        barátom, a plébános elmondott, abból észlelhettem a következőket. Akik az
                        éjjeli lármát csinálják idelenn, azok nem lehetnek mások, mint a házi
                        cselédek maguk. Hogy mire való e zaj, azt megmagyarázta előttem az a
                        helyzet, amit a grófnő itt maga körül teremtett; csupa leánycselédekkel véve
                        körül magát, akikhez férfinak nyíltan közelíteni nem szabad. Ők találtak
                        más, bűnös találkozási módot, s hogy a grófnő azt soha fel ne fedezhesse, a
                        kísértetek rémvilágításával vették azt körül. Ha csendben, suttogva űzték
                        volna vétkes kicsapongásaikat, a grófnő rég megtudta volna azt. Abból, hogy
                        Mahók plébános a sekrestyésével a rácsajtón keresztül menekült ki, megtudtam
                        azt, hogy az a rácsajtó az, amelyen a férfiakat be szokták ereszteni a
                        kastélyba; és azonfelül azt is, hogy a sekrestyésnek be kell avatva lenni e
                        szövevénybe. Azután így számítottam: hogy a fehércselédség a várból a
                        kriptába juthasson, szükségképp a pincegádoron át kell leszállniok. Akkor,
                        midőn a szobákat így elhagyják, okvetlenül minden ajtót tárva hagynak maguk
                        után, nehogy a későbbi ajtónyitogatással, midőn visszatérnek, a grófnő
                        figyelmét felköltsék. A grófnő társalkodónőjének arcán, szemein, bőre színén
                        olvasható, hogy az a némber élvsóvár, ínyenc és sörissza. És az első ebédnél
                        láttam, hogy hipokrita is. Tiltakozik a szeszes italok ellen. Tisztában
                        voltam vele. Semmi kétségem sem volt az iránt, hogy mindent tárva fogok
                        magam előtt találni. Hogy neszt ne költsek, gyalog jöttem el a kertajtóig.
                        Friss havon számos férfilábnyom vezetett odáig; tudhattam, hogy a társaság
                        ismét együtt van. A nyílt kertajtótól egyenesen vezettek a lábnyomok a
                        kriptafolyosó rácsajtajáig. Az csak be volt támasztva. A folyosó jobb
                        szárnya vezet a kriptához, a bal a pincegádorhoz. Ennek a lépcsőin
                        felhaladtam, annak az ajtaja is nyitva volt. Bizton számítottam rá, hogy
                        azon túl is minden ajtót tárva fogok lelni. Úgy is volt. Most csak egy nagy
                        kérdés van még hátra. A grófnő legközelebbi szobája a ruhatár. Annak az
                        ajtóját nem kulcs zárja be, hanem egy ütköző, melynek rugóját a grófnő innen
                        saját szobájából szokta kezelni. Pedig annak az ajtónak is nyitva kell
                        lennie. Ezt a dohányfüst-átjárta öltöny tudatta velem. Ezek a némberek éji
                        orgiáikhoz kilopogatják a grófnő selyemruháit. A luxuries szereti a luxust.
                        De hogyan lehet ez ajtó nyitva? Annak is igen egyszerű magyarázata van.
                        Mikor a grófnő hálószobájába távozik, hirtelen odadugnak egy kést a ruhatár
                        ajtajának ütközője elé. S amint aztán a grófnő a gép rugóját megnyomja, az
                        ütköző nyelve a kés lapjára csapódik, onnan rögtön visszaugrik, s az ajtó
                        záratlan marad. A kés most is ott volt az ajtó közé dugva. És így a grófnő
                        éjről éjre egész hálószobája ajtajáig tárva-nyitva hagyott ajtók mellett
                        aludt, kitéve rablók megtámadásának; egyedül hagyva és agyonrémítve
                        kísérteties zajgás által, hogy szobája ajtaján kilépni ne merjen, hogy
                        cselédeit szólítani ne is próbálkozzék. Grófnő, ez szörnyű büntetés volt
                        önre!</p>
                    <p>- Büntetés! - rebegé a grófnő elképedve.</p>
                    <p>- Igen, büntetés! Mert ön e szenvedést megérdemelte.</p>
                    <p>Theudelinda megrettenve tekinte az apátra.</p>
                    <p>- Grófnő! - szólt az apát úr szigorral. - Önnek nagy része van azoknak a
                        kárhozatában, kik az ön környezetéből a bűn meredélyén lesikamlottak. Ön
                        vitte őket oda. Az ön makacs szeszélye, az ön bizarr ötletei kényszeríték e
                        némberekre a hazugságokkal teljes életmódot. S a természet megbünteti az
                        ellene lázadókat. S a lázadást ön követte el, ki hosszú évsoron át kizárta
                        magát a világból, s azt hitte, hogy másokat is kizárhat onnan magával
                        együtt. Ez nagy tévedés volt s nem maradt bosszulatlanul. Most két bíró
                        előtt áll ön. Egyik az ég, másik a világ. Az ég haragra, a világ nevetésre
                        kész. S a mennydörgés s a gúnykacaj egyaránt kínzó lesz önre nézve. Mi
                        védelme van ellenük?</p>
                    <p>A grófnő megbénultan rogyott karszéke támlányára. A rohammal végigzajlott
                        ijedelmek, botránkozások és undorodások után most még a pap vádja által
                        önlelkiismerete kínzó rémétől is kiszenvedni! Ez a nagy szorongás még a
                        kiállott izgalmakat is túlhaladta.</p>
                    <p>Mély hallgatás állt be.</p>
                    <p>S e hosszú csend alatt folyton hangzott az idéző harangszó a grófnő lelkében:
                        “Mi védelme van önnek az ég haragja s a világ gúnykacaja ellen?”</p>
                    <p>Végre azt hívé, hogy megtalálta a védelmet, s egy eszmétől felvillanyozva,
                        felemelkedék s ezt rebegé az apát úrnak:</p>
                    <p>- Kolostorba fogok menekülni, hová a világ gúnykacaja el nem hangzik. Ott
                        fogom a hideg kövön térdepelve az ég haragját éjjel-nappal imádkozva
                        megengesztelni. Ön, főtisztelendő atyám, kegyes lesz mellettem közvetítő
                        szót szólni egy zárdafőnöknőnél, ki legszigorúbb rendet tart. Ott élve
                        eltemetem magamat, és senki nem fogja nevemet emlegetni többé. Összes
                        vagyonomat, melyet sok éven át fukarkodva szereztem, és egész ősi
                        birtokomnak éltem fogytáig való haszonvételét hagyományozom azon szerzetnek,
                        amelynek ön főnöke; egyedül azt kérve, hogy megszentségtelenített családi
                        sírboltom kápolnájában minden éjfélben egy ájtatos vesperaet tartsanak, míg
                        e kastélynak birtokában lesznek.</p>
                    <p>A grófnő az életről lemondás szomorú hangján rebegé e szavakat; hangja
                        sokszor suttogássá vált s el-elcsuklott, midőn erőt akart neki adni.</p>
                    <p>Az apát úr is felkelt helyéről s amint a grófnő eléje nyújtá reszkető
                        viaszfehér kezét, megszorítá azt, s aztán büszkén felemelve arcát,
                        mondá:</p>
                    <p>- Üljön le, grófnő és már most hallgassa, amit én beszélek. Hogy legelőször
                        is az iránt tisztában legyünk, amit ön szavai végén említett: sem nekem, sem
                        az én rendemnek az ön kastélya, birtoka, pénze nem kell. Az nem a mi
                        feladatunk: gyöngeszívű emberektől a lelki össze­roskadás perceiben világi
                        vagyonaikat eláhítatoskodni. A középkori örökségért csúszás által mi
                        magunkat gyűlöletesekké nem tesszük. Nem is az a dolgunk, hogy az ön családi
                        kriptájában minden éjfélkor mezítláb vecsernyézzünk, a nap többi részét meg
                        az ön jövedelmeinek konyhai és pincei művészet útján való elfogyasztásával
                        töltsük el. Erről az eszméről tehát egyszer s mindenkorra tegyen le a
                        grófnő.</p>
                    <p>A grófnőt meglepték e szavak. Minden érzelmein a vonzalomnak keresztül ment
                        már ez ember irányában, most még csak az volt hátra, hogy önzetlenségéért, a
                        világi vagyon magas visszautasításáért becsülni is kényszerüljön, hogy
                        teljesen alá legyen vetve ez ember uralmának.</p>
                    <p>- És már most arról a gondolatról is tegyen le a grófnő - folytatá az apát -,
                        hogy magát valami klastromba eltemesse. Ott nem fogná a grófnő megtalálni
                        azt, ami keres: a nyugodalmat. Csak gondolkozzék rajta kissé. Az ön
                        felfokozott képzelgése mellett, mit a kolostori idegrontó magány még
                        kínzóbbá szokott tenni, lehetne-e önnek egy misét végighallgatni? A psalmus,
                        az oráció elzengése alatt nem örökösen a gúnyszöveg kísértene-e az ön
                        lelkében; a legájtatosabb énekhangok alatt nem ott állna-e az ön fülei
                        mellett az a démon, ki a kórusba belerivallja a korcsmadalt? És valahányszor
                        egy apácatestvért látna ön ájtatos arccal az oltár előtt térdepelni, nem
                        mindig az jutna-e eszébe: az én kegyenceim is ilyen ájtatos arcokat hazudtak
                        imádkozva, és imádkoztak akkor nem az Istenhez, hanem az ördöghöz! Nem!
                        Grófnő, ön rossz helyre menekülne a kolostorba, az oltár elé. Más emberre
                        nézve lehet az menedék; önre nézve kárhozat helyei azok és botránykozás
                        kövei, amikben minden nap felháborodnék önmagában és úgy járna, mint a
                        költőtől megénekelt remete, ki elfelejtette az imát és ahelyett átkozta az
                        Istent!</p>
                    <p>A grófnő szemei lángoltak e rémlátvány alatt: “Igaz, igaz!” rebegé és oly
                        elevenen látta mindazt, amit az apát elmondott.</p>
                    <p>- Önt a botrány kínzó emléke száműzte e templomból és megfosztotta az
                        imádságtól!... - folytatá a pap kegyetlenül.</p>
                    <p>- Igaz! igaz! - hörgé a grófnő, mellét verve ökleivel. - Én nem láthatok
                        többé templomot és nem vehetek többé ajkamra imádságot! - s azzal
                        kétségbeesetten veté magát oda a pap lábaihoz és megragadá annak kezét egy
                        kárhozatra menő görcsös erőszakoskodásával, és magánkívül kiálta: - De hova
                        meneküljek hát, ha a templomba nem? S mivel védjem magamat, ha imádsággal
                        nem lehet?</p>
                    <p>A pap kenetteljesen válaszolt:</p>
                    <p>- Meneküljön a grófnő saját szívébe: ott a menedék. És védje magát jó
                        tettekkel. A jó tettek majd imádkoznak ön helyett.</p>
                    <p>Theudelinda forró homlokához szorítá a pap kezét. Azután töredelmesen
                        felemelkedék s karjait széttárva, mondá:</p>
                    <p>- Rendelkezzen ön velem. Parancsoljon, mit tegyek?</p>
                    <p>- Térjen vissza a nagyvilágba, s foglalja el helyét, mely önt ott
                        megilleti.</p>
                    <p>A grófnő megdöbbenten hátrált vissza, s merev szemekkel tekinte a papra.</p>
                    <p>- Én térjek vissza a hiú nagyvilágba, melyet huszonöt év előtt elhagytam? S
                        amely világnak örömeit magamtól elutasítottam, most annak a gúnyját hívjam
                        fel magam ellen?</p>
                    <p>- Grófnő, ön életének azt a felét, mely örömöket oszt, eltékozolta hibásan,
                        helytelenül. Most még hátra van életének az a fele, melyben a világ
                        tiszteletét lehet megszerezni. Még jó idő van a megtérésre.</p>
                    <p>- Atyám, gondolja meg ön, hogy azon körökben, amikben megjelenésre ön engem
                        kényszerít, számomra csak gúny, megaláztatás terem. Engem az új nemzedék nem
                        ismer, rokonaim kicsúfolnak.</p>
                    <p>- De van egy bűvkör, amelyen belül mindenkit rögtön megismernek és senkit ki
                        nem gúnyolnak. Akarja ön e bűvkört maga körül vonni?</p>
                    <p>- Helyezzen ön bele. Minő bűvkör az?</p>
                    <p>- Elmondom grófnő. Az ön nemzete egy nagy küzdelmen megy most keresztül: a
                        szellem küzdelme az. Mindenki törekszik az előrehaladt nagy nemzeteket
                        utolérni: a tudós, a költő, az állambölcs, a nemzetgazdász, az iparos, a
                        népnevelő; a férfi, a nő, az ifjú, az agg, a főúr, a közpolgár. Ha úgy
                        tudnák mindannyian, mennyire egy cél után törekesznek, csodákat
                        mívelhetnének; de el vannak egymástól szakítva s külön magára fárad és
                        kifárad sikertelenül mindenik.</p>
                    <p>A grófnő feszülten figyelt; még nem érté a pap célzatait.</p>
                    <p>- Mije hiányzik ez óriási törekvésnek? Egy központ. Az országnak nincsen
                        központja. Debrecen egészen magyar, de vallásfelekezeti kizárólagossága
                        megfosztja az univerzálitástól; Szeged jó helyen van, de a kezdetlegesség
                        stádiumában és egészen demokrata város; Kolozsvár magyar is, elég jól is
                        vannak benne vegyítve az arisztokrata elem és a hazai kultúra alkatrészei;
                        de túlesik a Királyhágón s a Bethlenek, Bocskayak korszakának vége. Pest
                        volna hát az egyedüli központ. Sajátságos egy tanya! Beutaztam mind az öt
                        világrészt, de sehol a világon ehhez hasonló alakulást nem láttam. Ott
                        minden úgy áll elő, mintha senkinek a másik emberre nem volna gondja, s
                        minden ember azt hinné, hogy a világ megáll ott, ahol ő elhagyta. A Dunán
                        érkezőt meglepi a nagyszerű partsor, tágas előterével, s most e gyönyörű
                        hosszú tért elkezdik beépíteni hatemeletes bérházakkal; természetesen ahány
                        ház, annyiféle stíl. Látjuk egymás mellett a római, a mór-spanyol, a
                        reneszánszkori palotákat, miket hatalmasan inzultál egy szemközt emelkedő
                        félig hollandi, félig gótidomú középület. E látványt kiegészíti néhány
                        falusi torony. A Lánchíd monumentális alakjával szemben emelkedik egy
                        kőskatulya, négy toronnyal: erről azt mondják, hogy “bazilika”, most úgy néz
                        ki, mint egy nagy vesztőhely; hanem annál több óriási gyárkémény mered elő
                        mindenünnen, a város közepéből, örök füstöt terjengetve el fölötte. Gyár,
                        lerakóhely, akadémia-palota, bálház, bér-kártyaház, műmalom, egymás
                        hegyén-hátán, az akadémia szöglete elszorítja a rakparti közlekedést, s a
                        rakpart lármája elnyomja a tudósok értekezletét; a műmalom füstje elfojtja
                        mind a kettőt, s a városházának igazi ősmuzulmán mintára alkotott minaretje
                        hirdeti az idegennek, hogy: gyere csak beljebb, itt van Konstantinápoly.</p>
                    <p>A grófnő már mosolyogni is tudott a pap előadásán.</p>
                    <p>- Úgy is találja. A belváros egy tömkeleg, amelynek az utcáit még akkor
                        alapították, mikor a városháztéren a rác kereskedők sertéspocsolyái voltak,
                        szűkek, rendetlenek; hanem a kiraka­tokban európai fény és pompa; a szél
                        szemétkupacokat hány szemeink közé; hanem az utcán járó közönség toalettje
                        vetekedik Párizzsal. Sehol annyi gyönyörű nőarcot, s annyi rongyos koldust
                        nem találni, mint ott, minden lépten. A szűk utcákon egymást éri az úri
                        fogat, s a nyúzott bőröket szállító szekér. A külvárosok mesés mohósággal
                        épülnek, kis ház, nagy ház, ki-ki a maga gusztusa szerint, s az építés miatt
                        örök a por a szél minden lendületére. Egy-egy kis zöld oáz, akkora, mint egy
                        nemesi kúria kertje, a többi sivatag kőhalmaz. A város körül egy Szahara,
                        melyet szorgalmasan szántanak, hogy a sirokkónak legyen mivel bajlódni. Ez a
                        város külső képe. Nem tudni, gyárvárosnak indul-e, kereskedelmi emporium
                        akar-e lenni, tudo­mányok, művészetek városává emelkedik-e, ország-város
                        lesz-e, vagy pedig csak amerikai telep, ahova a világ minden részéből
                        mindenféle osztályú ember siet pénzt keresni, de ha egyszer meggazdagodott,
                        ott meg nem marad, hanem menekül falura vagy külföldre.</p>
                    <p>A grófnőt érdekelte a leírás.</p>
                    <p>- A társadalmi viszonyok aztán éppen olyanok, mint a külső alak. Külön kínai
                        fallal körülzárva minden osztály. A kereskedelem, a börze-üzelem német és
                        zsidó. Ez nem olyan baj, mint az, hogy szédeleg, és a bécsi pénzpiac minden
                        szeszélyétől halomra omlik. Magyar elem a táblabíróosztály és az iparos.
                        Ehhez járul valami húszezer Fölvidékről jött tót, ki az alsóbbrendű
                        kézimunkával foglalkozik. Van ott a nemzetnek művészete is, de nem divat azt
                        pártfogolni; van tudománya is, de nem tartozik a bontonhoz vele foglalkozni;
                        van irodalma is, de kevesen tudnak róla; vannak előkelő körei is, van magas
                        arisztokráciája, de azoknak a termei zárva vannak mindenki előtt, aki nem
                        hozzájuk tartozik, vagy nem oda hivatalos. Szétziláltan magára hagyva küzd,
                        sóhajt, panaszkodik, emeli a terhet külön-külön minden ember, s a legjobb
                        eszme is elvész, a meg nem értés miatt. Hiányzik a találkozási tér. A
                        közélet meg van bénítva; kivételes törvények eltiltanak minden összejövetelt
                        az országban. Megyeház, országgyűlés bezárva. Egyedül a társadalom
                        parkettjei azok, ahol még annyi nemes törekvésnek találkozni lehetne. De ki
                        nyissa meg termeit e célra? Főrangúink egy része közönyös, más része
                        élvezetet hajhász, melynek semmi egyéb célja, mint éppen az, hogy magát
                        mulattassa; vannak elegen, kik értik feladatukat, teljesítenék is örömest,
                        de akiket az utóbbi évtized veszteségei úgy megrontottak vagyonukban, hogy
                        nem képesek a nyílt terem költségeit megbírni; s aki végre tudná is, tehetné
                        is, hogy a nagyvilág sorompóit megnyissa saját úri lakában, azt meg oly
                        tragikus gyászemlék száműzi a fővárosból, mely örökre eltiltja a jókedv
                        zaját a lefátyolozott képek termeiből. És így nincs az egész vízözönben,
                        mely bennünket eltakar, egyetlen száraz pont, ahol a jók, a bölcsek és
                        igazak minden osztályból találkozhatnának. Olyan pont nincs!</p>
                    <p>- Lesz! - szólt a grófnő, felmagasztosult arccal kelve föl helyéből. Egész
                        lelke áthevült már az új gondolattól, melyet a pap még jobban ki tudott
                        színezni.</p>
                    <p>- Ön megértett engem! Ez a menedék egyúttal önnek is mentsvára. Ha ön
                        felköltözik Pestre, ha ott rangjához és jövedelméhez méltó házat tart,
                        termeit megnyitja a nemzet “krémje” előtt, melyhez nemcsak az előkelő rang
                        tartozik, de melyhez hozzászámítjuk az egész művelt világban a tudomány, a
                        művészet, a politika, az egyház kitűnőségeit, ha lesz egy tér, amelyen a
                        tudós a főpappal, a költő a mágnással egyenlőnek van bemutatva; ha a vagyon
                        és szellem arisztokráciája egyesül, hogy életerős eszméket eredménydús
                        tettekké érleljen, ha lesz egy szalon, melynek közepéből indulnak meg a
                        közművelődés, a népboldogítás, a segélyezés apostoli missziói, nem áldáson
                        és köztiszteleten fog-e nyugodni e szalon úrnőjének feje, a honpolgári
                        dicsőítés glóriájától körülvéve?</p>
                    <p>A grófnő mindkét kezével megragadá az apát úr kezét s csókjaival halmozá el e
                        kezet, és zokogta hozzá: “köszönöm, köszönöm, köszönöm!”</p>
                    <p>- Most tehát elhiszi nekem a grófnő, hogy más útja is van a mennyországnak,
                        mint amelyhez a zárda ajtaja vezet?</p>
                    <p>- Ön próféta.</p>
                    <p>- Azonban engedje meg a grófnő, hogy most egy prózai kéréssel zavarjam meg
                        kedélyét. E feladathoz, melyet ön oly lelkesüléssel karolt fel, bizonyos
                        anyagi médiumra is van szükség. Ahhoz bőséges jövedelem kell. Szabad e
                        kényes tárgyban önnek bizalmát kérnem?</p>
                    <p>- Én gazdag vagyok - szólt a grófnő. - Van saját szerzeményemből Pesten úri
                        házam, most bérlak, s jó helyeken fekvő tőkepénzeim.</p>
                    <p>- A házat a grófnő a maga számára fogja átalakítani, mert ott bérlak többé
                        nem lehet, a tőkepénzeket pedig jó lesz a mostani zavaros pénzviszonyok közt
                        fel nem mondani. Mennyi rendes jövedelme van a grófnőnek a bondavári
                        uradalomból?</p>
                    <p>- Mintegy húszezer forint.</p>
                    <p>- Mekkora terjedelmű ez uradalom?</p>
                    <p>- Kilenc-tízezer hold.</p>
                    <p>- Akkor ez a jövedelem kevés. A hibás házi kezelés az oka. Kevés a birtok
                        nagyságához s kevés ahhoz a háztartáshoz, amire a grófnő vállalkozni akar.
                        Húszezer forint jövedelemmel Pesten nyílt szalont vinni nem lehet.</p>
                    <p>A grófnő elbámult.</p>
                    <p>- Én pedig azt hittem, hogy az nagyon sok pénz.</p>
                    <p>- Sok, falun. De Pest olyan drága város, mint Párizs. Önnek legalább
                        negyvenezer forint évi jövedelemre van szüksége, ha Pesten termeit nyitva
                        akarja tartani a rang és szellem igényei számára.</p>
                    <p>A grófnő zavarodottan tekinte rá.</p>
                    <p>- Hogyan?</p>
                    <p>Az apát úr közönyös ajkbiggyesztéssel felelt:</p>
                    <p>- Az nem nehéz. A gazdálkodási rendszeren kell változtatni; a házi kezelés
                        helyett a bérletgazdászatot hozni be. Én finánciákhoz nem értek, de vannak a
                        pénzarisztokrata körökben megbízható ismerőseim, kik közül valamelyikkel
                        majd értekezhetik a grófnő, ha Pesten leszünk. Annyiról mindenesetre
                        biztosíthatom, hogy a “farm”-rendszer mellett ezért az uradalomért évenként
                        negyvenezer forintot kell a grófnőnek kapni. Ennyi ismeretem már van a
                        nemzetgazdászat terén.</p>
                    <p>A grófnő el volt bájolva e szavak által. Ez a pap napról napra
                        szeretetreméltóbbá lesz! Már meg a jövedelmét is megduplázza a grófnőnek.
                        Hisz ez valami kedves ember!</p>
                    <p>- Rendelkezzék ön teljhatalommal minden ügyemben - szólt a grófnő
                        elragadtatással.</p>
                    <p>- Ha rám bízza a grófnő, akár a kész bevégzett szerződést hozhatom el, előre
                        biztosítva mostani jövedelmének megkétszerezését. Legalább a grófnő nem költ
                        alkuszra.</p>
                    <p>Theudelinda gyermekké érzé magát lenni örömében. Úgy tekintett a papra, mint
                        valódi atyjára. Mint arra az emberre, kit nemes jóvolta minden tekintetben
                        kijelölt azon egyedüli alakként, akit szeretnie lehet, szabad, szükség.</p>
                    <p>Meglehet, hogy meg is érdemelte azt ez a pap.</p>
                    <p>...Hanem annyi bizonyos, hogy ezzel a bondavári uradalom már az egyik
                        birtokos lába alól ki volt húzva!...</p>
                    <p> </p>
                </div>
                <div type="chapter">
                    <head>A kellemetlen ember</head>
                    <p>Theudelinda grófnőt egész önfeledtté tette az öröm. Annyira önfeledtté, hogy
                        gép­csengettyűjéhez rohant, s elkezdte annak rugóját működtetni.</p>
                    <p>- Mit csinál a grófnő? - kérdé az apát bámulva.</p>
                    <p>- Rögtön hívatom tiszttartómat.</p>
                    <p>- De ki által?</p>
                    <p>A grófnőnek csak akkor jutott eszébe, hogy hiszen egyetlenegy élő lélek
                        sincsen a háznál. Erre nagyon elkomorodott megint.</p>
                    <p>- Ez, valóban, egyike lesz a nehezebb problémáknak - mondta a pap -, hogy
                        mint jut ki legközelebb a grófnő ebből a kastélyból.</p>
                    <p>- Hogyan? - A grófnő oly gyöngeelméjű volt, hogy a legközelebbi helyzetet sem
                        bírta magától felfogni.</p>
                    <p>- Úgy, hogy mindössze ketten vagyunk a kastélyban. Ha én elmegyek most a
                        grófnő számára valahonnan szolgálattevő lelkeket előteremteni, akik lovait
                        befogják, úti szükségleteit összemálházzák, s akikre elhagyott kastélyát
                        rábízhassa, akkor a grófnő arra az időre egyedül marad itt.</p>
                    <p>- Ó, én itt egyedül nem maradok egy világért.</p>
                    <p>- Akkor a másik választás, hogy velem együtt kell gyalog jönnie a
                        legközelebbi uradalmi lakig.</p>
                    <p>Éppen a havas ónos eső kezdte verni az ablakokat.</p>
                    <p>- De hisz itt vannak a lovaim.</p>
                    <p>- Csakhogy én sem lovat befogni, sem hajtani nem tudok.</p>
                    <p>- Óh, azt nem is engedném.</p>
                    <p>Most azután itt volt a dilemma: vagy egyedül maradni a kastélyban, míg a pap
                        segélyért jár, vagy együtt menni vele erdőn, mezőn, havas esőben gyalog.</p>
                    <p>- Valaki dörömböz a kapun - mondá az apát.</p>
                    <p>- Az bizonyosan a tiszttartó lesz - szólt a grófnő -, megtudta cselédeitől,
                        hogy mi történt itten, s most sietve jő.</p>
                    <p>- De nem fogja neki senki kinyitni a kaput, mert valószínűleg maga a kapusnő
                        is azok között van, akik kinn rekedtek.</p>
                    <p>- Az ám. Az volt az a vén boszorkány, aki az asztal tetején táncolt.</p>
                    <p>- Nincs a grófnőnél a várkapunak másik kulcsa?</p>
                    <p>- A legvaskosabb kulcs az az antik fogason. Mit akar ön vele?</p>
                    <p>- Lemegyek és kinyitom magam a kaput.</p>
                    <p>- Az ebek nem ismerik önt, és szét fogják tépni. Erős juhászszelindekek.</p>
                    <p>- Majd nevükön szólítom. Hogy hívják?</p>
                    <p>- Nem tudom én.</p>
                    <p>Törődött a grófnő olyan plebejus dolgokkal, mint a parasztkutyák nevei!</p>
                    <p>- Akkor nem tehetek mást, mint hogy lelövöm őket.</p>
                    <p>- Csak ne nagyon.</p>
                    <p>A grófnő nem azt értette ezalatt, hogy a kutyák ne halljanak meg nagyon,
                        hanem hogy a lövés ne szóljon nagyot.</p>
                    <p>Az apát úr tehát vette a revolverét, s lement az udvarra. Lámpásra nem volt
                        szüksége, mert hajnalodni kezdett.</p>
                    <p>A két komondor olyanformán volt a kapu alá beszállásolva, hogy midőn
                        éjszakára láncaikat megeresztették, éppen csak annyi menzúra maradt
                        közöttük, hogy egymással össze ne marakodhassanak, ellenben a közöttük
                        elhaladni akarónak vagy a Scylla vagy a Charybdis torkába kellett esnie.</p>
                    <p>Az apátnak nem volt más választása, mint az egyik ebet agyonlőni, hogy a
                        másiktól a kapuig mehessen. Társa szomorú példáján okulva aztán a másik is
                        bebújt odújába, s ereszté a papot a kaput kinyitni.</p>
                    <p>Sámuel apát, amint a kaput kinyitá, egy férfit látott maga előtt, annak is
                        revolver volt a kezében.</p>
                    <p>Egyszerre mind a ketten egymásra szegezték a revolvereiket, s aztán úgy
                        kezdtek el egymással értekezni.</p>
                    <p>- Ki ön? Mit akar itt? - kérdé a pap.</p>
                    <p>- De ön ki, és mit keres itt? - szólt a másik.</p>
                    <p>- Én Sámuel apát vagyok, a grófnő gyóntatója.</p>
                    <p>- Én pedig Berend Iván, a grófnő szomszédja.</p>
                    <p>Az apát úr leereszté fegyverét, s szelídebb hangon mondá:</p>
                    <p>- Szokatlan idő, ugyebár?</p>
                    <p>- Honni soit, qui mal y pense - viszonzá Iván, s zsebébe dugta a pisztolyt. -
                        Szokatlan időben jövetelem magyarázata az, hogy levelet kaptam most éjjel,
                        melyben tudatják velem, hogy a kastélyban nagy zavar van, jöjjek a grófnőnek
                        segélyére.</p>
                    <p>- A zavar abból áll...</p>
                    <p>- Tudom, hogy miből áll, az is meg van a levélben írva; hanem azért a
                        rendelkezésére állok a grófnőnek. Ámbár tudom, hogy a grófnő nem szokott
                        elfogadni férfiakat, különösen ily korai órákban.</p>
                    <p>- Önt bizonyosan elfogadja. Engedje meg, hadd zárjam be a kaput, mert kapus
                        sincs már a háznál, s vigyázzon, a bal oldali fal mellett ne menjen, mert
                        onnan még egy eleven kutya jár ki.</p>
                    <p>- A másikat agyonlőtte ön?</p>
                    <p>- Igen. Azt a lövést hallotta ön kívülről. Arra vette elő ön is
                        revolverét.</p>
                    <p>- Természetesen. Nem tudhattam, mit lövöldöznek itt az udvaron.</p>
                    <p>A két férfi felhaladt a grófnő termeibe. Sámuel apát bement a grófnőhöz.</p>
                    <p>- Véletlen segélyünk érkezett - szólt neki -, a grófnő egyik szomszédja,
                        Berend Iván.</p>
                    <p>- Ah - szólt a grófnő ajkcsettentve - kellemetlen ember! Egy ateista.</p>
                    <p>- Már legyen ő bár thug, mormon vagy manicheus, de e percben igen nagy
                        szükségünk van rá. Valaki levélben figyelmeztette a grófnő helyzetére, s
                        afelől akar a grófnővel beszélni.</p>
                    <p>- Én nem akarok vele beszélni. Kérem önt, értekezzék vele helyettem.</p>
                    <p>- Grófnő, lehet, hogy ez az ember csakugyan annyira eretnek, hogy nekem azt
                        találja mondani, hogy én csak a grófnőnek vagyok gyóntató atyja; de nem neki
                        is.</p>
                    <p>- Jól van hát. Kimegyek hozzá a terembe. De kérem, legyen ön is jelen.</p>
                    <p>- Ha kívántatni fog.</p>
                    <p>A grófnő sáljába burkolta magát, s kiment az elfogadóterembe, melyet már
                        akkor a felkelő nap kezdett megvilágítani. Sámuel apát mégis jónak látta egy
                        kétágú gyertyatartót utána hozni.</p>
                    <p>A grófnő fagyosan kínálta Ivánt üléssel, s maga jó távol iparkodott tőle
                        letelepedni.</p>
                    <p>- Uram?</p>
                    <p>- Grófnő, ma éjjel az ablakomon zörgettek, még ébren voltam és dolgoztam, s
                        amint az ablakom kinyitottam, egy levelet adtak be rajta. A levelet önnek a
                        tiszttartója írta.</p>
                    <p>- A tiszttartóm? - szólt a grófnő elbámulva.</p>
                    <p>- A levél stílusánál fogva nem alkalmas arra, hogy a grófnő elolvassa; a
                        tartalmából csak annyi érdekli: A tiszttartó jelenti, hogy az éjjel a
                        grófnőnek összes mindenrendű és nemű cselédsége megszökött, és hogy ő is
                        szökik utánuk.</p>
                    <p>- A tiszttartó is? De miért?</p>
                    <p>- Annak is megírja az okát a levélben; de én azt hiszem, hogy az csak
                        mendemonda, amivel nagyobb vétséget takargatnak. Én azt hiszem, hogy a
                        grófnőt meglopták.</p>
                    <p>- Engem?</p>
                    <p>- Ne rettenjen meg! Nem rabló módra lopták meg, hanem ahogy gyanútlan úri
                        birtokosokat szoktak meglopni hűtlen sáfáraik, csempészetek, sikkasztások
                        útján. S most aztán a csalók igyekeznek futamodásuknak humorisztikus
                        színezetet adni, hogy a világ nevessen a bűneiken, s nevessen a károsult
                        rovására. Én úgy vélekedem erről.</p>
                    <p>A grófnő kénytelen volt elismerni, hogy az az ő szomszédja először is okos
                        ember, másodszor pedig gyöngéd ember.</p>
                    <p>- A tiszttartó levelében az van, hogy ő nem mer a történtek után a grófnő
                        szeme elé kerülni, miután a grófnő sohasem fogná azt elhinni, hogy az ő
                        egyetértése nélkül történhettek bizonyos cselédbotrányok a kastélyban. Én
                        ezt csak ürügynek tartom. Azt hiszem, hogy a grófnő egy felindulás percében
                        minden alárendeltjét rögtön elkergette, mert rájött, hogy mindannyian
                        visszaéltek elnézésével; és ennélfogva ama levél vétele után első gondom
                        volt egy emberemet azonnal lóra ültetni, s a legközelebbi távirodaállomásra
                        egy táviratot küldeni a grófnő pesti bankárjaihoz, kik az eladásoknál a
                        tiszttartót teljhatalmú megbízottnak ismerték, azzal a tudósítással, hogy a
                        tiszttartó hirtelen eltávozván, neki semmi összeget ki ne adjanak.</p>
                    <p>- Ez igen praktikus elővigyázat volt öntől - szólt a grófnő helyett az apát
                        úr -, ezért a grófnő önnek nagy hálával fog tartozni.</p>
                    <p>Theudelinda kegyteljesen inte fejével.</p>
                    <p>- Ez volt az egyik oka idejövetelemnek, hogy a grófnő helyeslését ez
                        intézkedésemre kinyerjem - folytatá Iván. - Másik oka az, hogy miután a
                        grófnő itt minden szolgálat nélkül van, s itt valószínűleg maradni nem
                        óhajt, innen tovább költözni segítsem, s addig, míg rendel­kezni fog,
                        kastélyát saját embereimmel őriztessem, akikért magamra vállalom a
                        felelősséget.</p>
                    <p>- Ez valóban a leggyöngédebb szomszédi figyelem ön részéről - szólt ismét a
                        pap -, s a grófnő nagyon lekötelezve érzendi magát ön iránt e
                        gondoskodásért.</p>
                    <p>- Csak kötelesség - mondá Iván. - És most még egy harmadik indok. A grófnő
                        többé falun nem fog lakni, azt tudom. Arról sincs semmi kétségem, hogy a
                        grófnő amilyen gazdag, olyan takarékos. Hanem arról csaknem bizonyos vagyok,
                        hogy a grófnőnek tisztviselői, sáfárai rögtöni megszökése miatt e percben
                        minden pénztára üres. Annálfogva nem véltem meg­bántani a grófnőt, ha a
                        jelen esetben saját pénztáramat rendelkezésére adom. Rövid időre, amíg a
                        grófnő rendezetlen pénzügyeit rendes kerékvágásba hozza, kölcsönözhetek
                        tízezer forintot.</p>
                    <p>Sámuel apát odament a grófnőhöz, s olyasmit súgott a fülébe, nehogy az
                        ajánlattevőnek valami uzsorát kínáljon. Annálfogva a grófnő kegyteljes
                        mozdulattal nyújtá kezét Iván elé, helybenhagyása jeléül, ki arra tárcájából
                        tíz darab ezrest kiszámlált. A grófnő írást akart neki róla adni. Iván azt
                        mondá, hogy szükségtelen, hiszen rövid időre adja.</p>
                    <p>A grófnő kérte az apátot, hogy vegye gondviselés alá az összeget.</p>
                    <p>- És most - szólt Iván -, ha szabad a grófnőt kérdenem: mikor szándékozik
                        kastélyát elhagyni?</p>
                    <p>- Most! Éppen e percben! Rögtön! - sietett mohón felelni a grófnő.</p>
                    <p>- Abban az esetben némi tervet leszek bátor a grófnőnek ajánlani az indulás
                        első stádiumára nézve, ami nem megy minden nehézség nélkül. Az első a
                        legszükségesebbek összemálházása. Csak mondja meg a grófnő, hogy mit és
                        milyen bőröndbe rakjak el. Azután majd befogom a lovait a hintójába. Azután
                        az üresen maradt kastély főbejárásait bezárjuk és lepecsételjük. Mindaddig,
                        míg a grófnő valakit küld a kastély átvételére, két biztos emberem fog
                        őrködni a kapuk előtt. Azután útra kelünk. A tiszti lakot útba ejtjük, hogy
                        ha lehet, valamit a számadások közül megkaphassunk.</p>
                    <p>- Nem! Nem! Oda nem megyek! Nekem nem kell számadás - tiltakozék a
                        grófnő.</p>
                    <p>- Jó. Tehát egyenesen hajtatunk az én vendéglőmhöz.</p>
                    <p>- Miért a vendéglőhöz?</p>
                    <p>- Mert ott van egyúttal a posta is, s a grófnő hintójába ott fognak
                        postalovakat.</p>
                    <p>- Miért postalovakat? Hát nem utazhatom saját lovaimon?</p>
                    <p>- Nem.</p>
                    <p>- Miért nem?</p>
                    <p>- Mert olyan rosszak. Azok nem viszik el a grófnőt a szomszéd állomásig.</p>
                    <p>- Miért rosszak az én lovaim? - kérdé a grófnő felborsoltan.</p>
                    <p>- Azért, mert rosszul vannak tartva.</p>
                    <p>Kellemetlen egy ember! - mondá magában a grófnő. - Mindenre olyan parasztul
                        felel.</p>
                    <p>- Én vendéglőbe nem megyek - szólt durcásan. Sohasem megyek olyan helyre,
                        ahol bort mérnek. Nem lehet az ön házánál megszállnom, míg a hintóba
                        fognak?</p>
                    <p>- Szerencsémnek tartom. Ámbár háztájam igen rideg. Egyedül lakom, s agglegény
                        vagyok.</p>
                    <p>- Az mindegy.</p>
                    <p>- Tehát legelébb is határozza el a grófnő, hogy minő ruháit málházzam el, és
                        minő bőröndbe.</p>
                    <p>- Minő ruháimat? - szólt a grófnő és sajátságos kifejezéssel nyíltak szemei
                        kerekre. - És mibe? Azt mindjárt megmondom. Tegye ön meg azt a szívességet,
                        hogy szítsa fel a tüzet a kandallóban, míg a ruhatáramba megyek. Hideg van
                        itt.</p>
                    <p>Egy nagy zöld márványkandalló állt a terem közepén, melyben még hamvadozott a
                        múlt esti parázs; Iván fahasábokat rakott a parázsra, s a tűz nemsokára
                        vígan lobogott.</p>
                    <p>A grófnő rövid időn visszajött. Egész nyaláb mindenféle öltözetet hozott,
                        amennyit csak ölébe össze tudott fogni.</p>
                    <p>- Ah, ezt mind el akarja a grófnő csomagoltatni?</p>
                    <p>- Mind! Mind! És a többit is mind.</p>
                    <p>- És hová?</p>
                    <p>- Ide ni! - szólt a grófnő, s belehajítá a kandallóba az öltönycsomagot, hogy
                        az egyszerre megtölté lángjával a kandalló üregét. Égett a selyem, a
                        muszlin, a krepp és a csipke sziszegve, huhogva, perlekedve.</p>
                    <p>A két férfi bámulva nézett rá, de egyik sem szólt neki egy szót is.</p>
                    <p>A grófnő pedig visszasietett ruhatárába, s új csomaggal jött elő, s az
                        összegyűrt ruhákat egymás után hajigálta a kandallóba; az csak egyet lobbant
                        nagyot hahotázva, mintha mindegyikből egy kipörkölt ördöngös ördög röpülne
                        ki a kéményen keresztül. Theudelinda égő tűzrózsákkal arcain járta meg az
                        utat ruhatárába tízszer egymás után, s indulattól lihegve szórt mindent az
                        égő tűz közé. Az öltönyök után következtek a fehérneműek, azok is mind a
                        máglyára kerültek, irgalom nélkül, kivétel nélkül valamennyi. Hímzett, drága
                        finom úri készlet. Elégett.</p>
                    <p>“No ez elég egyszerű módja a málházásnak és inventálásnak!” - gondolá magában
                        Iván, de nem szólt hozzá semmit.</p>
                    <p>A pap hátratette két kezét, s nyugodt bonhómiával engedte a grófnőt
                        garde-robe-ja autodafé-jén dühöngeni.</p>
                    <p>A bevégzett tény után azt mondta Iván:</p>
                    <p>- Ez már hát megvan, de már most miben fog a grófnő tovább utazni?</p>
                    <p>- A rajtam levő ruhában s az úti bundámban.</p>
                    <p>- Ahogy tetszik. Én megyek a lovakat befogni.</p>
                    <p>Amíg Iván lement az udvarra, a grófnő felsegítetté az apáttal magára meleg
                        nyusztprémes bundáját, s azzal készen volt az útra. Semmit sem vitt el
                        magával a kastélyból, amit egykor sajátjának nevezett. Minden tárgyat
                        megfertőztetettnek tartott.</p>
                    <p>Mikor Iván visszajött jelenteni, hogy a kocsi be van fogva, már készen volt
                        az úrnő. Az ajtókat egymásután bezárták és lepecsételték. Az udvarra leérve,
                        a grófnőnek a szemébe ötlött holt kutyáról eszébe jutott a még meglevő
                        eleven. Hát azzal mi lesz? Azt is agyon kell lőni, hogy éhen ne vesszen!</p>
                    <p>- Kár volna - mondta Iván -, majd szabadon bocsátom, s eljön velünk. Nálam
                        megmaradhat.</p>
                    <p>A grófnő kíváncsi volt rá, hogy harapja meg Ivánt a láncon elmérgesült
                        szelindek; de nem harapta meg.</p>
                    <p>Iván szépen beszélt hozzá, ahogy lelkes állathoz szokás, az nyugodtan engedte
                        nyakáról lecsatoltatni az övet, s azután megnyalta az elszabadító kezét.</p>
                    <p>A kocsi kigördült az udvarról. A bezárt kapu kulcsát odaadta Iván az apát
                        úrnak, ki a hintóban ült a grófnő mellett, s maga a bakra felkapva, hajtotta
                        a két gebét, amit a grófnő ekvipázsnak nevezett, s nem tudom, hány ezer
                        forintba fogadott el a sáfáraitól. Rossz két vén, ínpókos dikhenc volt.</p>
                    <p>Mikor az úton alákanyarodtak a szénbányatelep felé, oldalvást valami füstöt
                        vettek észre a reggeli szürkületben az égre felkanyarogni, s a tárna felől
                        Iván egy csoport munkását látta arrafelé sietni tűzoltó szerekkel. Kérdezte
                        tőlük, hogy mi az, hova mennek; mondták neki, hogy a grófnő magtára ég; de
                        hiszik, hogy rögtön el fogják oltani.</p>
                    <p>- Azt képzeltem - mondá Iván. - Múlhatatlan feladata a hűtlen sáfárnak
                        felgyújtani a magtárt, hogy ne sülhessen ki, mi volt benne, s mi volt belőle
                        eladva.</p>
                    <p>A grófnő skandalizálva volt az emberi süllyedés ily mértéke fölött, mire Iván
                        igen szárazan azt az észrevételt tevé, hogy biz a mezei gazdálkodás csak
                        olyan ember számára való, aki mindennek maga utána tud nézni, nem pedig
                        annak, aki bezárkózik a szobájába.</p>
                    <p>Kellemetlen ember!</p>
                    <p>Fényes nappal lett, mire a hóval vegyes sárban a két rossz urasági díszparipa
                        a grófi hintót a tárnatelepig el bírta vonszolni. Ott már füstölgött mind a
                        kettő a nagy igyekezettől.</p>
                    <p>Iván behajtott saját háza udvarára; az elősiető postamesterre rábízta az
                        előfogat felőli gondoskodást s a grófnő lovai elhelyezését, s addig
                        bevezette úri vendégeit saját dolgozó­szobájába. A többi szobákban csikorgó
                        hideg volt, mert azok sohasem voltak fűtve; hát csak itt kellett a magas
                        uraságokat elfogadnia.</p>
                    <p>Rendetlenség éppen csak annyi volt ebben a szobában, mint egyébkor; dologba
                        került, amíg a vendégeknek helyet lehetett csinálni, ahová
                        letelepedjenek.</p>
                    <p>A grófnő szorongva tekingetett körül ez ismeretlen tárgyakon, mik e
                        dolgozószobában széken, asztalon, állványon álltak, hevertek, nyújtóztak.
                        Ördöngös műszerek! Titkos borzadállyal tekingetett át a vegytani műhelybe,
                        melynek süvegkatlanában még akkor is izzott a félbenhagyott vegykémlet
                        parázsa.</p>
                    <p>“Cagliostro officínája” - súgá a grófnő borzongva az apát úrnak.</p>
                    <p>Gonoszat főznek itt, aminek titkát ember nem érti!</p>
                    <p>De még e szent borzadálynál is erősebb volt nála az a visszás érzés, hogy
                        most ő ennek a barlanglakó embernek vendége, lekötelezettje, adósa, ő, a
                        gazdag, a főrangú, az igazhitű, ennek a munkásnak, névtelennek,
                        vallástalannak. Fizetett volna neki uzsorát pénzeért, jutalmat jó
                        szolgálataért, csak azt a szót ne kellett volna neki fizetnie, hogy
                        “köszönöm”. Nem sajnálta volna ékszerei legszebb gyöngyét kidobni neki
                        hintajából, mikor megválik udvarától, de sajnálta tőle e búcsúszót: “Isten
                        önnel!” Egy ateistának ez üdvözlést! Csak le tudná tartozását róni
                        valamivel.</p>
                    <p>Iván eltávozott néhány pillanatra a szobából, s midőn visszajött, valami
                        nőcseléd egy tálcán a párolgó reggelit hozta utána, s egy fehér abrosszal
                        elterítve valami kis asztalt, lerakta rá a csészéket és ibrikeket a grófnő
                        és az apát úr részére.</p>
                    <p>Amíg a grófnő valami ürügyet keresett, ami alá preciózuskodását elrejtse,
                        hogy a reggelit visszautasítja, addig az apát úr le is telepedett amellé, s
                        útitársi szabadalommal szólítá fel a grófnőt, hogy kövesse példáját.</p>
                    <p>- Estig nem találunk olyan vendéglőre, ahol valami meleg ételt kapnánk, s a
                        grófnőnek szüksége van erősítőre.</p>
                    <p>Azután, hogy látta a grófnő, hogy az apát úr fejét nem fordítják hátrafelé a
                        manók, amint a boszorkánymester kávéjába belekóstol, hát ő is csak
                        ráfanyalodott. Biz az nemigen jó volt. A tej megjárta, de a kávé
                        rettenetes!</p>
                    <p>Iván az időjárásról kezdett beszélni. Kezdetleges társalgási téma. Az a
                        különbség mégis volt benne, hogy nem a megszorult udvarló, hanem a
                        meteorológ beszélt az időről. Biztosítá a grófnőt, hogy mind a barometrum,
                        mind az angol strom-glass kedvező időre mutatnak; a nap oly forrón süt, mint
                        májusban; jó ideje lesz az utazásra.</p>
                    <p>S hogy annál jobban élvezhesse a napot, félrehúzta Iván ablakáról a zöld
                        függönyt, mire a nyájas napsugár egyszerre megvilágítá a szomorú szobát.</p>
                    <p>A grófnő e rögtöni világosságnál idegesen rezzent hátra valami, eddig a
                        homályban nem észlelhetett látványtól.</p>
                    <p>Saját arca volt az egy átelleni roppant homorú tükörtől visszaadva.</p>
                    <p>Tény ugyan, hogy nincsen ember, aki a saját képét ne szeretné látni a
                        tükörből. Csempésszünk a legkomolyabb szónok elé, mikor legjobban fel van
                        lelkesülve, egy tükröt, s tapasztalni fogjuk, hogy az egy perc múlva nem lát
                        többé semmit, mint saját magát a tükörben; annak beszél, annak gesztikulál.
                        Hanem egy nagyítótükörben meglátni az embernek magát, az valami rettenetes
                        látvány. A saját fejét akkorának, mint egy hordó, arcvonásait egy mesebeli
                        óriás számára kitágítva, s az ijesztő szörnyetegben mégis önmagára ismerni!
                        Ez kellemetlen ismeretség.</p>
                    <p>- Micsoda nagyítótükröt tart ön szobájában? - szólt a grófnő félig bosszúsan,
                        félig tréfálva Ivánhoz, s hátat fordított a tükörnek.</p>
                    <p>- Grófnő, bizony ez a tükör nem toalettem rendbehozására szolgál; hanem ez
                        egy úgynevezett gyútükör, melyet olyan vegytani műtételnél használunk, ahol
                        a legbehatóbb tüzet akarjuk előidézni.</p>
                    <p>Az apát úr be akará bizonyítani, hogy ő is jártas a természettudományokban s
                        beleszólt:</p>
                    <p>- Például a gyémánt elégetéséhez.</p>
                    <p>- Igen - helyeslé Iván. - Ahhoz is a gyútükröt használjuk, a gyémánt csak
                        abban ég el, meg a ropp-gáz lángjában.</p>
                    <p>A grófnő hálával tartozott azért a mondatért az apát úrnak, mert arról egy jó
                        ötlete támadt. Lám, ez az ember még a lelke gondolatainak is elővilágít.</p>
                    <p>- Hogyan? - szólt kíváncsiságot tettetve a grófnő Ivánhoz. - Ön az állítja,
                        hogy a gyémánt eléghető volna?</p>
                    <p>- Eléghető biz az, grófnő, mert nem egyéb, mint szén kristályalakban! S a
                        beható tűzben a patricius gyémántból, minek karátja 90 forint, s aztán
                        minden további karátnál köbös emelkedésben nő a becse, éppen az lesz, ami a
                        plebejus szénből: szénéleg, láthatatlan gáz. Ezt bizonyítja a gyútükör
                        tűzpontja.</p>
                    <p>- Ah, ezt nem hiszem! - szólt a grófnő fejének előkelő hátravetésével.</p>
                    <p>Iván meghajtotta fejét.</p>
                    <p>- Sajnálom, hogy most éppen be nem bizonyíthatom, mert a gyémántot azért,
                        mert eléghet, fűtőszerül nem használjuk, s a kísérletekhez csak olcsó
                        forgácsait szoktuk vesztegetni, de nálam most az sincs.</p>
                    <p>- Én szeretném azt látni, mert nem hiszem - szólt erre a grófnő, s a
                        mellkendőjét összefűző agrafot kivonva, odanyújtá azt Ivánnak: - Kísértse ön
                        meg ezen!</p>
                    <p>A melltű köve gyönyörű, kétkarátos brilliáns volt.</p>
                    <p>A grófnő semmit sem várt bizonyosabban, mint azt a választ Ivántól, hogy “Óh,
                        kár lenne ezért a szép drágakőért!” s abban az esetben készen volt részéről
                        a viszonzás: “Hát tartsa ön meg akkor emlékül!”; ezzel szépen meg lett volna
                        ajándékozva a kellemetlen ember, s aztán el lett volna felejtve a hétköznapi
                        ember.</p>
                    <p>Ámde bámulva tapasztalá a grófnő, hogy csalatkozott.</p>
                    <p>Iván egy tudós nyugalmával, s egy gentleman engedelmességével vette át a
                        melltűt; anélkül, hogy gúnyt vagy szenvelgő hidegvért tüntetett volna.</p>
                    <p>- De magát a melltűt nem akarja a grófnő megolvasztani? Akkor kiveszem a
                        foglalatból a követ. Ha nem ég el, ismét visszahelyezem belé.</p>
                    <p>Iván egy kis fogóval kivette a követ ajour foglalatjából, s egy vastag, lapos
                        agyagtégely homorú fenekére helyezé.</p>
                    <p>Azután kinyitotta az ablakot, hogy szabadon jöhessen be a napsugár.</p>
                    <p>A tégelyt, melyen a gyémánt feküdt, egy kis ércállványra állítva, odatette a
                        szoba közepére a grófnő elé.</p>
                    <p>Maga pedig fogta a gyútükröt, és kiment vele a szabadba, mert benn a szobában
                        az ablak keresztfái miatt nem eshetett volna teljesen a napsugárzat a
                        gyútükörre.</p>
                    <p>A grófnő még mindig azt hitte, hogy a gauklereinak az lesz a vége, hogy a
                        gyémánt csak nem ég el a napban, s ő annál inkább megajándékozhatja vele
                        Ivánt, hogy tegyen vele majd kísérletet nyáron, mikor tüzesebb a
                        napsugár.</p>
                    <p>Iván künn az ablakból, eltalálva a sugárverés legkedvezőbb helyét, ráirányzá
                        a tégelyre a gyútükör sugárgúlájának hegyét. A gyémánt ezernyi szikrát szórt
                        e megsemmisítésére törő napsugárkatlanban, s pillanatokig úgy látszott,
                        mintha ő maradna e harcban a győztes, minden rálövellt nyilát a napsugárnak
                        a szivárvány hét színére törve össze; hanem a gyútükör tűzösszpontja egyre
                        szűkebbre szorult körülötte, s egyszerre vakító napfény töltötte meg a kis
                        szobát, oly világló, hogy ezüstnek látszott benne minden tárgy, s
                        elenyészett benne minden árnyék.</p>
                    <p>Egy tűzkarika lövellt szét a tégelyből, villámnál világlóbb nyilakat szórva
                        maga körül, s a következő percben megszűnt a gyútükör működni.</p>
                    <p>Iván még ott állt künn az ablakban. Onnan kérdezé a szobában levő
                        grófnőtől:</p>
                    <p>- Mi maradt a tégelyen?</p>
                    <p>- Semmi.</p>
                    <p>Iván visszatért a szobába, felakasztá helyére a tükröt, s átadta a grófnőnek
                        az üresen maradt melltűt.</p>
                    <p>Az apát úr nem hagyhatta megjegyzés nélkül.</p>
                    <p>- No, ez olyan látvány volt, aminőt csak királyok engedhetnek meg
                        maguknak.</p>
                    <p>A posta trombitált, a grófnő feladatta magára utazó bundáját, s midőn Iván a
                        kocsiba felemelé, mégiscsak kénytelen volt neki kezét nyújtani, és
                        rávesztegetni ezt a szép szót: “Isten önnel”.</p>
                    <p>Mikor tovarobogtak, a grófnő azt kérdé az apáttól:</p>
                    <p>- Ugyebár ez az ember egy bűvész?</p>
                    <p>- Nem - felelt a pap. - Gonoszabb annál. Természettudós.</p>
                    <p>- Hm! Kellemetlen ember.</p>
                    <p> </p>
                </div>
                <div type="chapter">
                    <head>Sublimior mathesis</head>
                    <p>A Kaulman-cég boltajtaja most is ugyanott van, hol ezelőtt ötven esztendővel.
                        Még a boltajtó is ugyanaz, s ha lehetne, az üvegek is azok volnának, amiken
                        keresztül 1811-ben a ház első alapítója mint obszervatóriumból tanulmányozta
                        az utcán járókelő főtisztek arcairól, hogy hausse készül-e vagy baisse? Ő
                        már tudta azt, hogy az utcai fizionómia milyen jó barometrum, s a
                        járókelőktől elhullatott szóban mennyi prófécia van. Csak a meglepett ember
                        s az elejtett szó mutat igazat.</p>
                    <p>Ezt a régi fakó boltcímert is meghagyták az utódok az alig olvasható
                        felirattal. Ez a bankárok arisztokratikus tüntetése, a fakó régi címer,
                        félszázados firma, ősnemesség! A többi fényes új boltfeliratok, kirakatok,
                        öles betűk, aranyfürt-dekorációk, portálék között ez a kopott, fakó tábla
                        ragyog a legjobban. Erős ház! Ötven év feketedik rajta.</p>
                    <p>Benne a pénzváltóboltban most is azon kikopott bőrvánkosú székek, azok a
                        szúette, feketére festett íróasztalok, azok a faketrecek, s a faketrecen
                        belül most is ott görnyed még az ősz, régi divatú könyvvezető zöld ernyővel
                        a homlokán, shirtingborítékkal a könyökén; s ott pompáznak a faliállványon
                        sorba rakott komisz kötésű könyvek, de amiknek sarkain ötven évig visszamenő
                        számok olvashatók. Nemesi családfa!</p>
                    <p>A Kaulman-firma most is folytatja a régi lombard-üzletet, s széles jó hírben
                        áll.</p>
                    <p>Talán méltán, talán nem.</p>
                    <p>Az ifjú főnök nem helyez többé nagy súlyt az escompte- és lombard-üzletekre;
                        neki magasabb tervei vannak.</p>
                    <p>Lakása ugyanazon háznak első emeletén van, de már ott úri pompával és
                        komforttal találkozunk.</p>
                    <p>Dolgozószobája múzeum, s íróasztala csecsebecsetárlat, telerakva majolikával,
                        bronzokkal, antikokkal. Tintatartója benvenutói remek (ha ugyan nem
                        galvanoplasztika), benne kék és vörös karmin tinta, tollszára aguitövis,
                        rajta aranytoll gyémántheggyel; porzója aranypor, porzóhintője
                        pávakőkanálka, tolltartója nemes korallagancs, papírnyomtatója pompeji
                        mozaik, gyertyaernyője valódi hegykristály, portefeuille-jének táblája kínai
                        halyotis, papírvágója török handzsár, pecsétnyomója malachit faragvány,
                        maroken papírtartójában rezeda illatú színes levél, átlátszó szalmapapír,
                        elefántcsont-velin, bristol-, regal-, bath-papír; hanem hogy valaha valaki
                        ezen az asztalon írna valamit, azon még nem lehetett rajtakapni.</p>
                    <p>Az a tudomány, mivel Félix úr foglalkozik, nem jár irka-firkával; az csak
                        szellemi munka; dolgozik ő éjjel-nappal, még tán mikor aluszik is, csakhogy
                        az nem hagy maga után papírra tett nyomokat.</p>
                    <p>Mikor azt hiszik róla, hogy mulat, táncol, dőzsöl, lovagol, utazik, udvarol,
                        ő akkor mindig dolgozik; van előtte egy kitűzött cél, azzal mulat, azért
                        dőzsöl, annak udvarol, afelé táncol, lovagol, az után utazik, és sohasem
                        veszti el szeme elől.</p>
                    <p>Nem tollat mozgat ő, hanem embereket.</p>
                    <p>Néhány nap múlva a bondavári kastély nevezetes magárahagyatása után
                        dolgozószobájában látjuk Félix urat egy kettős balzakon heverészve, melynek
                        átelleni vánkosán Sámuel apát úr vidám homloka dereng. A két úr bizalmas
                        beszélgetést folytat, mely, úgy látszik, már idejövetelünk előtt
                        kezdődött.</p>
                    <p>Előttük pompás sèvres-i porcelánban illatos mokka párolog, melynek aromája a
                        drága latakia füstjével egyesül, mit az apát úr türkizzel kirakott
                        csibukból, Félix úr pedig tollszárvékony cigarette-ből ereget.</p>
                    <p>- No, a grófnővel a szerződésed már megvan, ahogy kívántad, harminckét évre.
                        Itt van, alá van írva szabályszerűen. Hanem már most szeretném tudni, mit ér
                        ez teneked és a te konzorciumodnak. Az nem elég, hogy a grófnő aláírta a
                        szerződést, hacsak a herceg is alá nem írja. Mert a grófnő csak élethosszig
                        rendelkezik a bondavári uradalommal, s amint meghal, visszatér az a herceg
                        birtokába vagy a herceg unokájára, s akkor a ti szerződésteknek vége.</p>
                    <p>- Tudom - szólt Félix, leütve a hamut cigarette-jétől. - De hisz éppen azért
                        lesz rá gondunk, hogy a grófnő sokáig éljen, hogy kedvet kapjon az élethez.
                        Óh, hidd el nekem, hogy mikor egy ilyen vén hajadon kedvet kap egyszer a
                        sokáig éléshez, és pénze is van hozzá, borzasztó sokáig el tud élni. Aztán
                        nem vagyok én olyan elővigyázatlan, mint gondolod. Ismerem a megholt herceg
                        hagyománylevelét, melyben körül van zárolva az a kikötés, hogy ha
                        Theudelinda grófnő egyszer megdicsőül, bátyja, vagy annak utódai, a
                        megdicsőült grófnő netaláni hagyo­mányosainak, bérlőinek vagy hitelezőinek
                        mindazon építkezéseket tartoznak meg­téríteni, amiket az bondavári uradalom
                        területén tétetett. A jó herceg arra gondolt, hogy leánya egyszer ájtatos
                        kedvében valami fogadalmi templomot vagy zárdát építtet uradal­mában, azt
                        hadd váltsák meg az örökösök; valakinek adósok ne maradjanak érte. Hanem
                        arra nem gondolt a herceg, hogy valaki a klauzula alapján még egyszer
                        tárnát, gyárat, raffinade-ot emeljen a bondavári domíniumon; s ha én egyszer
                        beleépítek abba az uradalomba két milliomot, a bondavári örökösök sohasem
                        fogják azt tőlem kiváltani tudni.</p>
                    <p>- Kivéve, ha egy másik konzorcium segélyükre jő.</p>
                    <p>- Az nem olyan könnyű. Azt csak egy olyan konzorcium tehetné, mely az egész
                        Bondaváry család anyagi ügyeit rendezni vállalkoznék, s ahhoz igen sok kell.
                        Sok ész, sok pénz és sok merészség mind e kettőt kockáztatni. Egyébiránt
                        tovább is nézek én, s még nem pihentem meg. Nem egy “dámára” tettem fel
                        minden pénzemet.</p>
                    <p>- Igazság! Hát azzal a kis vadmacskával mit csináltál, akit a bondavári
                        kőszénkupacból raboltál el?</p>
                    <p>- Hát egyelőre nevelőbe adtam madame Risan intézetébe; hadd művelje ki magát,
                        mert szép tehetségei vannak, de egészen ostoba. Gyönyörű hang, de nem tud
                        énekelni; szenvedélyes arc, de semmi mozgás; csupa érzés, de nem tud más
                        nyelvet, mint amit az anyjától tanult.</p>
                    <p>- Színésznőt akarsz belőle csinálni?</p>
                    <p>- Először azt.</p>
                    <p>- És azután?</p>
                    <p>- Feleségül akarom venni.</p>
                    <p>A pap nagyot nevetett.</p>
                    <p>- Ne nevess rajta, mert komolyan mondom!</p>
                    <p>- Jó! Hát komolyan beszélek róla. Először is nem értem azt, hogy minek neked
                        a házasság. S ha megértettem, akkor nem értem azt, hogy minek viszed azt,
                        akit feleségül akarsz venni, madame Risan intézetébe, ahol nevelnek kitűnő
                        sarjadékot a külvárosi színházak számára, de nem szerény háziasszonyokat a
                        homlokaik simaságára féltékeny férjeknek.</p>
                    <p>- Az az én gondom! - pattogott hetykén Félix. - Azt te nem érted. Az
                        sublimior mathesis. Nem papnak való. Nekem szükségem van egy törvényesen
                        megesküdött feleségre, aki éppen Risanné asszony növeldéjében végezte
                        iskoláit. Hogy mi lesz a homlokommal, az a kalapom gondja. Hanem most olyan
                        dolgot kérdezek tőled, amit csakugyan te tudsz jobban, mint én, mert az már
                        pap dolga. Elvenni akarom a leányt, s akarom, hogy törvényes hitvesem
                        legyen, hozzám kötve, akinek én parancsolok. De amellett úgy akarnám a
                        dolgomat intézni, hogy én ne lennék őhozzá kötve; ő ne parancsolna nekem.
                        Egyszóval, hogy amíg én akarom, feleségem, mikor nem akarom, nem feleségem.
                        Ebben adj nekem tanácsot. Te ismered a mindenféle furfangokat, amik miatt
                        hosszan, több ideig tartott házasságok egyszerre csak megsemmisülnek; nem
                        válópert értek; az sok kárral, sok áldozattal jár, s utoljára is, ha egyik
                        fél megköti magát és maliciózus akar lenni, mindig meghiúsulhat; hanem
                        valami más úton-módon, gyorsan, biztosan, csalhatatlanul.</p>
                    <p>- Óh, igen, tudok egy ilyen módot, de csak egyetlen egyet - szólt Sámuel. -
                        Megesküszöl, akivel akarsz, a vallás rendes szertartásai szerint itt
                        Bécsben. Mikor aztán azt akarod, hogy ez a házasságod ne legyen házasság, a
                        bécsi bankárházaddal felhagysz, a firmádat leveszed, s átköltözöl párizsi
                        házadba. Firmád ott is fennáll, már apád francia polgár volt, s te is az
                        vagy. Ha egyszer aztán ott célszerűnek látod megmenekülni a hitvestárstól,
                        egyszerűen meg­ismer­teted azzal a körülménnyel, hogy a francia törvények
                        előtt semmi házasság sem érvényes, mely nem polgári hatóság előtt köttetett.
                        Éppen a napokban döntetett el ez értelemben egy francia grófi család pere,
                        hol a spanyolországi oltár előtt kötött házasságból eredt fiak apjuk
                        örökségétől elmozdíttattak, mert apjuk elmulasztá feleségével
                        Franciaországban polgári házasság útján “is” egybekelni. A francia törvény
                        feleségedet leánynak deklarálja, tégedet garzonnak, s mehettek
                        jobbra-balra.</p>
                    <p>Félix felemelkedett helyéről, s megcsókolá gyöngéden az apát úr homlokát.</p>
                    <p>- Köszönöm.</p>
                    <p>Biz azt meg is csókolhatta azért a jó tanácsért.</p>
                    <p>- És valóban nagy hálával tartozom irántad; s ha gyermekkori barátságunk
                        emléke nem súgná azt, hogy amivel neked tartozom, az szeretet, úgy azt
                        kellene éreznem, hogy az egy lefizethetlen adósság.</p>
                    <p>- Óh, én sem felejtém el, hogy mivel tartozom atyád házának. Szegény tót diák
                        voltam, mikor atyád felkarolt; úgy lettem nevelőd, úgy tudtam tanulmányaimat
                        folytatni. Ezt én nem felejtettem. Tehát ne beszéljünk többé a múltak
                        tartozásairól.</p>
                    <p>- Igen. A jövő is együtt fog bennünket találni. Most arra kérlek még, légy
                        szíves, mint a grófnő teljhatalmazottja, a szükséges iratokat átvenni. Ez
                        itt a szerződés. Itt a biztosíték állam­papírokban. Itt az utalvány az első
                        félévi haszonbérre. És itt egy másik utalvány pénztárno­komhoz negyvenezer
                        forintig.</p>
                    <p>- Hát ez kinek?</p>
                    <p>Félix nyájas szemhunyorítással nyomta oda az apát úr markába az utalványt,
                        gyöngéden súgva:</p>
                    <p>- A szerencsés közbenjárónak.</p>
                    <p>A pap csodálkozva rázta fejét.</p>
                    <p>- Te engem meg akarsz ajándékozni?</p>
                    <p>- Ne úgy értsd. Nem én. Ez a konzorcium költsége, ami ily rubrika alatt
                        fordul elő: “alapítási költségek” minden vállalatnál. - Ezt mondva Félix, új
                        cigarette-t dugott szájába, s a gyufa lángján keresztül ravasz önbizalommal
                        lesett barátjára.</p>
                    <p>Sámuel apát száját szánakozó félmosolyra húzva, csendesen négyfelé repeszté a
                        negyvenezer forintos utalványt, s azután nyugodt fensőbbséggel veregetett a
                        bankár vállára.</p>
                    <p>- Kedves barátom! Nekem az az egész bondavári uradalom a markomba volt adva,
                        s ha akarnám, most az enyém lehetne. Azzal is így tettem, mint ezzel most! -
                        A pap szétszórta az eltépett papírfoszlányokat. - Ismerj meg engem valahára!
                        Én nem koldulóbarát vagyok, hanem pretendens! Nem járok domínium után, hanem
                        birodalom után!</p>
                    <p>E merész tekintet annyira megszeppenté a bankárt, hogy letette a szájába vett
                        szivart, amit most bátorkodott meggyújtani. Hisz ez nagy szó!</p>
                    <p>- Ülj le már most, és hallgasd meg, mi dolgom van veled - szólt a pap, s maga
                        hátratevé két kezét, úgy kezdett el a szobában fel s alá járkálni, s beszélt
                        majd járva, majd megállva bámulója előtt.</p>
                    <p>- Az egész világ vajúdásban van most, s folyvást egereket szül, mert az
                        oroszlánok restek elhatározni magukat arra, hogy szülessenek. Mindenütt
                        káosz van: a finánciális téren, a diplomáciában, az egyházban, s a három
                        káosz egymást zavarni segít. Egyetlen ember, aki tisztán lát, urává lehetne
                        e “tohuvabohu”-nak. Aki ezt fel tudná használni! Hímzett ruhás bohócok,
                        akiknek kezében van a világ vezetése. Itt van előttünk egy ország, amellyel
                        nem tudnak a kormányzói mit csinálni. Ahova hívják, oda nem megy,
                        kényszerítenék, de nem merik, nyomják és félnek tőle, s amelyik maga sem
                        tudja, mit fog holnap csinálni; megadja-e magát, megalkuszik-e, fizet-e,
                        vagy vasat ragad; melyik ellenségével szövetkezik, melyik ellensége ellen,
                        vár-e még, vagy feladja állását, nevetésbe tör-e ki vagy átkozódásba. Azután
                        ennek az országnak van egy elementuma, amely a két küzdő fél között áll: a
                        papság. És ebben az országban az egyháznak még nagy vagyona van!</p>
                    <p>Félix összeráncolta a homlokát, mert még mindezekben nem látott semmi
                        összefüggést.</p>
                    <p>- Mit gondolsz, fiam - szólt hirtelen megállva előtte a pap -, mire
                        számíthatna az az ember, aki ennek az országnak először egyes vidékeit,
                        azután egyes osztályait meghódítaná a kivihetetlen állameszmének. Nem
                        gondolod-e, hogy a te Bondavár-völgyi vasutadnak létrejöttét semmi sem
                        mozdítaná úgy előre, mint egy alázatos küldöttség a föld népéből s annak
                        papjaiból, mely hűséget fogadni a miniszter elé járulna? Egyik kéz a másikat
                        mossa. Annak a vidéknek az állameszméhez csatlakozó népét meg kell
                        jutalmazni. Érted-e, hogy mi hasznod van neked ebben?</p>
                    <p>- Kezdem látni.</p>
                    <p>- S mit gondolsz, aki a halinaposztót ez országból is bevinné a törvényhozás
                        termébe s az infulát ez országból is a bécsi felsőházba, minő állást
                        szerezne az magának?</p>
                    <p>Félix tenyerébe csapott csodálkozva. Ez volt rá a felelet.</p>
                    <p>A pap egyet járt alá s fel, azután ajkait összeszorítva mondá:</p>
                    <p>- A prímás öreg ember.</p>
                    <p>Félix hanyatt feküdt a balzakon, mintha olyan magasra akarna nézni, amit ülve
                        nem láthat meg.</p>
                    <p>- A pápa még öregebb - mormogá a pap.</p>
                    <p>A bankár most még jobban bámulva tekinte Sámuel apátra.</p>
                    <p>Az pedig egyszerre szenvedélyesen tört ki:</p>
                    <p>- Törpe emberek állnak a hajók kormányán, fiam! És ezek azt hiszik, hogy ők
                        fognak ellenállhatni a nagy viharnak. S minő szegény eszközeik vannak!
                        Halomra dűl az egyház! S azt hiszik, hogy azt ócska támaszokkal fogják
                        fenntartani. A siralomházban él minden! S epileptikus átkozódással akarná
                        feltartóztatni a falakat. Figyelj reám! Az olasz papoknak minden
                        erőfeszítése csak szegénységi bizonyítvány. Fillérekkel tartják fenn szent
                        Péter székét, holott milliárdok voltak a kezükben, amiket el hagytak veszni.
                        Csak Magyarországon van még egyházi vagyon. Tudom jól, hogy a miniszter
                        fiókjában készen áll a törvényjavaslat, mely azt az állam javára
                        szekularizálja. Csak egy kis ürügy legyen rá a magyar klérussal
                        összeveszhetni Bécsnek. Ők fognak a liberális állásponton harcolni,
                        ellenfeleiké marad a világ antipátiája. Nem kell sok hozzá. A deficit nő, a
                        kormány szorong. Csak egy kis oppozíció a birodalmi tanácsban, mely a
                        büdzsét megnyírja, vagy egy kis külháború. A kincstár üres, kölcsönt nem
                        kapni már. “Mikor az ördög megéhezik, legyet eszik.” De hátha megelőzi őket
                        valaki? Szent Péter széke veszélyben forog. A magyar egyháznak nagy birtoka
                        van. Ez is veszélyben forog. Ha valaki most egy ilyenforma eszmének adna
                        lényeget: Álljunk a mozgalmak fölé! Legyünk hazafibbak a táblabíráknál,
                        legyünk lojálisabbak a minisztereknél, legyünk szabadelvűbbek a
                        forradalmároknál, legyünk katolikusabbak a főpapoknál, mentsük meg a magyar
                        egyház­vagyont a kormánytól, s azzal ismét az egyházat a forradalomtól! S
                        létesítenénk a világpiacon egy óriási, százmilliós kölcsönt a magyar egyházi
                        javakra és szent Péter trónjának megmentésére! Mit gondolsz, mi lehetne az
                        az ember, aki ezt létrehozná?</p>
                    <p>- Minden! - rebegé elragadtatva e fantazmától Félix, s most már a kezét
                        csókolta meg barátjának.</p>
                    <p>- E nagy műhöz szemeltelek én ki téged - szólt a pap, és engedte kezét
                        csókolni. - A te bondavári vállalatod szükséges arra, hogy egy szerencsés
                        csatánnyal egyszerre világhírt szerezz nevednek, hogy együtt emlegessenek
                        Stroussberggel, Pereirával, talán egykor Rothschilddal is. Ez az oka, amiért
                        segítlek benne. Ha egyszer azután erősen fogsz állani, akkor azt fogom
                        mondani: “Most tartsd válladat, hadd lépek fel rajta!”</p>
                    <p>Félix eksztázisba merült e reveláció után. Már szeme előtt ragyogott az
                        óriási kölcsön s annak dicsfényében az ő kedves barátjának felmagasztalt
                        alakja.</p>
                    <p> </p>
                </div>
                <div type="chapter">
                    <head>Soirées amalgamantes</head>
                    <p>Egy szép téli napon Berend Iván hivatalos levelet kapott a Magyar Tudományos
                        Akadémia elnökétől, melyben tudtára adatik, hogy a Magyar Tudományos
                        Akadémia Természet­tudományi és Matematikai Osztálya által ajánltatva, a
                        legutóbbi közgyűlésben megválasztatott levelező tagnak a fentnevezett
                        osztályba.</p>
                    <p>Egy másik levélben pedig szintén a Magyar Tudományos Akadémia titkára
                        felszólítja hivatalosan, hogy miután tudóstársasági tagnak megválasztatott,
                        serénykedjék e megválasz­tásnak az alapszabályok (nem tudom, melyik)
                        paragrafusa értelmében tartandó székfoglaló beszéd által a szankciót
                        megadni.</p>
                    <p>Iván elbámult ez ajándékokon.</p>
                    <p>“Hogy jövök én ehhez a megtiszteltetéshez? Soha életemben egy betűt se írtam
                        semmiféle tudományos folyóiratba, még a tudománytalanokba sem. Se közeli, se
                        távoli atyafiságban nem állok egyik akadémiai taggal sem. Mágnás sem vagyok.
                        A politikai küzdőtéren sem szere­peltem. Hol veszem hát azt a renomét,
                        amiért tudós-társasági tagnak megválasztanak? Híre futamodott volna kémiai
                        laboratóriumomnak? De hisz akkor minden tárnadirektort, minden vasúti
                        gépgyárfelügyelőt meg kellene választani tudósnak, mert annyi tanulmánnyal
                        azok is bírnak a fizika és mechanika dolgában, mint én!”</p>
                    <p>Azonban hát a megtiszteltetést el kellett fogadni. Ki tudja, hátha szüksége
                        van az országnak arra, hogy minden emberét, aki valamivel többet tanult a
                        többinél, összeszedje, hogy a tömeggel imponáljon. Iván megköszönte a
                        választást, s válaszolt a titkár úrnak, hogy mielőtt az alapszabályokban
                        kikötött év lefoly, ott lesz a székfoglalójával Pesten.</p>
                    <p>Aztán nagyon lelkére vette a dolgot, s keresett magának egy témát, amiről
                        székfoglaló értekezést írjon.</p>
                    <p>A mikroszkopikus crustacaeák leírása volt az, amiket tíz évi szorgalmas
                        kutatás után rendszerezett egy artézi kút fúratása alkalmával, s mely
                        tárgyróli jegyzeteit a késő őszig bírta egy egésszé alakítani.</p>
                    <p>Az igaz, hogy ezzel az egy nyomtatott ívre terjedő értekezéssel bárhol a
                        világon, ahol hason­lóval foglalkoznak, szenzációt gerjesztett volna; hanem
                        az is igaz, hogy annyit nem ásítottak tudós-társasági felolvasás hora
                        canonicája alatt (csak 7 óráig szabad olvasni, akkor az elnök megvonja a
                        szót a felolvasótól), mint mikor Iván górcsövi héjancai beszéltettek
                        magukról, míg azt viszont a méltányosság kényszerít feljegyeznünk, hogy ez
                        értekezésért, az Akadémia közlönyében kinyomtatván, Ivánnak pontosan
                        kifizeték a húsz osztrák értékű forintokat.</p>
                    <p>Hanem ez nem tartozik a regényre.</p>
                    <p>A felolvasás után, aki a neofitát legelébb üdvözlé, kezet szorítva véle és
                        “nagy érdekű” értekezését megdicsérve, az Sámuel apát volt.</p>
                    <p>Szintén tudós. Hogyne lenne tudós!</p>
                    <p>Egyszerre világosság támadt Iván agyában.</p>
                    <p>Rájött, hogy mi érdeme van az akadémiai tagsághoz.</p>
                    <p>Itt van a titkos pártfogó és felfedező! Ezt Sámuel apát barátságának
                        köszönheti. No, ez is jól van. Apró ajándékok erősítik meg a barátságot.</p>
                    <p>Néhány napot kellett még Ivánnak Pesten időznie; voltak eligazítani való
                        ügyei. Ezalatt a lapok obligate referáltak akadémiai értekezéséről. A
                        legirgalmasabban bánt vele, amelyik azt állította róla, hogy a csepegőkő
                        vulkáni származásáról értekezett - igen alaposan.</p>
                    <p>Ivánt csak az biztatta, hogy idebenn nem olvassa a referádákat senki, odakinn
                        pedig nem érti senki.</p>
                    <p>Valaki mégis olvasta idebenn is, odakinn is.</p>
                    <p>Egy napon, mikor már éppen hazakészült távoli odújába Iván, kap egy meghívást
                        három nappal későbbre, Bondaváry Theudelinda grófnő estélyére.</p>
                    <p>- Aha! Még egy lerovás - gondolá Iván. - Ugyan jó, hogy hamarább nem
                        jött.</p>
                    <p>Mindjárt leült, hogy választ írjon a meghívásra, a legudvariasabban
                        megköszönve e kitüntetést, s elmondva indokait, amiért azt nem élvezheti.
                        Holnap utaznia kell, minden dolga aszerint van berendezve, mulaszthatatlan
                        teendők s a többi.</p>
                    <p>Mielőtt lepecsételhette volna a levelet, látogatója érkezik. Sámuel apát.</p>
                    <p>Iván nagyon örült a kitűnő férfiú láthatásának, s e nem várt
                        megtiszteltetésnek. Úgy voltak már, mint akik rég idő óta ismerik
                        egymást.</p>
                    <p>- Nem mulaszthattam el, hogy önt meg ne látogassam, amíg Pesten van. Nemcsak
                        tartozásból teszem ezt, a bondavári szíves látogatás visszaadásaul, hanem
                        valóban ösztönözve éreztem magamat egy ily jeles, fiatal tudósunknak
                        kifejezni, mennyire örvendek, hogy megismerked­hettem vele.</p>
                    <p>Iván szerette volna mondani, hogy ő bizony sem nem jeles, sem nem fiatal, sem
                        nem tudós; de csak elhallgatott vele.</p>
                    <p>- Reménylem, hogy hosszabb ideig fogjuk önt bírni a fővárosunkban - folytatá
                        az apát Iván mellé ülve a pamlagra.</p>
                    <p>- A lehető legrövidebb ideig maradok itt - viszonzá Iván szárazan -, holnap
                        haza kell utaznom.</p>
                    <p>- De abból semmi sem lesz. Nem eresztjük el önt olyan könnyen. Úgy tudom,
                        hogy Theudelinda grófnő legközelebbi estélyére ön is meg van híva.</p>
                    <p>- Sajnálom, hogy e gyönyörtől meg kell fosztanom magamat, de mulaszthatatlan
                        dolgaim vannak, amik hazahívnak.</p>
                    <p>- Ugyan, beszéljen ön őszintén! Ne nevezze gyönyörnek. Hanem vallja meg, hogy
                        fut ez elől a mulatság elől, mert előre unja a dolgot.</p>
                    <p>- Hát ha jobban illik az igazmondás, megvallom, hogy úgy van. Nekem
                        akármelyik grófnő estélyét végignéznem a lehető legéldelhetlenebb
                        mulatság.</p>
                    <p>- No hát értse ön meg a dolgot! Ezek nem olyan estélyek, mint a szokott
                        “cercle”-ek a societében a kizárólagosság sajátságaival, amikben persze egy
                        nem-habitüé sehogy sem érzi magát. Ez új valami. Theudelinda grófnő
                        megnyitotta termeit az elegancia és az esprit crème-je számára. Ott
                        találkoznak az előkelő társaság legfőbb szereplői a politikai, művészet,
                        tudomány és költészet celebritásaival. Valódi high life! A rang, szépség és
                        szellem arisztokráciája.</p>
                    <p>Iván hitetlenül rázta fejét.</p>
                    <p>- S mit csinál az a sokféle ember egymással egy teremben?</p>
                    <p>A pap erre egy kicsit összehúzta szemeit, s az orrát vakarta.</p>
                    <p>- Igaz. Igaz! Míg megismerkednek, kissé feszesen megy a dolog. Senki sem
                        tudja, hogy mivel kezdje a diskurzust, mikor egy olyan emberrel jön össze,
                        aki egy egészen más csillagzatból való. Hanem szerencsére van egy közvetítő,
                        amely minden társaságot képes amalgamázni, ez a szellem. Ahol csupa
                        szellemdús emberek vannak együtt, lehetetlen, hogy a társaság eggyé ne
                        forrjon. Csak a kezdetét kell tudni. Azt is könnyű volt kitalálni. Első
                        kezdet volt a művészet. A társaságba hítt művészek s a magasabb körök
                        dilettánsai hangversenyeket rendeznek, színdarabocskákat adnak elő, egyik
                        hegedül, másik zongorázik, harmadik énekel. Szép grófi hölgyek hazafias
                        költeményeket szavalnak; azután hírneves poéták mulattató felolvasásokat
                        tartanak, tablókat rendeznek, s így lassankint élvezetessé teszik a
                        heterogén találkozást.</p>
                    <p>- De miután én sem nem hegedülök, sem nem szavalok, sem eleven rébuszokat nem
                        találgatok...</p>
                    <p>- Ellenkezőleg! - vágott szavába az apát - ön nagyon is jó előadással bír;
                        azt én bámultam a székfoglalójánál.</p>
                    <p>- Micsoda? Csak nem gondolja ön, hogy Theudelinda grófnő estélyén felolvassam
                        az értekezésemet a mikroszkopikus crustacaeákról?</p>
                    <p>- Hahaha! Nem. Azt nem. Az jó volna az Akadémiában. Kevesen értjük. Akik
                        értjük, nagyra becsüljük. De nem asszonyoknak való. De tud ön valami mást.
                        Fog felolvasást tartani a társaság előtt valami másféléről, olyasvalamit,
                        amit tudományos dolog is legyen, aztán poézis is legyen benne. Érdekelje is
                        a hallgatókat, aztán meg is lepje újdonsága által. Mélyebb alappal is
                        bírjon, és mégis élvezhesse mindenki. A fantáziát is foglalkoztassa, aztán a
                        tudományos búvárlatot is kitüntesse. Ilyesvalamit.</p>
                    <p>Most már Ivánon volt a sor kacagni.</p>
                    <p>- De főtisztelendő úr, ilyen genre-nek én még sem látója, sem hallója nem
                        voltam, sem soha ehhez hasonlót nyomtatásban vagy írásban soha fel nem
                        fedeztem.</p>
                    <p>A pap maga is nevetett.</p>
                    <p>Ezalatt a háziszolga egy levelet hozott Ivánnak, mely “per express” jött a
                        postán: tehát az átadás percét konstatálni kellett a vevényen.</p>
                    <p>Iván engedelmet kért vendégétől, hogy e sürgetős levelet elolvashassa.</p>
                    <p>Az apát nagyon kérte, hogy csak tegye azt.</p>
                    <p>Iván arcán észrevehető változás ment keresztül a levél olvasása alatt. Elébb
                        elsápadt, azután összevonta szemöldeit; néhány percig kigyulladtak arcai,
                        míg végre elbámult maga elé, s amíg a végigolvasott levelet folyvást kezében
                        tartá, mintha újra meg újra elolvasná azt, merev tekintete a levél szélén
                        túl bámult elmélázva.</p>
                    <p>Egyszer aztán elnevette magát.</p>
                    <p>Eszébe jutott, hogy ezen végződött a diskurzus.</p>
                    <p>A levelet összehajtá és keblébe dugta.</p>
                    <p>- Hát jól van! - szólt nevetve. - Elmegyek Theudelinda grófnő estélyére.
                        Tartok felolvasást. Olyant, amilyent sem nem láttam, sem nem hallottam még
                        magam se soha. Tudományt poézissal vegyest, fantazmákat és adatokat úgy
                        összekeverve, hogy minden tudóst kétségbe­ejtek vele, míg szét tudja
                        válogatni; amivel minden geológot herceggé, s minden hercegasszonyt geológgá
                        teszek.</p>
                    <p>- Úgy, úgy! Nagyon jó lesz! - biztatá az apát.</p>
                    <p>- Mit szól ön hozzá? Valami villanydelej-világítási produkcióval illusztrált
                        előadást?</p>
                    <p>- Nagyon jó lesz! Ez mulattató! Igen érdekes fog lenni.</p>
                    <p>- Szabad önt kérnem, hogy ez iránt a grófnő helybenhagyását kieszközölje? Sok
                        apparátus jár vele.</p>
                    <p>- Előre biztosíthatom róla, hogy a grófnő el lesz az ön ajánlatától
                        ragadtatva, a műtani készletek elszállítását bízza ön egészen rám. A grófnő
                        magánkívül lesz örömében, ha ezt megtudja. - Az apát úr szárnyakat kapott a
                        sietséghez, s megölelve tisztelt kollegáját (“Nevezzük egymást ezután
                        így!”), nagyon meg volt elégedve idejötte sikerével, s azzal elsietett.</p>
                    <p>Iván pedig újra elővette kebléből a levelet, s kitárva azt maga előtt,
                        folytatta, ahol elhagyá, a levél széle fölötti merev elmélázást a
                        végtelenbe.</p>
                    <p>* * *</p>
                    <p>Sajátszerű szezon volt biz az! Egyszerre feltette magában minden magyar
                        ember, hogy ő ezentúl magyar lesz.</p>
                    <p>Bizarr gondolat!</p>
                    <p>Tessék ezt lefordítani valami más nyelvre.</p>
                    <p>A hírlapok ditirambokat írtak a pompás magyar viseletről, mely minden rendű
                        néposztály rögtöni divatruhája lett, az atilláról, a dolmányról, a bogláros
                        övről, hát még az aranycsipkés főkötőről! Hát még az eszményi pártáról!</p>
                    <p>“Százszorta szebb minden asszony!”</p>
                    <p>N’en parlon plus! S’is scho’ vorbei!</p>
                    <p>Az utcán pengett a sarkantyú, nagy, nagyobb, legnagyobb taréjjal; az
                        ékszerészkirakatok antik gombokkal, csatokkal voltak tele, sastoll, darutoll
                        röpködött a kalapok mellett, s nem volt a Somogyban kurta szűr, a
                        Székelyföldön zeke, Debrecenben fürtös guba, Gyöngyösön gombos mente,
                        Kecskeméten tornyos főkötő, Túron süveg, Kőrösön viktória-dolmány, mely
                        biztosítva lett volna, hogy hímet nem varrnak felőle, s Pesten bálokban,
                        reuniókban, magas körökben be ne mutatják. Ősapáknak, Attilának, Budának
                        helyt kellett állni, hogy köntöseiket leszabják; rég megholt poétáknak,
                        Csokonainak, Kazinczynak meg kellett engedni, hogy zsinór-hieroglifokban
                        örökíttessenek. S e hieroglifoknak értelme volt!</p>
                    <p>Azok a zsinór kacskaringók egy látható protestáció voltak, melyet ha írni,
                        nyomtatni nem lehetett, kivarrták zsinórból.</p>
                    <p>A legelőkelőbb körökben ki volt adva a rendelet, hogy csak nemzeti öltözetben
                        fogadtatnak el látogatók; s ha valaki megkísérlé egy úri estélyen fekete
                        frakkban megjelenni, azt kockáztatta, hogy a legelső úri ember, akivel
                        találkozik, azt fogja neki mondani, hogy “Ugyan lieber Johann, bringen Sie
                        mir ein Glas Wasser.”</p>
                    <p>A népviselet szükségképpen összekeverte az osztályokat. A gróf olyan divatot
                        hordott, mint a kocsisa. Sokan úgy érezték, hogy jó volna egymással
                        megismerkedni.</p>
                    <p>E nemes óhajtásnak eleget tettek a főúri estélyek, amik között Theudelinda
                        grófnő soirées amalgamantes-jai egyik nevezetesebb korrajzi vonást
                        szolgáltatták. Ott találkozott egymással főúr és költő, akadémiai tag és
                        prelátus, művész, hegedűs, zongorász, festész, szobrász, színész, kritikus
                        és mecénás, tanár, orvos, publicista, újságíró, sportsman és minden
                        színezetű politikus.</p>
                    <p>Ragyogó társaságok voltak azok: úgy - in thesi.</p>
                    <p>Ami csak szépség és bűbáj van a főrangú körökben: a legdelibb hölgytársaság,
                        oly pompában, mintha királyi táncestélyre jött volna, s ami még a pompánál
                        is fényesebb, a fiatalság, a kellem, a műveltség nimbusza, mely őket oly
                        megkülönböztetettekké teszi; ami csak históriai név van a főnemesi
                        aranykönyvben s népemlegette név a szellem világában együtt, egymáshoz közel
                        hozva.</p>
                    <p>Hanem az amalgama bizony nehezen fogott. Pedig Isten látja, hogy megvolt a jó
                        szándék mindenkiben.</p>
                    <p>Emánuel gróf, a kedves öreg, ha megfoghatott egy újságíró celebritást, oly
                        nemes igyekezettel törte a kedvéért azt a nyelvet, mit csak most tanul, a
                        magyart, hogy lehetetlen volt el nem ismerni felőle, miszerint azon szilárd
                        elhatározásával, hogy ezentúl csak magyarul fog beszélni, ha nehezen megy
                        is, csak az a másik fogadás versenyez, miszerint ezentúl csak magyar csizmát
                        fog viselni, melynek felhúzása-lehúzása egy álló órát szokott igénybe
                        venni.</p>
                    <p>Cserében viszont egy fiatal publicista izzad hatalmasan abban a fáradtságban,
                        hogy egy idegen születésű, de Magyarországért rajongó grófnőnek francia
                        nyelven adjon feleleteket olyan kérdéseire, amiket nem értett. Persze
                        tökéletesen ért franciául, de csak ha nyomtatva látja.</p>
                    <p>Azonban a nyelvészeti akadály még nem olyan nagy baj. De a téma!</p>
                    <p>Emberek, akiket először mutatnak be egymásnak, s kik egészen különböző
                        életkörben forognak, s azután keresik, hogy mi módon tudjanak a másik
                        világába valahogy áthatolni.</p>
                    <p>Leo gróf dicséri Nándori drámaírónak tíz év előtt látott drámáját, amit a
                        kritika kegyetlenül lerántott. Első műve volt. Maga is rossznak találja. Az
                        utóbbiak persze jobbak. Már most ezután ez azt hiszi, hogy vagy nem látta a
                        többi műveit a gróf, vagy ironizál vele.</p>
                    <p>Viszont Kinizsi, a tudós, meg akarja mutatni Oszkár bárónak, hogy ismeri
                        nevezetes érdemeit a sport terén, s beszél neki a legközelebbi lóversenyről
                        s firtatja, hogy mely díjakra fog futtatni. A körülállók elfordulnak.
                        Mindenki tudja, hogy Oszkár eladta a versenyparipáit a tavalyi veszteségei
                        miatt, s visszavonult a turfról. Most már csak néző.</p>
                    <p>Kákori, fiatal újdondász azonban egészen otthonosan akarja magát érezni az
                        idegen társaságban, fecseg sans gêne mindenkivel, aki szemközt jön rá. Akad
                        témája elég: napi pletykák. Egy szép sasorrú úrral, aki igazi mágnási típust
                        visel minden vonásán, beleereszkedik abba a pletykába, hogy most már a budai
                        várban is fognak estélyeket adni, s oda is hivatalosak lesznek a magyar
                        főurak. “Vajon elmegy-e valaki?” - kérdi a főúr. “Legfeljebb Guidó gróf?”
                        “De én ugyan nem megyek!” Az újdondász akkor veszi észre, hogy annak mondott
                        egy nagy sottise-t a szemébe, akivel ismeretlenül beszélt. Ki tudja, hány
                        emberrel gorombáskodhatott már inkognitó, amióta itt van!</p>
                    <p>István gróf, Theudelinda grófnő unokabátyja, tökéletes olvasott és művelt
                        ember, ki a világ minden költőjét összeolvasta. Annálfogva igen jól véli
                        mulattatni azt a fiatal poétát, aki hazafias verseivel hirtelen népszerű
                        nevet szerzett magának, ha odaszorítja egy szegletbe, s ott elkezd vele
                        értekezni a világirodalomról. Idéz neki Burnsből, Shelleyből. Ismeri-e
                        Spencer “Fairy Queen”-jét? Bevégzett műnek tartja-e Milton “Elveszett
                        paradicsom”-át? Mi véleménye van Dryden iskolájáról? Wordsworthot szereti-e
                        jobban vagy Byront? Talál-e szellemrokonságot a Frithiofs saga s Ossian
                        regéi között? Mit szól a “Légende des siècles”-hez? Vajon lehet-e, hogy
                        ezáltal Hugó Viktor Dante fölé emelkedik? Nem kár-e, hogy az “amadisse”-ok
                        genre letűnt? Tassónak ad-e elsőséget az olaszok közt vagy Ariostónak?
                        Tart-e valamit Metastasio improvizációi felől? Mi a véleménye az olasz
                        “Commedia erudita” hatása felől? Ismeri-e már francia fordításban Hariri
                        arabs költeményét: “Antár élete”? Hát az indus “Sakuntalá”-t ismeri-e angol
                        fordításban? Pláne egyszer azzal támadja meg, hogy az Odüsszeia mennyivel
                        szebb görög eredetiben, mint latin fordításban.</p>
                    <p>A szegény versíró pedig azalatt porhanyóvá fő a pirító tűzben, mert ő sohasem
                        szokott egyebet olvasni, mint a saját verseit. Zseniális ember, de saját
                        kádenciáin kívül semmit sem ismer; annálfogva, amint e veszedelmes
                        recontre-ből megszabadulhat, úgy fogja jövőre messziről kikerülni ezt a
                        tudományban telhetetlen grófot, mint a csörgőkígyót.</p>
                    <p>De akik a “japáni expedíció”-ból legjobban megjárták, azok lehettek, kiket
                        azon kitüntetés ért, hogy Bondaváry Angela grófnőnek bemutattassanak.</p>
                    <p>Angela grófnő klasszikus szépség.</p>
                    <p>Angela grófnő nagyatyja politikai celebritás. Nagy név. Különféle nimbusz
                        környezi. Jó is, rossz is.</p>
                    <p>Annálfogva semmi sem természetesebb, mint hogy a szép grófkisasszonynak
                        bemutatott halandó lakója a lateiner világnak, a harmadik szóváltásnál már
                        elkezd Bondaváry Tibald grófról, nagybátyjáról beszélni és obligate
                        tudakozódni.</p>
                    <p>Arra azután Angela grófnő egy szót sem szól többet az előtte állóhoz, hanem
                        hagyja azt ott állni és beszélni, amíg ki nem fogy, s odább nem megy. Több
                        szavát nem hallja az a grófnőnek.</p>
                    <p>Pedig talán még egy tudósnak is megfájdul tőle a szíve, ha ezek a szép
                        szemek, amik egy perc előtt a tavaszi ég mosolyával néztek szemébe,
                        egyszerre csak ilyen jégvisszfényt vetnek reá.</p>
                    <p>Angela grófnő ideálszépség. Már egyszer mondtuk, de nem győzzük eléggé
                        ismételni. Az ember visszatér a bámulására. Tiszta, nemes arc antik tökélyű
                        vonásokkal; gyönyörű szabású orr, finom metszésű ajkak, hosszú sugár
                        szemöldökök s árnyékot vető szempillák, amik istennői szemeket takarnak.
                        Mikor e szemek villogásban vannak, vagy mikor elrejtőznek, azt hisszük:
                        feketék; csak mikor mosolyra derülnek, akkor látjuk, hogy kékek. Hajzata
                        dúsgazdag, aranyban játszó sötét gesztenyeszín. S az egész arcon, az egész
                        alakon elömlik valami öntudata a bűbájnak, mely érzi azt, hogy ő egy
                        bizonyos világnak a központja, s meg van elégedve helyével. Ő tudja, hogy a
                        szépség: hatalom!</p>
                    <p>De hát miért vetnek olyan fagyos tekintetet ezek a szép szemek arra az árva
                        jövevényre, ki igen természetesnek találja, hogy Bondaváry Angela grófnő
                        előtt bevezetésül nem lehet okosabban kezdeni, mint Bondaváry Tibald gróf
                        érdemeit felemlegetni?</p>
                    <p>Ezt bizony a société tagjai mind jól tudják. De a lateiner világ nem tudja.
                        Egyszerű a talány. Tibald gróf egyetlen unokáját, Angelát, Sondershain német
                        hercegnek szánta nőül. Angela grófnőnek ez nem tetszett. Ezen nagyapjával
                        úgy összezördültek, hogy Angela felfogadta, hogy sohasem fog Tibald grófhoz
                        szólni, s minthogy éppen akkor Theudelinda grófnő házat nyitott Pesten,
                        Angela grófnő lejött nagynénjéhez, és nála maradt, s azóta még csak fel nem
                        bontott egy levelet is, melyet nagyapja írt hozzá.</p>
                    <p>Ez a titok. Tudja a societé minden tagja; de az olyan jól meg tudja őrizni a
                        maga titkait, hogy soha abból a külvilágba semmi ki nem párolog. Egymás közt
                        közlékenyek, de az idegen előtt “know-nothing” valamennyi, mint egy
                        tősgyökeres jenki.</p>
                    <p>Sámuel apát úrtól jó gondolat volt az, hogy e heterogén societásnak valami
                        közös mulatságot kellene kitalálni. A puszta konverzációból meg nem élnek.
                        Az összejöveteleken egyik teremben vannak a fiatal hajadon úrhölgyek, másik
                        teremben az uraságok, a harmadikban ülnek a férjes úrasszonyok: mintha még
                        nem és kor szerint is osztályt képeznének.</p>
                    <p>Elkezdtek művészi előadásokat, költői, tudományos felolvasásokat rendezni. Az
                        mindjárt elevenítette a társalgást, közelebb hozta azt “idegeneket”
                        egymáshoz. Látták egymást próbákon is: nem bal paréhoz öltözve, meg merték
                        egymásnak a kezét fogni. Megtanulták egymásnak a neveit. Még az utcán is
                        ráismertek egymásra. És örültek, mikor egymást látták. Később már bele is
                        találták magukat egy-egy olyan témába, amiről élvezettel társaloghattak
                        együtt.</p>
                    <p>Hanem - valljuk meg az igazat - mégiscsak mikor úgy éjfél felé vége volt a
                        koncertnek, felolvasásnak, műkedvelő előadásnak, s tudós, művész, poéta
                        eljöttnek látta az időt, hogy hazamenjen, és a societas egyedül maradt,
                        olyan jól érezték magukat mind a ketten: akik hazamentek is, meg akik ott
                        maradtak is.</p>
                    <p>A societásban még azután kezdtek el igazán mulatni. Az ifjak táncolni, az
                        öregek whistezni, tarokkozni kezdtek, s folytatták reggelig.</p>
                    <p>Azt bizony tették volna, ha a tudósok, művészek, poéták mind ott maradtak
                        volna is! Minek mentek el? Ők is részt vehettek volna mindebben a
                        mulatságban; hanem hát nem nekik való az. Jobb volt, hogy hazamentek.</p>
                    <p>Sámuel apát nagyon jól értett a reklám csinálásához. Mikor valami nevezetes
                        előadásnak kellett történni Theudelinda grófnő termeiben, azt elég jókor
                        megtudta tőle mindenki. Az előadóművész, író, tudós, hegedűs vagy ezermester
                        egész élettörténetét, előzményeit, hogy azután mindenki tudhasson miről
                        beszélni az est hősével.</p>
                    <p>Az interkaláris három nap Theudelinda grófnő legközelebbi estélyéig elég volt
                        rá, hogy Berend Iván előélete a legkisebb részletekig köztudomásúvá legyen,
                        s az előadást megelőző társalgás alatt minden tulajdonságáról
                        beszéljenek.</p>
                    <p>“Igaz, hogy egész esztendőn át a kőszénbánya fenekén lakik?”</p>
                    <p>“S csak egyszer, minden holdújságban, szokott megmosdani?”</p>
                    <p>“Parbleu! Most éppen utolsó negyed van!”</p>
                    <p>“Soha életében asszonnyal nem beszélt.”</p>
                    <p>“Nem társalkodik, csupán mamutfogakkal.”</p>
                    <p>“A felolvasásában négyszázötven görög, latin, arab és zsidó szó fog
                        előfordulni.”</p>
                    <p>“Igaz, hogy Theudelinda grófnőnek egy háromkarátos brilliántját experimentum
                        gyanánt elégette, ami nyolcszáz forintot ért?”</p>
                    <p>“Négykarátost, ezerötszáz forintot ért.”</p>
                    <p>“Könnyű neki, ha tud gyémántot csinálni.”</p>
                    <p>“Vajon tud-e?”</p>
                    <p>“És nem eszik soha egyebet, mint fokhagymát.”</p>
                    <p>“De ma talán csak nem?”</p>
                    <p>“Végül produkálni fogja magát az elektrizír-masinán.”</p>
                    <p>“Muzsikálni fog vele?”</p>
                    <p>“Nem az, megelektrizál mindnyájunkat.”</p>
                    <p>“Arra ugyan nagy szükség van!”</p>
                    <p>“Az szép lesz, ha a vén báró Stefit felállítja az izolátorra, ahol az
                        embernek az elektricitástól elkezdenek a hajaszálai ég felé állani, s
                        egyszer csak elrepül a parókája.”</p>
                    <p>“Hol van az az ördöngös masina?”</p>
                    <p>“Ott az olvasóállvány háta mögött; de nem szabad hozzányúlni, mert aki
                        hozzányúl, rögtön félrehúzódik tőle a szája, s úgy marad.”</p>
                    <p>“Áh, dehogy! Az egy villanyvilágító-gép; én ismerem. Láttam Párizsban olyat.
                        Hanem ennek az a sajátsága van, hogyha valaki a társaságban ki van festve,
                        azon a festéket egyszerre feketévé változtatja.”</p>
                    <p>“Diable! Ezt jó lett volna az ajtóra affichírozni.”</p>
                    <p>“Vajon tudja ezt Theudelinda grófnő?”</p>
                    <p>“Ma különösen fehér az arca.”</p>
                    <p>“Olyan azzal a nagy gyémántdiadémmal a fején, mint a márványmenyasszony
                        »Zampá«-ban.”</p>
                    <p>“Hanem Angela húgom ma különösen igéző!”</p>
                    <p>“Úgy találod?”</p>
                    <p>“Az a fehér gyöngypárta valami szelídséget kölcsönöz az arcának.”</p>
                    <p>“Ami a pártájának a hibája.”</p>
                    <p>“No, ha a mi vademberünk egyszerre bele talál botlani ebbe a sok asszonyi
                        fényességbe, nem tudom, nem feledi-e el a delej villanyvilágítást?”</p>
                    <p>“Majd hozzászoktassuk apródonkint! Fogadjuk szívélyesen, hogy érezze magát
                        fesztelenül. Ímhol jön; a mi papunk eszkortírozza.”</p>
                    <p>Az utóbb szólt gavallér, ki Angela grófnőt húgának nevezte, mintegy húszéves
                        ifjú, finom, tökéletes alak, eléje sietett Ivánnak, kit Sámuel apát vezetett
                        be a terembe, s bemutatta neki magát mint Ödön gróf, a háziasszony
                        unokaöccse, azután karon fogta, s elvitte István grófhoz, a háziasszony
                        unokabátyjához, ki igen olvasott férfi, azzal megismerkedtette, engedte,
                        hogy annyi szót váltson vele, amennyi elég rá, hogy Iván meggyőződjék,
                        miszerint itt műértő közönség is van, azután még néhány barátjával
                        szoríttatta kezet. Azok is mind igen nyájasak voltak hozzá. A fogadás e
                        societásban a legbuzdítóbb. Azután az apát úr átvitte Ivánt a másik terembe,
                        hol az úrhölgyi kör volt; ott a háziasszony elé vezeté. A grófnő kezet
                        nyújtott neki, s néhány szíves szóval fogadta. Azután ismét Ödön gróf fogta
                        meg karját, s a szomszéd terem ajtajában álló ifjú hajadon csoporthoz
                        vezetve, bemutatá őt Angela grófnőnek.</p>
                    <p>Iván kissé elfogult volt, de nem volt sem méla, sem zavarult.</p>
                    <p>- Önt ritkán látni Pesten! - szólt a bemutatotthoz Angela grófnő.</p>
                    <p>- Rég ideje, hogy utolszor voltam itt. Úgy tudom, a grófnő is először van
                        itt. Eddig nem Pesten lakott.</p>
                    <p>Angela arca hidegülni kezdett. Most mindjárt következik a Tibald grófról való
                        kérdezősködés.</p>
                    <p>- Igen - felelt szárazon. - S mi következik abból, hogy most én először
                        vagyok Pesten? - kérdezé élkereső faggatással Ivánt.</p>
                    <p>- Az, hogy lehet igen közönséges véletlen, ami egy embert valahova elvisz,
                        ahol még nem volt; de amidőn nagyon sok ember találkozik egy olyan helyen,
                        abban már van valami “misszió”. S midőn e helyen annyi fényes alak ad
                        egymásnak találkozót, egyedül ebben a gondolatban találom mentségemet, hogy
                        én is itt vagyok, sötét, csekély pont. Talán a gondviselés küldi az
                        embereket most szokatlan helyekre.</p>
                    <p>E szóra fellángoltak Angela szemei.</p>
                    <p>- Ugye, ön hisz a gondviselésben? Ön hiszi azt, hogy vannak “missziók”?</p>
                    <p>- Hiszem.</p>
                    <p>- Akkor én önt szeretem.</p>
                    <p>Azzal másfelé nézett, amit Iván jelnek vett, hogy odább mehet.</p>
                    <p>Egy negyed órai kölcsönös ismerkedés után tudatá vele Ödön, hogy a
                        felolvasóterem el van rendezve, a társaság átvonult oda. Iván helyet foglalt
                        az emelvényen, mely a terem hátterében számára volt elkészítve, s kivéve
                        tárcájából iratait, hozzákezdett a felolvasáshoz.</p>
                    <p>Megnyerő hangja, nyugodt, követelés nélküli előadási modora volt, hallgatta
                        mindenki figyelemmel.</p>
                    <p> </p>
                </div>
                <div type="chapter">
                    <head>Iván felolvasása</head>
                    <p>“A hatodik világrész”</p>
                    <p>Öt világrészt már ismerünk, a hatodikról még csak azt tudjuk, hogy “van”.</p>
                    <p>De azt, hogy “van”, már bizonyosan tudjuk.</p>
                    <p>Hol van?</p>
                    <p>Az északi földsarkon.</p>
                    <p>Egy egész világrész, tele ismeretlen növényzettel, ismeretlen állatokkal és
                        így bizonyosan emberekkel is.</p>
                    <p>A legünnepeltebb tudósok bizonyítják lételét, s merész hajósok egy századnál
                        több idő óta törekesznek a jeges tenger úszó bércein keresztül, hogy e
                        hatodik világrészbe eljuthassanak.</p>
                    <p>Lehet, hogy még egy hetedik is van, a déli földsarkon. Maury kapitány
                        felszólította az angol kormányt, hogy küldjön oda egy expedíciót, s előadta
                        kellő tudományos bizonyítással, hogy a barometrum állása szerint, mely a
                        délsarki folytonos esőzés alatt nem változik, ott ritkább légnek kell lenni,
                        s a felső sűrűbb lég nyomása az alsó, ritkább rétegre okozza a magas
                        hőmérséklet, mely alatt új életnek kell támadni a jéghegyeken túl.</p>
                    <p>De ez csak sejtelem. Az éjsarki világról már pozitív tudatunk van.</p>
                    <p>Ennek a keresésében veszett el Franklin és hős társai. Példájuk nemhogy
                        elriasztott volna, hanem követőkre talált; férfiak, vasszívvel és
                        tűzakarattal, támadtak nyomdokában, kik utánatörtek, keresve a végtelen
                        jégmezőkön az elveszettek hulláit és jegyzeteik kincsét.</p>
                    <p>Felhatoltak a csupán eszkimó vadászoktól látogatott örök tél országaiba.</p>
                    <p>Két írlandi hajós rátalált a Wellington-csatornára, mely a tenger jéghegyei
                        között szabadon folyik, s annak legvégső szigetét elnevezték „Írland
                        szemének”. Ama csatornát az oroszok “Poliniá”-nak nevezik, mi nyelvükön vízi
                        utcát jelent.</p>
                    <p>Ez van az északi szélesség 77° 49’, s nyugati hossz 115° 35’ alatt.</p>
                    <p>A legtöbb utazó odafagyott hajójával a jégtenger örök kolosszai közé, s
                        szánokon menekült vissza, mindenét odavesztve, jegyzésein kívül.</p>
                    <p>1852-ben így kényszerült Belcher hajóskapitány négy hajóját hátrahagyni a
                        Barrow-útban odaékelve oly jégtömegek közé, amik hegyek volnának a
                        szárazon.</p>
                    <p>E négy elhagyott hajó közül egy, a “Resolute”, a következő tavasszal
                        megszökött társaitól. Elindult utazni a maga fejétől. És ment tizenhat
                        hónapig vitorla nélkül, kormányzó nélkül, kapitány nélkül, egyetlen
                        hajóslegény nélkül, vezetve csupán a tenger rejtélyes folyásától, míg végre
                        ezerkétszáz tengeri mérföldnyire a Barrow-úttól, a Hogarth Sundban, csaknem
                        a föld másik oldalán elfogta Buddington, amerikai hajóskapitány.</p>
                    <p>Tehát ez a “barom” hajó meglelte magától azt az utat, mely a szabad tengerre
                        visz; s kétségtelenül keresztül kellett mennie a „meleg tenger” egy nagy
                        részén.</p>
                    <p>Ha ez a hajó beszélni tudna!</p>
                    <p>De valamit mégis tudott beszélni.</p>
                    <p>A bal oldala teli volt ragadva csigákkal. Valószínűleg egy időre zátonyra
                        jutott, s míg onnan újra kiszabadította a dagály, ragadtak oldalpalánkjaiba
                        a csigák. Murex fajok voltak. Azok pedig tengeri növénnyel élnek. Tehát ahol
                        ez a hajó járt, ott már csigák vannak és tengeri növényzet. Ott már nem fagy
                        be a tenger soha.</p>
                    <p>És még egy tanút hozott magával: egy madárfészket. Azon a fészken egy
                        anyagólya ült két fiával. A mi gólyánktól annyiban különböző, hogy tollazata
                        világoskék, fején bóbitával; minden eddig ismert madárfajtól elüt.</p>
                    <p>Mikor az anyagólya az idegen férfiakat az elfoglalt hajó födélzetére látta
                        lépni, egyiket a két fia közül hirtelen hosszú csőrébe kapta s elröpült
                        vele. A kapitány nem engedte, hogy lelőjék. A madár röpte sebesebb volt,
                        mint a közönséges gólyáé; percenkint harminc ölnyi gyorsasággal szelte
                        keresztül a levegőt, ami óránkint huszonhét mérföldet tesz.</p>
                    <p>Az elhagyott madárfiókot ápolás alá vették a hajósok, de nem evett semmit.
                        Harminc óra múlva visszatért az anyja. Akkor már a hajó szintén annyi időn
                        át folytatta útját dél felé a vontatóba vevő gőzössel. Tehát a madárnak,
                        leszámítva a hajó útját, hétszáznyolcvan mérföldnyi tért kellett átrepülnie,
                        míg a legközelebbi szárazföldről visszatért.</p>
                    <p>Hogy ott járt, azt bizonyítá a szájában hozott béka, melyet fiókja számára
                        röptében a légből a hajófödélre levetett. Olyan alakú békát sem láttunk még
                        eddig. Hátán olyanforma pikkely volt, mint a chiton squamosus páncélja.</p>
                    <p>Azt mohón elköltötte a fiatal madár.</p>
                    <p>Még egyszer visszatért negyven órai út után az anyagólya fiókjának egy újabb
                        hasonló hüllőt hozva, de már a kis madár akkor megszűnt élni. A hajósok a
                        madarat kitömték, a hüllőt borszeszbe tették, s mind a kettőt a New York-i
                        múzeumnak ajándékozták. Minden természet­búvár, aki azokat látta, elismeri,
                        hogy azok egészen ismeretlen állatfajok példányai, éppen oly különcök, mint
                        az ausztráliai fauna az európaival szemben.</p>
                    <p>A szárazföldnek, mely azokat tenyészti, a madár röpte után leszámítva, az
                        északi szélesség 85. fokánál kell kezdődni, az ahhoz vezető szabad tengernek
                        még néhány fokkal idább, és ott már meleg égaljnak kell lenni!</p>
                    <p>De hát mi adja annak az égnek a meleget? Holott már a 72-ik foknál a kéneső
                        is megfagy, s kalapálható lesz, mint az érc.</p>
                    <p>Az éjsarkkutatók viszontagságai a legiszonyatosabbak, és nőttön nőnek, amint
                        feljebb közelítenek a föld sarkpontjához.</p>
                    <p>A legmerészebb, a legszerencsésebb s a legtöbbet kiállt éjsarki kutató Kane
                        kapitány.</p>
                    <p>Amiket a föld 80-i északi szélességi foka alatt tapasztalt, az a
                        képtelenségek fantáziája, az elaludt természet csodaálma.</p>
                    <p>Ott örök a tél, csak fokozatai vannak, a nyár csak kegyelmesebb tél.</p>
                    <p>Egy őszi estén utoljára megy le a nap a láthatáron, és azután fél esztendeig
                        nem jön fel többet az égre. Fél évig tartó éjszaka lesz. Csak a távol
                        elterülő hómező világít és a hold, nagy ünnepélyes napokon a titokteljes
                        aurora borealis, az északi fény.</p>
                    <p>A hévmérő 40 fokot mutat a fagyponton alul. (F.)</p>
                    <p>Semmi állati és növényi szervezet nem létezhetik itt. Az utolsó jégmadár is
                        eltűnt a légből, az utolsó rozmár a vizekből, s a legmakacsabb életű növény,
                        a zuzmó, eltűnt a kősziklákról. Az ember egyedül maradt.</p>
                    <p>Oly rettenetes egyedül, hogy mikor egyszer Kane nyakát egy szőrszál
                        csiklandani kezdte, örömmel nyúlt utána, azt hitte, bolha. Megörült neki,
                        hogy van még rajta kívül állat a semmiségnek ez országában. Hiú öröm! Még ez
                        az utolsó hű kebelbarát is elhagyta itt az embert. Nem lakik itt más, csak a
                        Semmi.</p>
                    <p>S milyen szeszélyes alakításokat teremt a Semmi mindabból a Valamiből, amit
                        vakmerő emberek idehoztak az ő országába?</p>
                    <p>Mivé lesznek az élelmiszerek?</p>
                    <p>Az aszalt almából kalcedon szeletkék váltak. Igen szépen lehetne belőlük
                        gyűrűbe való pecsétnyomókat köszörülni. A savanyú káposzta a hordóban
                        bizonyos új ércnemet képez, mely rétegekre hasítható, mint a csillámpala,
                        törése gyöngyházfényű. A cukor ellenben, mely itthon kristályalakban
                        ismeretes, ott olyan, mint a fagyott kaucsuk fűrészporral keverve; törni,
                        vágni nem, csak fűrészelni lehet. A vajból igen jól lehet
                        elefántcsontalakokat esztergályozni, törése csillámfényű. A hús a legszebb
                        márványmozaik, mely a florencivel vetekedik; a fejsze éle elpattan rajta,
                        csak a vas emelőrúddal széttörhető. Egy hordó lámpaolaj, melyről a dongákat
                        lefeszegették, hogy pöröllyel széttörhessék, olyanforma kőhenger, amilyennel
                        a makadámos úton a kavicsot lehengerezik.</p>
                    <p>S ez a hajószobában van, ahol fűtenek, s melyben a folytonos tüzelés mellett
                        34 fokra engedett fel a hideg.</p>
                    <p>Az emberek, kik ott a fűtött szobában ülnek, oly köddel vannak körülvéve
                        saját párázatuktól, hogy nem látnak hat lépésnyire. És ki egy percre leveszi
                        a kalapját, az a föveg, mintha egy tál főtt burgonyát tartalmazna, úgy
                        gőzölög. Aki nagyot kiált, s nem a fogai közül beszél, oly gőzt lövell ki a
                        száján, mintha ágyú volna, s aki valami erőfeszítő munkát végez, annak
                        gallérjából úgy emelkedik ki a gőz, mintha ő volna a gejzír. Kés, villa oly
                        hideg, hogy aki nem vigyáz, mikor eszik vele, odaragad a nyelvéhez meg az
                        ajkához, s lehúzza a bőrét. Aki elalszik anélkül, hogy süvegét szemére
                        húzná, mikor felébred, nem tudja kinyitni a szemeit, mert pillái
                        lefagytak.</p>
                    <p>Künn az éjben, a jégpusztában még hat fokkal mélyebb a semmin alóli
                        fokozat.</p>
                    <p>S a vasszívű emberek nekiindultak ennek a riasztó tájnak és éjnek, hogy az
                        éjsarkhoz közelebb jussanak.</p>
                    <p>Hajóik mélyen oda voltak fagyva, de gondoskodtak egyébről. Hoztak magukkal
                        szánkókat, a szánkókra voltak téve hat ember számára való dereglyék vasból
                        és kaucsukból. El voltak rá szánva, hogy ahol hajóikat elfogja a jég,
                        szánkón utaznak tovább, s ahol rátalálnak a szabad tengerre, a dereglyébe
                        vetik magukat, mégis elhatolnak a földsarkig. Hoztak magukkal hatvan
                        szibériai kutyát a szánkókat vontatni. Hanem már a 79-ig foknál a kutyák
                        mind állkapcagörcsöt kaptak, s elhullottak bele. Nem maradt hátra más, mint
                        maguknak vontatni szánkóikat, attól sem riadtak vissza. Negyven fokú
                        hidegben tizenöt napig haladtak kínosan előbbre. Két fokkal jutottak az
                        éjsarkhoz közelebb.</p>
                    <p>És amidőn a 82-ik fokot elérték, a tizenhatodik napon a hévmérő elkezdett
                        emelkedni. Azon a napon tíz fokot emelkedett.</p>
                    <p>A diadal előérzete visszaadta kedélyük rugalmát. Nem maradtak pihenni tovább,
                        folyvást haladtak fölfelé, s a következő napon a hévmérő egyre magasabbra
                        emelkedett, s egyszer elérte a zérust.</p>
                    <p>Az már meleg volt.</p>
                    <p>A szikla, amelyen állnak, még jég, de ami előttük terül, az a szabad
                        tenger.</p>
                    <p>S mintha a bátrak üdvözletére jőne, az égen egyszerre kiemelkedik az észak
                        hajnala, a villám­koronás északfény, egy nagy, kerek sötét kúp körül
                        kilövellő sárga és rózsaszín fénykévék, mintha egy fekete napból kisugárzó
                        küllők volnának, magasra átszeldesik az égboltozatot s kitárják az utazók
                        előtt a legigézőbb látványt, mely után vágytak, de melyet képzelni sem
                        tudtak.</p>
                    <p>Előttük állt egy háromezer négyszögmérföldnyi területű tenger. Egészen a
                        láthatárig szabadon, tisztán, jég nélkül. Közepe, ahol az aurora sötét belső
                        kúpját tükrözte vissza, acélkék fényű, a többi rózsafényben úszó.</p>
                    <p>S e tengert hosszan elnyúló körben fogta el az a jégpart, melyen Kane és
                        társai álltak. Mindenütt ötven-hatvan ölnyi magas jégsziklák, bearanyozva a
                        csodálatos éjszaki hajnaltól.</p>
                    <p>Ötvenhat óráig álltak a jégparton az utazók, ötvenhat óráig érezték fújni az
                        éjsarki “meleg” szelet, mely a jégsziklákat lassan, de folyton hátrálni
                        kényszeríti. E hosszú szél egyetlen jégdarabot sem hajtott feléjük észak
                        felől. Ott élő világ van és meleg táj!</p>
                    <p>De hát miért nem szálltak dereglyéikkel arra a régen keresett szabad
                        tengerre? Miért nem törtek evezve tovább a sejtett világrész felé?</p>
                    <p>Azt megmondta maga a tenger.</p>
                    <p>Ez nem olyan tenger, mint a többiek, amiknek tizenkét órára rendezett
                        ár-apálya van. Ennek a dagályát valami más erő szabályozza, mint a hold
                        vonzereje, annál hatalmasabb és erőszakosabb. Ennek a hullámai óránként
                        szállnak és emelkednek, oly erőhatalommal, mely dereglyét hátára venni nem
                        tűr; s mikor a dagály visszatér, tizenhat lábnyi rögtöni emel­kedéssel rohan
                        előre, s hosszában zeng a végtelen jégpart, amint hullám hullám után
                        csapkodja oldalát. A mennydörgés az, mely üvegharangon játszik.</p>
                    <p>Úgy tetszik, mintha az a langy tenger folyvást fogyasztaná maga előtt a
                        jégsziklákat.</p>
                    <p>Csak Belcher hajója tudná megmondani, hogyan bírt eljutni e türelmetlen
                        óceánra, hol találta meg annak olyan folyását, amely elvezette a Polinia
                        másik bejárásáig, hogy nem zúzódott össze e jégpartokon.</p>
                    <p>Kane-nek be kellett érni a látvánnyal, ami halandó elé először tárult, s a
                        meggyőződéssel, hogy amit keresett, az csakugyan való; s a csigahéjakkal s
                        ismeretlen növények töredékeivel, miket a tenger a partra kihányt, mint
                        látogatójegyeit egy meg nem nevezett világnak az óvilág kapujában. A tenger
                        felett ismeretlen madarak csoportjai röpködtek.</p>
                    <p>E tengeröbölt a Peabody-öböl név alatt jegyzék fel a földrajzon a tudósok, s
                        a csatornát, mely ez öbölhöz a jégen át vezet, Kennedy csatornájának. A
                        pont, hol Kane és társai azt fölfedezték, 82°, 2’ alatt fekszik az északi
                        szélességnek, nem egész nyolc foknyi távolban a föld éjsarkától. S mert a
                        pólusoknál a földgömb be van lapulva, a fokok hossza rövidebb. A földsark
                        onnan már talán csak tíz napi járó!</p>
                    <p>Tegyük magunkat annak a helyzetébe, aki e látványtól felmagasztosulva,
                        képzelete lázálmába oda röpítette magát, hova evező, vitorla, nehéz láb nem
                        bírta elvinni többé!</p>
                    <p>Milyen lehet az az éjsarki más világ?</p>
                    <p>A föld a két sarkán be van horpadva.</p>
                    <p>Ezt a percinga sebesebb mozgása matematikai pontossággal igazolja.</p>
                    <p>A két tengelyén oly lapos a Föld, mint a narancs két végén. A többi bolygók
                        is. Lágy korszakukban kapták ez idomot.</p>
                    <p>Annálfogva, aki a földsarkon áll, az előtt hatszorta nagyobb láthatár terül,
                        mint minálunk, mert nem hajlik oly gyorsan a föld felszíne. Képzeljük,
                        mintha innen Pestről látnók nyugatnak Bécs István-tornyát, keletre
                        Debrecent, északnak Kassát és délnek Belgrádot, és ami közbe esik, mind!</p>
                    <p>S e szédítő látkör felett félig kiemelkedve vöröslik a sötétkék atmoszférán
                        keresztül egy izzó kupola. Az a Nap!</p>
                    <p>Naphosszant ott vöröslik a láthatáron. Fel nem jön rajta. Hanem körös-körül
                        járja az egész láthatárt. S minthogy a látkör szérűje mintegy hússzorta
                        nagyobb kört képez, mint a mienk, szemmel lehet figyelni, amint halad
                        gyorsan körül rajta. Egy-egy halom elállja útját s eltakarja, perc múlva
                        megint előtör. Éjfélben az átelleni oldalon vöröslik, mint délben - és
                        délben, este, éjjel egyforma magasan jár, mindig féltesttel a láthatár
                        felett. Ez az ekvinokciális nap.</p>
                    <p>Az év nyaratszakán felemelkedik két foknyira a láthatár fölé délben, s lemegy
                        egy órát pihenni a látkör alá éjfélben; de oly magasra sohasem jő fel, hogy
                        a gőzkört meghaladja; sugára soha sincs itt a napnak, meleget sohasem ád.
                        Többnyire nem is a nap maga az, csak a légkör sugártörése által felemelt
                        csalképe. Egy óriási óragép az éjsarki világban, melynek körüljáró mutatója
                        maga a napgömb.</p>
                    <p>A nap itt csak egy izzó égi csoda, egy tünemény, miként a hold; de nem
                        teremtő lelke a világnak, nem éltető lelke a földnek. Itt a föld maga az
                        úr!</p>
                    <p>Kegyetlen, istentagadó eszme volna az, ha ennek az egész világnak, mely a mi
                        világunk, oly matematice kiszámított irgalom nélküli halállal kellene
                        elveszni, aminő rá volna mérve, ha semmi egyéb nem melegítené, mint a
                        veszendő belső tűz s a közönyös napsugár, mely nem melegít többé, hol a
                        belső tűz elfogyott. S ha millió év kell is hozzá, hogy az bekövetkezzék, de
                        bekövetkeznie kell! Hiszen ki van számítva, hogy a kőszén alakulásakor a
                        föld évszaki átlagos melegének 22 fokig kellett emelkedni, s a mostani
                        átlagos melege már csak 8 fok. Az olvasztott bazalt kihűléséből ki van
                        számítva, hány század kell még, hogy még tizennégy fokkal alább szálljon. S
                        akkor vége legyen mindennek?</p>
                    <p>Meghaljon-e a föld?</p>
                    <p>A föld azt mondja: “Nem! Én élni fogok az örökkön örökké való időkig!”</p>
                    <p>A földnek van saját hatalma, mit nem kér sem a naptól, sem a firmamentumtól
                        kölcsön: a delej, a villany.</p>
                    <p>Az az ő tulajdona. A többi bolygóknak is van. A Jupiternek, a Vénusznak
                        ön-delejfényét távcsöveink rég hírül hozták, a polaroszkóp kétségtelenné
                        tette.</p>
                    <p>S ez a hatalom, a föld deleje, annál magasabbra fejlődik, minél jobban kihűl.
                        Az izzó vasnak semmi delejessége nincs; amint hideggé válik, akkor delejes
                        lesz.</p>
                    <p>S a delejben tűz van, mely erősebb, mint a nap tüze. Az összpontosított
                        napsugárban megég a gyémánt, de a delej tüzében születik a gyémánt. Ezt
                        mindenütt tudják, ahol a delejvillany-világítást alkalmazzák. A pólust
                        képező hársszén hegye abban a tűzben, mit a Volta-oszlop idéz elő,
                        meggyémántosodik.</p>
                    <p>Az, ami az éjsark országának életet, meleget ad, a föld deleje az.</p>
                    <p>A véghetetlen látkört alig szakítja meg magasabb orom.</p>
                    <p>Hegyláncok nem tolakodnak elő. Sík, hullámos róna terül messze.</p>
                    <p>E róna közepett emelkedik fel magasra egy óriási hegytömb, mintha zárt
                        vulkánok csoportja volna egy helyre gyűjtve; meredek, sima, fényes oldalú
                        bércsüvegek, feketés, barnás, vörhenyeges színnel, hegyeiken sötétkékkel,
                        lila színnel zománcozva.</p>
                    <p>Nagy kerületben e hegydiadém körül még kopár, sima talaj terül, mintha merő
                        meteorvasból volna az egész föld; hanem, azután következik egy tó, mely az
                        egész hegycsoportot mint szigetet öleli körül. E tóba folynak mindenünnen, a
                        róna minden tájékáról jövő folyamok, patakok, tanúsítva, hogy itt van a
                        földnek legmélyebb horpadása, ez az éjsark.</p>
                    <p>A tó menedékes oldalait képezik a szigetdelták, miket a folyamok torkolatai
                        alkotnak körös-körül.</p>
                    <p>Magasan a hegykorona fölött, széles kerek tért foglalva el az ég zenitjén,
                        ott világol az örök északi hajnal, mint egy sugárkoszorú ezernyi
                        szivárványból, majd erősebb, majd szelídebb fénnyel. A föld delejének
                        kisugárzása ez, világító, éltető, melegítő sugárpiac. Maga a körülölelt
                        közép fekete, az örök éjt mutatva szüntelen, középett az éjsark csillagával
                        s a Nagygöncöl körüljáró fényes pontjaival; hanem a külső tér a fény minden
                        színeiben ragyog; világoskék, sárga, zöld, rózsaszín, ami pásztánkint az
                        eget átszeli, s a földre visszasüt, a fénylő csillagok átragyognak
                        rajta.</p>
                    <p>A tájék, a messze láthatárig és azon is alul, fényárban úszik alatta. Nem a
                        nappal égető, perzselő fénye az, hanem egy tündérvilági ég szelíd, melegítő,
                        változó ragyogása; az éjsarkot körülfogó szigetdelták emelkedései virágzó
                        erdőkkel vannak koszorúzva. Minden lomb világosabb zöld, mint az óvilágban;
                        a ligeteket kiszínezi a fák virága, gyümölcse, váltakoznak ultramarinkéktől
                        tündöklő pagonyok, rubinvörös ligetekkel, kék borókával, vörös bogyókkal
                        rakott fák tömegei azok; másutt aranysárga a geszt a bokrok gyönge
                        hajtásaitól, s a faóriások itt-ott hófehérek, mintha pillangósereg szállta
                        volna meg; virágözön az rajtuk, s a távoli rónán, hol halmok, dombok
                        hajladoznak, egymást váltva olvad össze a sárgazöld mező, lilaszín
                        virányokkal, rézbarna dűlőkkel, mik közt színes szalagként kanyarognak a
                        színes eget tükröző patakok, szegélyezve ezüstzöld bokrokkal.</p>
                    <p>Itt a tél nem hideg, a nyár nem forró; tavasznak és ősznek virágából,
                        gyümölcséből fonott koszorúi csaknem összeérnek.</p>
                    <p>S a rét, a mező, állatsereggel népesült, a lombok alatt madárzaj, a hullámok
                        közt hallubickolás van. Élet van minden elemben.</p>
                    <p>Az emlősállatok közt nem uralkodik a rőt egyszínűség, a tollasok közt meg a
                        tarkaság, mint az óvilágban. Amazok a tarkák, emezek egyesülnek a fehér,
                        szürke vagy kék színben: a szelídülés jele mind a kettő.</p>
                    <p>Hát az ember?</p>
                    <p>Embert ne szült volna a táj, mely annyi életet tenyészt?</p>
                    <p>Bizonyára az is van itt, s ha van, tökéletesebb, mint mi.</p>
                    <p>Hogyan került volna oda?</p>
                    <p>Hát aki megmondja nekem, hogyan került Amerikába az azték, a rézszínű,
                        Polinéziába a hottentot, a karibi szigetekre az indián, ki vitte őket oda és
                        “honnan”, annak majd megmondom én is, hogyan került a földsarki szigetre az
                        ottlakó ember. Mert sziget minden darab föld e planétán. A víz a földteke
                        felszíne.</p>
                    <p>Hogy pedig tökéletesebb az ottani ember, mint mi, annak az első oka az, hogy
                        régibb ember, mint mi.</p>
                    <p>A pliocén nagy alakító rombolása után a legelső lakható földnek a pólus alatt
                        kellett lenni: az hűlt ki legelébb, s mikor még Európa helyén a vulkán
                        küzdött a tengerrel, mikor még Helvécia sziget volt, az egész orosz róna
                        tengerfenék. Olaszország Afrikának egy része, akkor a pólus alatt volt a
                        mérsékelt égöv. És mikor azt a dögletes mocsárt, melyből a görögök és
                        asszírok országa felmerült, még az a nap szikkasztá, mely most Dél-Amerika
                        szavannáit teszi lakhatlanokká, akkor számítgathatták az éjsarkvilág
                        tudósai, miként a mieink most, hogy mi lesz az ő világukból, ha évezredre
                        így hűl ki a föld; a telek mindig hosszabbak, a nyarak rövidebbek lesznek, a
                        fa, a tüzelőanyag elfogy. És számítottak tízezredeken át.</p>
                    <p>Mert akkor tele és nyara volt az éjsarknak is.</p>
                    <p>Hanem amint a földsarkon áthűlt a föld, azonnal megkezdődött ott a
                        delejesség, s az éjszaki fény anyamelegével felváltotta a mostoha napot.</p>
                    <p>Ezt a mágnestű lehajlása a láthatár felé igazolja.</p>
                    <p>Az éjsark emberei tízezredeivel az éveknek elébb kezdődnek, mint mi, valamint
                        mit is megelőztük tízezred évekkel a szigetlakókat. S amennyire fölöttük
                        állunk mi emezeknek, annyira kell, hogy fölöttünk álljanak amazok. Az ő első
                        prerogatívájuk az ansziennitás.</p>
                    <p>A másik előjoguk a delej.</p>
                    <p>A delej hatalmas mindenre kiterjed, fűre, állatra, levegőre. Csodaerőt
                        kölcsönöz a vasnak s a vassal vetekedő emberi szívnek.</p>
                    <p>E valószínű hatást majd később elemezzük. Most szóljunk arról, milyen lehet
                        az éjsarki ember.</p>
                    <p>Színtelen.</p>
                    <p>Mert arcát soha nem éri a perzselő nap, fehér az, mint az alabástrom. Vonásai
                        túlfinomak; haja a hajcsövekben rejlő túlságos vasfestvénytől csaknem
                        acélfekete, kékes fénnyel, szemei, szemöldei is olyanok. Termete kicsiny, de
                        karcsú, ideges, erőteljes. Növénnyel él, az állattól nem vesz el mást, mint
                        tejét; a húsételtől a delej alatt irtózik. Azért ruganyosabbak izmai,
                        tisztább kedélye, sohasem beteg.</p>
                    <p>Beszédük tökéletesebb, mint a mienk. Oly nagy darab földön nem lehet, hogy
                        többféle nyelvidom ne fejlődött volna ki, de van valamennyiben valami
                        zeneszerű, amiről egymást megértik, mint a dalos madár.</p>
                    <p>Ruháik könnyebbek, mint a mieink; posztóra, állat bőrére nincs szükségük: az
                        évszak egyenlő. Nincs náluk divat. Hogy miért nincs, majd arra is
                        visszatérek.</p>
                    <p>Az ő egüknek planétája a föld. Igazi, uralkodó csillaga. A jó,
                        kifogyhatatlan, anyai szerelmű föld. Az a sugárkoszorú, mely egüket
                        bevilágítja, légüket bemelegíti, talajukat termékenyíti, a föld
                        anyaszerelme.</p>
                    <p>És ők messze vannak már a tudományokban. Messzebben, mint mi, kik még csak
                        tapogatózunk. Ők már tudják, hogy a föld mágnesereje hatalom, melyet kölcsön
                        lehet kérni, égtől, földtől el lehet vonni, annak a segélyével mindent lehet
                        alkotni.</p>
                    <p>Hiszen annyit már mi is tudunk, hogy ha egy sárkányt, melynek zsinegén
                        ércsodrony van végigeresztve, felbocsátunk a légbe, e sárkány zsinegéből
                        félöles villámsugarakat lehet előcsalni. Ezt már Franklin is tudta.</p>
                    <p>De ők már kitanulták, hogy e mindenütt jelen való delejét az égnek és földnek
                        hogy lehet egy helyen összpontosítani; itt lángot szítani belőle, mely
                        kőkolosszokat olvaszt meg üveggé, amott gépeket hajtani vele tűz nélkül, gőz
                        nélkül, s parancsoló szükség esetében fegyverül használni és sújtani vele,
                        messzebbre és biztosabban, mint Armstrong-ágyúval, Congrev-röppentyűvel.</p>
                    <p>E tudomány felemelte őket a földről. Kitalálták a röpülés titkát. Nem a
                        tehetetlen léghajó öblében van ez a titok, hanem a mozgásban. A fecskének
                        nincs léghajó a hátán. Vannak gépeik, miket a villany hoz mozgásba, s e
                        mozgás légbe emel. Tudják az üveget használni, mint ércet és mint tollat.
                        Hiszen idáig mi is eljöttünk már, hogy e merev üveg, ha selyemszállá
                        vékonyul, gombolyítható és szőhető és kötéllé csavarható.</p>
                    <p>S mert utazni, terhet szállítani ott van az istenadta lég, nem vesződnek
                        azzal, hogy az áldott földre hosszú vonalakon kőhalmazokat rakjanak, miket
                        mi utaknak nevezünk, hanem engedik annak minden foltját zöldülni, kenyeret
                        teremni.</p>
                    <p>A légbe emelkedés, a röpülés feltalálásával lehetetlenné lett minden háború.
                        A legnagyobb hadsereget, mely kívülről ágyúkkal, monitorokkal törne be e nép
                        határán, szétvernék, tengerbe fojtanák, villámokkal agyonpaskolnák a légből,
                        és anélkül, hogy egyetlen rendes katonát tartanának hozzá; ott nincs harci
                        dicsőség, csatatéri halál, ütközetben ellőtt kéz, láb, honvédrokkantak és
                        elesettek özvegyei, árvái.</p>
                    <p>Ebből természetesen következik, hogy hódító zsarnokok sincsenek. Ki tudna egy
                        népnek fejére ülni, mely röpül?</p>
                    <p>Még az igavonó barmok szolgasága is megszűnt náluk. A villanydelej ekét hajt,
                        kévéket út nélkül hazaszállít; mozderőnek szolgál kicsiben és nagyban; a
                        jármot elvetették ott már, mint haszontalan barbáreszközt.</p>
                    <p>Ártó állat, dúvad ellen sem kell fegyver. Ami volt, azt kiirtották, s
                        kívülről nem jöhet hozzájuk. Nagyon erős fala van országuknak.</p>
                    <p>Rossz embert, tolvajt sem kell üldözni ottan. Miért lopna valaki? Miért
                        ártana másnak? Mindenkinek annyit ad a föld, amennyi kell neki. Minden ember
                        dolgozik s megél utána.</p>
                    <p>A földmívelés nem kockajáték ott, mint nálunk. A magot bizonyosra vetik el.
                        Jó év, rossz év nem tesz különbséget.</p>
                    <p>Ott nem könyörögnek, zászlót, keresztet hordozva, esőért, napsugárért, hanem
                        hozzálátnak, hogy szerezzenek azt.</p>
                    <p>Leszármaztató huzalaik által, mikor esőre van szükség, a föld delejét a
                        tavak, tengerek tömege ellen fordítják, felhőket támasztanak belőlük,
                        találkozást idéznek elő ott, ahol akarják, emberi tudománnyal villanyterhes
                        felhők között, s megáztatják velük az aszályos vidéket; ha pedig erősebb
                        meleg kell a növényzetnek, visszavezetik a villanydelejt a központhoz,
                        intenzívebb központi kisugárzást adnak neki, s olyankor látja néha magasan
                        fellobogni az égre a távol földlakó a csodálatos aurora borealist, s kérdezi
                        magában: “Mit jelent az?” Mit jelent? Azt, hogy az éjsark országában most
                        szürethez, aratáshoz készülnek!</p>
                    <p>Így csinálnak éjszakát is, mikor a föld növényeinek álomra van szükségük. A
                        tavakból támasztott köd eltakarja az égi fényt, s nyugalomra tér a
                        világ.</p>
                    <p>S mert mindezt egyszerre, egy akarattal kell tenni az egész országnak, ott
                        egyetértés van mindig. Ott nincs nemzetiségek közötti viszály, nincs
                        határvillongás, nincs jobboldal, baloldal közötti harc, csak egy van: a
                        hazaszeretet.</p>
                    <p>Ott nem lehet főrang, születési előny. Mindenki munka után él és ész után. A
                        földmíveléshez is ész kell, és tudomány az, mint a csillagászat.</p>
                    <p>Hát a kormány? Ó, igen, kormány is van ott. S ott valóban megérdemli e nevet:
                        gondviselés. Mert nem azzal vesződik, hogy alattvalóit hogy tanítsa be
                        katonáknak, hogy szedje be tőlük az adót, hogy lessen bele az üstjeikbe, mit
                        főznek, hogy küldjön rájuk paragrafusözönt, mihez tartsák magukat, hogy
                        őrizze őket börtöneikben, hogy regulázza őket iskoláikban, hogy énekeltesse
                        templomaikban, hogy esküdtesse, vallassa, kínozza, ítélje őket, hogy rakja
                        meg városaikat hivatalos henyéivel, akik szerzik az izgágát, s numerusok
                        szaporításában keresik érdemeiket; hogy tartsa félelemben egyik nép fiaival
                        a másikat, s hogy osszon parancsokat: mikor dolgozzanak, mikor pihenjenek,
                        mikor szabad és mikor nem szabad mulatniok, és elcserélje gabonájukat,
                        selymüket, érceiket papiros darabokért. Nem, itt a kormány nem azzal
                        foglalkozik. Hanem azt cselekszi, hogy kezében tartja az egész világrész
                        meteorológiai észleletét. Tudomást szerez a lég és villany tüneményeiről,
                        figyelemmel kíséri a keletkező szelet, s tudósítja róla az egész országot;
                        várai nem erődök, hanem obszervatóriumok, szövetségese nem az államvallás,
                        hanem a tudomány. Amit összpontosít, az a búvárlat, a találmányok
                        tökéletesítése, az egyetemes észlelet felhasználása, a felfedezések gyors
                        elterjesztése. Sok ez és nagy feladat, s többet nem kíván kormányától az
                        éjsark népe.</p>
                    <p>De hát ha adót nem vesz a kormány, miből tartja fenn egész szervezetét, miből
                        fizeti észlelő tudósait, kik nem szánthatnak; a tömérdek apparátust, az
                        egész meteorológiai hálózatot, az experimentumokat, a találmányokat, a
                        növeldéket, az akadémiákat? Úgy hiszem, igen egyszerűen. Az állam
                        kereskedik. Övé a villanyközlekedés eszközei, mikkel egyik világpart
                        terményeit a másikéval kicseréli. A kereskedés az állam szolgálatában áll. A
                        delejkörön innen eső új világban is tudják már ezt a mesterséget, s űzik a
                        kormányok szép sikerrel. (Lásd: dohánymonopólium.) Csak azzal a
                        különbséggel, hogy Delejország kormánya nem veszi el Pétertől a földjén
                        termett dohányt tíz forintért, hogy ugyanannak a Péternek egy óra múlva
                        eladja ötvenért, hanem szállít onnan, ahol sok van egy terményből oda, ahol
                        nincs, hanem van más, s azon nyer annyit, hogy deficitje ne legyen.</p>
                    <p>Azután az államé minden gyár, bánya, összpontosított erőt követelő
                        iparműhely, azokból él és hatalmas, mint amilyen gazdag és hatalmas nálunk
                        Rothschild, anélkül, hogy valami törvénybe volna iktatva a civillistája.</p>
                    <p>Tehát itt nincs börzeszédelgés, nincs bukás, nincsenek milliomosok, kiknek
                        fölösleges pénze az erkölcsökben vásárt üssön, az asszonyokat fényűzőkké, a
                        férfiakat sóvárokká tegye. De koldusok sincsenek. Milliomos csak az állam,
                        szegény csak a miniszter.</p>
                    <p>Hát házaik milyen legyenek? Hát ők építkeznek-e?</p>
                    <p>De még hogyan! A mi óvilági architektúránk ott nevetség. Összehordunk
                        százféle anyagot, nekiállítunk tízféle mesterembert, összetákolunk fát,
                        követ, vasat, homokot, üveget. És azután szobáink sötétek, minden szél
                        keresztülfúj rajtuk, egy század egy háznak már öregség, ha azt megéri
                        anélkül, hogy egyszer legalább leégjen. Ez a sok baj Delejországban mind
                        nincs. Ott másként építenek. Kavicsuk van elég, mert utat nem csinálnak
                        belőle, sziksót bőven adnak a tavak és tengerpartok. Tehát az üveg általános
                        náluk. A hatalmas villanydelejtűz egy üvegtömeggé olvaszt kavicsot és
                        sziksót, és mikor folyékony a tömeg, két óra alatt kész belőle a ház.
                        Hogyan? Ki nem játszott gyermekkorában szappanvízzel és szalmaszállal? A
                        szalma­szálat beledugtuk a szappanvízbe s belefújtunk, és azzal egyszerre
                        egy csoport színes hólyag emelkedett ki a híg tömegből, egymáshoz tapadva,
                        középett a legnagyobb. Ezek is úgy tesznek; egy nagy fúvógépet a híg
                        üveglávába bocsátanak, s percek múlva kiemelkedik a ház gömbölyű
                        üvegfalakkal, üvegtetőkkel, körül a kisebb szobácskák, középütt a nagy
                        kupola, az ott bizonyosan családi étkező. S az egész épület kész, az
                        építésznek csak ajtókat kell rajta vágni egyik átlátszó szobából a másikba.
                        Azok azután egymáshoz illenek pontosan, nem repedeznek, nem kívánnak
                        tatarozást, nem nedvesek, nem sötétek, nem légvonatosak, nem égnek el és
                        eltartanak örökké! Fő előnyük a Delejország lakóira az, hogy az üveg mint
                        elszigetelő pihenést ad a küldelejtől izgatott idegeiknek.</p>
                    <p>Ilyen az építés falun. Tulajdonképpen faluról beszélni nonszensz itten, mert
                        ha utak nincsenek, utcák sincsenek, minden ember háza külön áll a kertje
                        közepén, mintha nálunk a Balaton partját látnók a veszprém-zalai
                        oldalon.</p>
                    <p>Hanem a fővárosuk építkezése kolosszális. Ott is üveg az uralkodó
                        épületanyag; mert a gyárak, obszervatóriumok villanygépezetének elszigetelés
                        kell a külvillamosság ellenható befolyása ellen, s a roppant épületek falai
                        vulkanizált üvegmázzal vannak bevonva.</p>
                    <p>A főváros közepét foglalja el egy óriási körépület kétszáz toronnyal; az a
                        villanyközlekedés indóháza; a magas tornyok az útra induló s megérkező
                        léghajók kikötőhelyei, mik a tornyokból néha százával egymáshoz csatolva,
                        mint egy óriás vadlúdcsapat, indulnak meg a távol útra, ütenyre verő
                        hajlékony vitorlaszárnyaikkal suhanva végig a biztos levegőben, mely nem oly
                        hűtelen, mint a tenger. Az éjsarki égnek nincsenek viharai, ott nem jár sem
                        monszun, sem passzátszél, sem tornádó, a nap hősége nem hozza elő a jégesős
                        zivatart, sem a légvillany túlterheltsége a villanyforgatagot, sem a jégsark
                        fagyai a nemerét, a buránát, sem az afrikai sivatag izzása a számumot; rend
                        uralkodik a légben, s emberi tudomány szabályozza a szelet. Másutt égnek
                        emelkedő kolosszális tornyok merednek fel, ezek az obszervatóriumok; nagy
                        tereken ezernyi öntött bazaltoszlopokon nyugvó üvegtetők, bazárok, raktárak
                        s tarka épületbohócok, enkausztikai művészet remekei titáni mérvekben. Az
                        egész óriási város üvegkupoláit varázsfényben ragyogtatja az örök éjsarki
                        hajnal szivárványos színváltása.</p>
                    <p>Hát viseletük miből van ez éjsarkiaknak? Az is a delej égaljához van mérve.
                        Ott minden ember selyemben jár. Minden fának van hernyója, mely megannyi
                        selymet köt, finomat, durvát, minden színűt, s a selyem hűsítőleg hat a
                        villanydelej ingere ellen. Ez ingyen terem, fáradság nélkül, és oly
                        tömérdek, hogy minden pótol, amit nálunk kender, len, gyapjú és gyapot állít
                        elő, még a papír is.</p>
                    <p>Tehát ott írnak és nyomtatnak is? Írnak is, nyomtatnak is. De már azon rég
                        túl vannak, hogy amit egy ember ír, azt tíz más betűnként szedje ki utána; a
                        leírt lapról tudnak nyomtatni egyenesen.</p>
                    <p>Tehát vannak költőik is, kik színműveket írjanak és színészeik, kik azokat
                        eljátsszák? Vannak, de a színészek maguk a költők, az óvilági szokás elavult
                        már, hogy egy ember megírjon egy darabot, azt tízen betanulják s előadják
                        súgó után. Az ő színészeiknek csak elmondja az igazgató a darab meséjét,
                        melyet játszani fognak, kiosztja szerepeik címét, s a költemény, a dráma ott
                        születik meg a néző előtt, nem a súgó szájából, hanem a költő-színész
                        inspirációjából. Betanult szavakat ott már az országgyűlésen sem
                        mondanak.</p>
                    <p>Talán dalművészetük is van? De még milyen! Énekeseik hangterjedelme harmadfél
                        oktávát ér át, érces és csengő. Sohasem rekedtek. Dallamaik érzéssel tele,
                        hallásuk csalhatatlan, s nem az énekes itt a zeneköltő maga, kinek dalát a
                        szenvedély sugallja, nem a hangjegy. Üveghangszereik túlföldi bájt adnak a
                        zenének.</p>
                    <p>S mennyire előbbre kell náluk lenni a világismeret tudományának, mint
                        minálunk. Míg a mi tehetetlen széntüzünknél hutáink akkora refraktort sem
                        bírnak kiállítani, mely az ötvenezer mérföldnyi közelben járó holdat annyira
                        látkörünkbe hozza, hogy embermagasságnyi tárgyakat kivehessünk rajta,
                        azalatt ők a végtelenig fokozható villanytűzzel oly óriási nagyítótükröket
                        állítottak elő, mikben a Sirius úgy jön fel, mint a delelő nap, a
                        csillag-ködfoltok mint új világrendszer, s a szomszéd planéták lapja előttük
                        áll, mintha az ég helyett egy új földboltozat függne odafenn. És akik látják
                        ez óriási nagyítótükrökben a szomszéd planétát megnépesülve ugyanolyan
                        emberi alakokkal, mint mi vagyunk, beültetve ugyanolyan ligetekkel, mint a
                        mieink, kik látják azt az életet, melyet mi itt elkezdtünk, folytatva a
                        szomszéd csillagokban, szerzett érdem, kiküzdött tökély szerint, amottan,
                        odaát, hatmillió mérföldnyi távolból idehozott csillagzaton; kell-e azoknak
                        pap? Kell-e templom? Kell-e hit vagy reveláció?</p>
                    <p>Ők nem “hiszik”, hogy van Isten, van lélek, van túlvilág, van örök élet; ők
                        “tudják” már, hogy van!</p>
                    <p>Kell-e ott erényt, szorgalmat, hűséget, jóságot “prédikálni”?</p>
                    <p>Nem. Az éjsark alatt nincsen pap.</p>
                    <p>De hiszen maga a föld teszi nekik könnyűvé az eget megérdemelni.</p>
                    <p>Ameddig a delej befolyása elhat, csodaerővel száll az meg nemcsak eget és
                        földet, de mindent, ami a kettő közt lakik. Az ember szíve alája van vetve
                        annak.</p>
                    <p>Az aurora borealistól átmelegített ember igaz és szavatartó, vidámságának
                        nincsen mámora, szenvedélyének csak lángja van, korom és hamu nélkül;
                        becsületére büszke, gyönyört talál a munkában, örül a mások jólétének, a
                        szomorkodóval együtt érez, érti saját emberbecsét, és tiszteli a magánál
                        erősebb szellemet; izgalmas, ideges s azért közlékeny; haragot nem tart,
                        tréfára hajlandó, elmés, élces, bosszúállásban nem keresi sértett becsülete
                        helyreállítását. Az éjsark alatt nem verekesznek.</p>
                    <p>És végre az éjsark alatt igazán szeretnek. Ha két szív deleje ott egymást
                        feltalálta, soha el nem szakad az többé egymástól, nem választja el őket
                        más, csak a halál; s még akkor is, aki előbb meghal, nem költözik el
                        újjászületni társa nélkül a más csillagzatba; ott marad körülötte, él tovább
                        szíve emlékében, s a föld delejsugarában, s rávár, míg az meghal, s együtt
                        mehetnek a közös új hazába. Ez az éjsarki emberek szerelme.</p>
                    <p>Nincs ott hűtlenség s a hűtlenség konstitúciója: nincsen “divat”. Senki sem
                        kíván másnak szép lenni, mint annak, akit szeret.</p>
                    <p>Az éjsarki emberek tehát soká élnek, mert soká boldogok. Betegség, járvány
                        nem pusztít közöttük. Ott nem lehet beteg a föld, mint nálunk a kolerában,
                        nem lehet ragályos a lég, mint nálunk a tífuszban; nincs meghűlés, mert
                        nincs hirtelen időváltozás; meghalnak az emberek, mikor megöregszenek. Hisz
                        az az előnyük már az erdők vadainak és madarainak is megvan, hogy nem
                        betegek soha, élnek, ameddig napjaik határa tart. A betegségek lajstromát az
                        óvilág emberei maguk nyújtották hosszúra, és örökítették meg magukon.</p>
                    <p>Tehát ott nincsen orvos.</p>
                    <p>A vénség sem olyan, mint nálunk, az arcokat szenvedély, nyomor, fájdalmak,
                        sivár élvek nem ráncosítják össze, a hajakat nem őszítik meg, a fogakat nem
                        hullatják ki. Az élet kialszik, mint a mécs, csendesen, ha olaja elfogy.</p>
                    <p>De hogyha olyan soká élnek az emberek, s ha sem ragály, sem háború nem
                        fogyasztja őket, hogy férnek el lassanként azon a körülzárt helyen?</p>
                    <p>Először is: a nemes faj nem szapora.</p>
                    <p>Azután: a világrész, melyen laknak, egyre terjeszkedik.</p>
                    <p>Amily mértékben kihűl a föld felszíne, oly arányban növekedik delejének
                        kisugárzása; ez a kisugárzás olvasztja lassanként az éjsark körül terjengő
                        jégövet.</p>
                    <p>E jégöv egyre tágul, partjait egyre mossa az éjsarki meleg tenger, s e tenger
                        ismét odábbhalad, s partjaiból a delej országának új szárazföldet enged át,
                        mit hozzáfoglalnak, beültetnek, benépesítenek.</p>
                    <p>És amellett az előre űzött jégöv egyre terjed alább az ismert világ zónái
                        felé, és szorítja ezeket összébb. Mivelünk süllyed a föld alább. Közép-Ázsia
                        már mélyen a Csendes-tenger színmagasa alatt áll, csak bércpartjai őrzik, s
                        ki van számítva, hogy tízezer év múlva Franciaországnak utolsó hegyei mint
                        szigetek fognak csak kiállni a Földközi-tengerből.</p>
                    <p>Az ismert világ tökéletlen emberfajai mindjobban összeszorulnak az utolsó
                        meleg délöv alatt, s midőn az utolsó darab földért küzdenek, egymást
                        kölcsönösen fölemésztik.</p>
                    <p>Midőn Franklin, Kane, MacClintock, Kennedy és a többi merész hajósok
                        kiindultak a föld jégövén keresztültörni, s a rajta túl sejtett,
                        bebizonyított új világrészbe elhatolni, tudták, kiszámították, hogy ez a
                        kettős jégöv bennünket közbeszorult tökéletlen emberiséget, egyszer össze
                        fog sajtolni, s letöröl a föld színéről, mint letörölte egy más katasztrófa
                        a mamutok világát; de oda mi nem vagyunk képesek betörni.</p>
                    <p>Hát azok tudnak-e mirólunk valamit?</p>
                    <p>Én azt hiszem, hogy igen.</p>
                    <p>Hogyan? Ha soha nem jönnek közénk, ha nem jártak köztünk?</p>
                    <p>Ismét a villanydelej által.</p>
                    <p>Ha ezelőtt harminc évvel azt mondta volna valaki, hogy lesz idő, amelyben azt
                        a trónbeszédet, melyet az angol királynő tart délben tizenkét órakor
                        Londonban, már délután két órakor szóról szóra utána fogják olvasni Pesten,
                        Szentpétervárott, Konstantinápolyban és még aznap az Óceánon túl,
                        Amerikában, ezer meg ezer tengeri mérföldön túl, azt mondták volna neki:
                        “Poéta vagy!”</p>
                    <p>S ha valaki húsz év előtt azt mondta volna, hogy lesz egy gép, melynek egyik
                        felébe beletesznek egy műremeket, melynek ezüstjén Benvenuto Cellini fél
                        esztendeig dolgozott, s két óra múlva azon gépnek másik feléből ugyanazon
                        műremek fog előkerülni, hajszálnyira hasonlatos a másikhoz, hogy egymástól
                        meg nem lehet őket különböztetni, azt mondták volna neki rá: “Kontár
                        vagy!”</p>
                    <p>És íme ezek megvannak. A villanydelej eszközli e csodákat.</p>
                    <p>Nem lehetne-e ugyanaz képes évezredes tökélyesülésében egy általa áthatott,
                        erejével felmagasztosított emberi agyban is ugyanazt a csodát előidézni,
                        amit rézen és horganyon elkövet? Hogy a villanydelej magát a tudatot is
                        elszállítsa egyik világrészből a másikba, s galvanoplasztikai alakítást
                        teremtsen az emberi agyban???</p>
                    <p>“Poéta vagy! Kontár vagy!” - kiáltsátok uraim és úrhölgyeim!</p>
                    <p>De hát ha olyan nagyon ismernek bennünket a magasabb képességű rokonok, miért
                        nem jönnek ide közénk? Hiszen őket nem gátolja a jégmező, ők röpülni tudnak.
                        Miért nem röpülnek ide, miért nem hódítanak meg bennünket?</p>
                    <p>Azért, mert nem használhatnak bennünket.</p>
                    <p>Mit csináljanak ők mivelünk?</p>
                    <p>Megmérgezett vérünkkel, mely nyavalyáink magvát hordja? visszás
                        fogalmainkkal, undok fajgyűlöletünkkel? kapzsi pénzvágyunkkal, önző
                        szerelmünkkel, nevetséges büszkeségeinkkel, őrült divatjainkkal? százféle
                        mitologikus hitünk fanatizmusával, ezerféle nyelvkülönbségünk bábelével,
                        fegyverben álló népeink milliónyi szabadalmas gyilkosával? didergő
                        nyomorú­ságunk­kal, dobzódó gazdagságunkkal? tudatlan köznépünkkel, önhitt
                        tudósainkkal? vérengző lakomáinkkal, kábító italainkkal? hiú becsvágyunkkal,
                        “enyém-tied” fölötti civakodásunkkal? igaztalan törvényeinkkel, részrehajló
                        bíráinkkal? dőzsölő ifjúságunkkal, köszvényes öreg­sé­günk­­kel? állatkínzó
                        gazdaságunkkal, emberkínzó igazságunkkal? börtöneinkkel? akasztó­fáink­kal?
                        pénzen vett gyönyöreinkkel? hamis hajú divatszépségeinkkel? papjainkkal és
                        orvosaink­kal? prókátorainkkal és generálisainkkal? újságíróinkkal és
                        minisztereinkkel? királyainkkal és rabszolgáinkkal? mikor mi ezekben vagyunk
                        a tökéletesek!...</p>
                    <p>Ugyan mire használhatnának ők minket?...</p>
                    <p>Ha tudnak rólunk, szánakoznak rajtunk.</p>
                    <p>És hagyják csendes kontemplációval beteljesülni rajtunk a végzetet.</p>
                    <p>Az ő világuk a jövendő.</p>
                    <p>Az éjsark országa egyre terjed; az éjsark fénye, melege folyvást nagyobb tért
                        világít, melegít be; a jégövek északról, délről folyvást előbb haladnak a
                        zónákon. - A föld folyvást hidegül, és a nyarak hőmérsékének általánya
                        folyvást közeledik a fagypont felé.</p>
                    <p>Egyszer azután eléri azt. Elfogy a kőszén, s a kiirtott erdők, mesterséges
                        tűz sem ad meleget többé.</p>
                    <p>De ugyanazon mértékben, melyben belső rétegei kihűlnek, erősödik
                        delejvillanyos hatalma a földnek, s mikor magára hagyja a mostoha, a nap, ki
                        oly rosszul bánt vele eddig is, akkor önfényében fog ragyogni, s bevonja
                        maga körül az eget sugárkoronájával, s bemelegíti a légkört örökké boldog
                        népei felett, és akkor lesz “egy akol - amelynek nem kell pásztor!”</p>
                    <p> </p>
                </div>
                <div type="chapter">
                    <head>Mágnes lovag</head>
                    <p>A felolvasás után minden lámpát kivittek a teremből, egyedül a középcsillár
                        gyertyái maradtak égve. Iván a villanydelej-világítást készült
                        bemutatni.</p>
                    <p>Voltak a társaságban elegen, akikre nézve új volt és meglepő, mikor egyszerre
                        kigyulladt az a fénylő csillag, mintha a Venus szállt volna le valaki
                        kedvéért az égről, sugárszóró fehér világával beragyogni az egész hosszú
                        teremsort, mely fényárban a csillár gyertyáinak lángjai mint kékes
                        lobogványok táncoltak árnyékot vetve.</p>
                    <p>Minden arc elvesztette színét e világításban. “Nézd, a delejországi emberek!”
                        - suttogták itt-amott. Iván maga az emelvényen úgy tűnt fel, mint egy
                        fényövezte varázsló, szoborkemény vonásaival, sötéten árnyalt szemeivel. A
                        pompás nemzeti jelmezek, a hölgyek antik ékszerei, boglár, csat, kösöntyű,
                        vitézkötés és mentekötő, másvilági zománccal bevonva tarkítá a magában is
                        nemes csoportozatot.</p>
                    <p>De ami mindenki ajkáról egy önkénytelen “ah” sóhajt csalt elő, az két
                        tünemény volt e napontúli fényáradatban. Az egyik Angela grófnő. Az új fény
                        megfosztá arcát saját büszke ragyogásától, a földi, paradicsomi, úri igézete
                        néhány pillanatra elveszett arról, s lett helyében egy égi tünemény víziója,
                        egy megdicsőült arca, ki elhagyva a földet, őrangyala karján emelkedik a
                        csillagok felé, s csak azoknak a fénye, mi arcára süt, mintha keresztül is
                        sütne rajta, árnyékot nem vet: egy arc, mely kristály, melyen nincs semmi
                        földi szenvedély, öröm, bánat, gúny, dac, kevélység! Ilyen csodálatos az a
                        delejfény.</p>
                    <p>A második tünemény volt Theudelinda grófnő. Egy emelvényen ült, magas
                        karszéken, mely a többiek csoportjából kitünteté. E varázsló fény arcának
                        valami tündéri fenséget adott. Az úgyis halvány szokott lenni, most tündöklő
                        lett. Nemes vonásai átszellemültek. S amint fején pompás diadémja
                        brilliántjait érte a fény, mint hullócsillagok özöne, szikrázott homlokáról
                        a fénysugár. Magasztos volt. Öt percig volt a leghódítóbb alak a szépek
                        között. Pedig már az régen volt, mikor neki a tükör azt mondta: “Szép vagy,
                        szép vagy, szép királyné!”</p>
                    <p>És az olvasóterem két oldala végtől-végig egy tükörtáblázattal volt fedve,
                        melyben a társaság csoportjai megháromszorozva tűntek elő, s mindenkinek
                        látnia kellett magát. Theudelinda öt percig látta magát tündérszépnek. Azt
                        gondolta magában: olyan vagyok, mint Mab királyné.</p>
                    <p>Egyszer aztán kialudt a tündércsillag, s ismét itt volt a gyertyavilágos
                        sötétség.</p>
                    <p>Sajnálkozó “ah” hangzott végig a csoportozaton. Kár, hogy nem tartott tovább!
                        Az emberek szemeiket dörzsölik, s ismét egymásra ismernek. Nincs többé se
                        Áriel, se Tündér Ilona köztük, s mennybe szálló üdvözültek, se felhőkből
                        leszálló égkirálynék, se a hun monda hősei, hanem becsületes hétköznapi
                        grófok és tudósok és ünnepi grófnők; Angela grófnő arca ismét hódító és
                        büszke; Theudelinda ismét rideg és lehangolt.</p>
                    <p>Iván is leszállt olvasóemelvényéről, s fogadta az eléje sietők üdvkívánatait
                        és megjegyzéseit.</p>
                    <p>Természetesen különfélék voltak felolvasása felől a vélemények.</p>
                    <p>Legelső és legelragadottabb hallgatója volt Géza gróf, ki, amint leszállt a
                        rostrumról, rögtön elfogta és esküvel fogadta, hogy ő behatol abba az
                        éjsarki világba, s addig el nem eresztette, míg meg nem mondja neki, hol
                        lehet erről többet megtudni. Iván azután utasította, hogy a Nemzeti Kaszinó
                        könyvtárában, a IX-ik szekrényben egy egész könyvsorozatot fog találni, mely
                        a legpontosabb adatokkal szolgál minden további kérdésére.</p>
                    <p>Hanem Eduárd báró egészen szkeptikus felfogással szólt e tárgyhoz, eredeti
                        erdélyi kifejezéssel téve ezen észrevételt: “Maga ugye minket most gyöngén
                        bolondnak tartott?”</p>
                    <p>A tudós-társaságnak egyik legtekintélyesebb tagja mosolygó iróniával fejezé
                        ki bámulatát afölött, hogy tisztelt kollégája mennyi poézist bírt kihozni e
                        tudományos tárgyból; míg egy szintén igen tekintélyes költőnk sajnálkozását
                        tudatá vele, hogy ily költői tárgyban miért engedte fantáziáját száraz
                        tudományos adatok által korlátoztatni.</p>
                    <p>Egészen más szempontból fogta azt fel a nagy olvasottságú István gróf
                        maga.</p>
                    <p>- Érteni kell a célzatokat. Ez az egész egy erős szatíra mostani állami és
                        társadalmi viszonyainkra, a tudomány és költészet színeivel befestve, hogy
                        csak a látók ismerjenek rá. Hasonló mű a régi korból Klimius Miklós
                        története, melyet a gyermekek úgy olvashatnak, mint kalandos mesét, míg a
                        filozofáló ész megleli benne a papi és világi kormányok ellen intézett
                        keserű szatírát. Nemde eltaláltam az ön intencióját?</p>
                    <p>Iván köszönte alássan a kegyes észrevételeket. S azután ment a ház
                        asszonyának megköszönni szívességét.</p>
                    <p>Theudelinda mosolygó arccal fogadá. Karszékéhez támaszkodva állt mellette
                        Angela grófnő.</p>
                    <p>Mikor Angela grófnő nagynénjéhez sietett, ezzel a szóval üdvözlé:</p>
                    <p>- Néném, olyan nagyszerű voltál, mint Mab királyné.</p>
                    <p>Ez a találó mondat mosolygott Theudelinda arcán, mikor Ivánt közelíteni
                        látta. Óh, azért az öt percért, melyben magát oly szépnek látta, örökre
                        hálával fog neki tartozni.</p>
                    <p>- Nagyon köszönöm önnek az élvezetet, melyet mindnyájunknak szerzett - mondá,
                        kezét nyújtva Ivánnak.</p>
                    <p>- Tartoztam vele a grófnőnek - mondá Iván. – Mikor a grófnő megtisztelte
                        szerény hajlékomat, akkor a grófnő adott nekem egy gyémántot, hogy azt szeme
                        láttára elégessem; most cserében én adok a grófnőnek egy gyémántot, mely
                        szeme láttára született.</p>
                    <p>Azzal átnyújtá neki a Volta-oszlop vezető huzaláról levett széndarabot.</p>
                    <p>- Mint előadásomban említém, a szén a delejtűzben meggyémántosodik, s az
                        üveget karcolja.</p>
                    <p>- Ah, ezt kísértsük meg - szólt Angela grófnő fellángoló szemekkel. - Hol itt
                        valami üveg? Ah, itt a tükörfalon? Jöjjön!</p>
                    <p>Ezt Theudelinda grófnő is látni akarta. Felkelt helyéből, s együtt a
                        tükörfalhoz mentek.</p>
                    <p>- Írjon ön valami betűt e tükörre - mondá Angela grófnő, s kérése után
                        figyelve nézett Ivánra.</p>
                    <p>Vajon minő betűt fog választani az alfabetből? Ha hiú, a maga névelőbetűjét,
                        az I-t, ha hétköznapi hízelgő, akkor a háziasszony névelőbetűjét, a T-t, ha
                        pedig elszédült bohó, akkor az A betűt. Mindenik esetben kap egy kis
                        gúnyfintorítást ez istennői arctól.</p>
                    <p>Iván fogta a széndarabot, s annak a hegyével odaírt a tükörlapra egy
                        X-et.</p>
                    <p>No, azon senkinek a neve sem kezdődik a keresztyén római katolikus
                        kalendáriumban, hacsak Spanyolországban nem, ahol volt egyszer egy Ximene,
                        de nálunk erre nem keresztelnek.</p>
                    <p>Megcsodálták a betűt, a szenet, az utóbbit Theudelinda grófnő átvette, és
                        biztosítá Ivánt, hogy bizsutéria-gyűjteményébe fogja tenni.</p>
                    <p>Angela grófnő szembeállt Ivánnal olyan közelségben, hogy ruhájának fodrai
                        érinték őt.</p>
                    <p>- Tudja ön, hogy én azt mind hiszem, amit ön most felolvasott. Nos, kérem, ne
                        mondja rá azt, hogy az egész felolvasás csak arra való volt, hogy a laikus
                        közönséget fantasztikusan zománcolt rendkívüliségekkel becsalogassa a száraz
                        tudomány búvárlatába, hogy az egésznek csak az a célja, hogy ez a sok fiatal
                        unatkozó holnap reggel fusson a könyvtárakba, a tanárokhoz: megtudni, mi
                        igaz, mi nem igaz ebből a leírásból, s így beleízleljen a fürkészetbe, s még
                        kedvet is kapjon hozzá. Én úgy hiszek mindent, mint ahogy ön leírta. De
                        szeretnék még többet is megtudni arról a világról. Hogyan van tovább? Mit
                        lát ön még többet? Mert a delejes látónak látnia kell mindent.</p>
                    <p>Valóban Angela grófnő szemei oly delejező erővel tudtak valakire nézni, hogy
                        annak csodadolgokat kellett látni e befolyás alatt. E szemsugaraknak sok
                        álomjárója akadt már.</p>
                    <p>- Beszélt ön arról - folytatá Angela -, hogy az emberek ott mily hévvel, mily
                        erővel tudnak szeretni, de az náluk nem erény, a delej okozza azt. Elhiszem.
                        De már most a delejnek két pólusa van: dél és éj. Úgy olvastam, hogy az
                        ellensarkak egymást vonzzák, az egyensarkak egymást eltaszítják. Tehát ha
                        Delejországban az oly szívek, kik egymást vonzzák, egymást fel is keresik, s
                        azt hívják szeretetnek, mely meg nem változik soha, akkor kell lenni
                        gyűlöletnek is, mely éppen oly változhatatlan, melytől a világ túlsó végére
                        kerülik ki egymást az emberek, s melyről éppen úgy nem tehetnek, s az náluk
                        éppen úgy nem bűn. Igaz-e?</p>
                    <p>Iván sarokba érzé magát szorítva. Ő értette jól, hogy Angela grófnő mit
                        kérdez, s Angela is sejté, hogy kérdését értik. Megint csak a fizikának
                        kellett kisegítenie Ivánt e bűvös kelepcéből.</p>
                    <p>- Igaz, grófnő, hogy ahol csak élet van a földön, ott rokonszenv és
                        ellenszenv egyenlően jogosult. A grófnő tanulmányozta a delejességet.
                        Olvasott annak pólusairól. Ugyanott bizonyosan azt is olvasta, hogy a
                        delejnek egyenlítője is van, egy vonal, mely sem nem dél, sem nem éj. A
                        magnetikus ekvátor. Ott a delej sem vonz, sem taszít. Ott nyugalom van.
                        Ilyen delej ekvátort minden ember visel szívében, s ha gyűlöletben és
                        szeretetben a legnagyobb szökéseket teszi is szenvedélye, ez a vonal
                        változatlan marad, s akik az alatt laknak, nyugodtan laknak ott.</p>
                    <p>- S kik laknak a delejekvátor alatt? - kérdé Angela grófnő.</p>
                    <p>- Például egy gyermeknek a szülői, s egy apának a gyermekei.</p>
                    <p>Angela grófnő arca kigyulladt, szép szemei villámbattériákat ürítettek ki
                        Iván szemeibe, hanem annak az arca nyugodt maradt.</p>
                    <p>- Erről még többet fogunk beszélni egymással - mondá Angela grófnő, s a terem
                        belsejébe távozott. Iván meghajtá magát a büszke szépség előtt, s ment a
                        férfitársaságba vissza.</p>
                    <p>A felolvasás után napirenden volt a büfé. Az elől már tisztul a lateiner-had.
                        Ha valahol, úgy a büfében árulja el magát, hogy ő csak táblabíró. Ez ahhoz
                        van szokva, hogy ha enni akar, szépen letelepedik valami biztos,
                        elmozdíthatatlan állomásra. Ha a két könyökét is felteheti az asztalra,
                        annál jobb. Saját asztalánál legjobb. Ott saját kés, villa, kanál van
                        számára rezerválva, amire a fogásáról ráismer már. Nem kívánja tőle senki,
                        hogy két kézre egyék. Felesége választ számára a tálból, természetesen
                        mindenből a legjobb darabot. Ha ízlett, újra megkínálja, s erőlteti még,
                        hogy egyék. Ha nem ízlett, kikérdezik, mi baja. Ha az ételnek volt baja, a
                        szakácsné komolyan megrovatik. S ha semmi sem akar ízleni, eszébe jut a
                        mindenkor kisegítő univerzálé házibarát: “Egy kis pirítós kenyeret!” Óh be
                        felséges az! Kivált ha egy kicsit megkenik fokhagymával, hogy csak az
                        árnyéka érezzék rajta. Milyen más ebben a grófi büfében falatozni. Itt egy
                        halom tányér, amott egy kazal kés, villa, azokból via facti egy ember
                        számára valót el-primaokkupálni, a sok felrakott cifra tálból valamelyiket
                        lefoglalni, két-három coaquisitor tyúkszemét letaposni, egynéhány krinolinon
                        keresztül botlani, könyökkel utat fúrni az asztal túlsó végeig, ahol poharak
                        kaphatók, kiválasztani a fácános tálból, melyik a legrosszabb darab, nehogy
                        az utóbb jövők azt mondják, nézd a neveletlen, a mellehúsát veszi ki, pedig
                        azt más is szereti! Az elrabolt fácáncombbal azután menekülni valami
                        szegletbe. Egyik kezébe fogni a tányért, másikba a kést, harmadikba - ha
                        volna! - a villát. Csak legalább egy kutya volna itt, hogy az ember a
                        kezében rekedt csontot neki adhatná, amit nem tud hová tenni. Azután egy
                        olyan lapátnak született négyágú ezüst villával szurkálni helytállásra nem
                        bírható kocsonyaféle után, aközben jobbról-balról védelmezni a poharát, hogy
                        el ne vigyék az orra elől, könyörögni úrnak, szegénynek, hogy ne igen
                        töltögessék a zsebébe a cukros befőtt levét, nyiszálni imposszibilis
                        késekkel a lúdmájpástétom dragonját, mely protestál a “consumo”-ba vonatás
                        ellen, pedig az a java: a pirítós héj; hébe-hóba feldönteni egy ott
                        lábatlankodó ecetes, olajos sziámi iker-palackot, borzalommal ismerni rá a
                        már lenyelt zselatinra, hogy az teknősbéka volt! Végül nem találni senkit,
                        akinek az ember megköszönje a vacsorát. És az otthoni boldog fogpiszkálási
                        kérőzés helyett palam et publice a száját öblögetni az embernek.</p>
                    <p>Jobb otthon! Vagy akinek az nincs, a jó ismerős vendéglőben, ahol az ember
                        parancsol, kritizál, és a kellnert tegezi.</p>
                    <p>Iván nem tartozott a menekülők közé. Odavegyült a társaságba, s úgy tett,
                        mint aki ott jól érzi magát.</p>
                    <p>Az urak és úrfiak csoportja igen szívélyesen fogadá, minden 40 év alatti ifjú
                        tegezve szólt hozzá. Be volt véve a társaságba. Hiszen nem kerül semmibe.
                        Holnapután hazamegy Mezopotámiába, s senki sem tud róla többet.</p>
                    <p>Kezdtek vele kötekedni felolvasása tárgya felett. S akkor kiderült, hogy ez a
                        troglodit tudós ember igen fidélis cimbora. Felveszi a tréfát, maga nevet
                        legkedélyesebben, ha találó szúrást kapott, de vissza is adja, mihelyt
                        teheti, éppoly kedélyesen, anélkül, hogy sértene.</p>
                    <p>Megkezdte a rohamot ellene egy huszár egyenruha, annak lakója Salista őrgróf,
                        indigenált nemes, kit egymás közt kapitánynak neveznek az urak. Széles
                        vállú, domború mellű boxertermet, hátraszegett göndör hajú fejjel, piros,
                        nevető arccal, felkunkorított fekete bajusszal. Ezúttal sántítva jön, mint
                        akinek egyik lába rövidebb, mint a másik, s amint Iván kezét megrázza,
                        egyúttal be is mutatja neki magát.</p>
                    <p>- Salista őrgróf huszár kapitány. Ne hidd azonban, hogy azért volnék sánta,
                        mintha ellőtték volna a lábamat. Hanem azért járok ilyen bicén, mert valami
                        jámbor poéta ráhágott a sarkantyúmra, s azzal egyszerre lemaradt az egyik
                        sarkam kérgestül.</p>
                    <p>Biz azon Iván is nevetett, mert nagyon furcsa volt.</p>
                    <p>- Poetica licentia! Hexameter voltál, jámbust csinált belőled.</p>
                    <p>- Hahaha! - nevetett élesen a kapitány. - Ez jó élc, halljátok! Hexameter
                        voltam, lovas katona, hatlábú; jámbus lettem: egy hosszú, egy rövid. Hanem
                        most én mondok neked egy élcet. Azt mondtad a Delejországod embereiről, hogy
                        azoknak a hajuk kék; akkor a szakálluk is kék; de akkor nem igaz, hogy ki-ki
                        egy feleséget tart, mert kékszakállnak hét feleség dukál.</p>
                    <p>- Vagy pedig hét kosár - felelt rá Iván.</p>
                    <p>- Hah! Ich bin erkannt! - kiálta fel bonhomiával a kapitány az ifjúság kitörő
                        hahotája közt. Ő volt arról nevezetes, hogy mindég feleséget keresett, de
                        sohasem jutott el a negociált konzorcium végleges megalakulásának
                        stádiumáig.</p>
                    <p>A societásban szívesen látják az olyan embert, akit csipkedni lehet, és
                        visszacsíp.</p>
                    <p>- Hanem érdekes ország lehet - folytatá Salista őrgróf a harcelírozást. -
                        Minden ember egy leydeni villanyos palack, csak úgy jön ki belőle a szikra,
                        ha duellálni megyünk, nem viszünk magunkkal pisztolyt, csak a kezemet
                        nyújtom ki ellenemre.</p>
                    <p>- S akkor betelik a példabeszéd, hogy még a kezed is elsül.</p>
                    <p>- A példabeszéd ugyan határozottan “disznólábat” említ - szólt nevetve a
                        kapitány -, de elviselem a karambolt, amire magam adtam az
                        “aufsitzer”-t.</p>
                    <p>- Hanem az még érdekesebb lehet ott, hogy ha az ember az utcán szivarra akar
                        gyújtani, azt mondja a szemközt jövőnek. “Kérek, kisasszony, egy csókot,
                        hadd gyújtsam meg nála a szivaromat.”</p>
                    <p>Most azután Iván rovására nevettek, Iván nem haragudott érte, pedig tudósnak,
                        poétának ez az egy fájó oldala van, ha az ötleteit megtréfálják; ő folytatta
                        neki a tréfát.</p>
                    <p>- Ah - ott már nem járja a szivarozás! - Hát mi? - Hát úgy van, mint most a
                        gázvilágítás. A státus éjjel-nappal fűttet a dohány-abaldóban egy nagy
                        katlant dohánnyal, annak a füstjét csöveken, mint a gázt, elvezetik a
                        házakba, minden szobában van egy csap, azon egy borostyánkő szopóka, akinek
                        mennyi tetszik, annyi füstöt szí ki az államnargiléből.</p>
                    <p>- Groszartig! - kiálta fel Salista őrgróf.</p>
                    <p>- Csak az nem tetszik nekem a te országodban - szólt bele Oszkár báró -, hogy
                        ott nincsenek lovak, és így nincsen turf.</p>
                    <p>- Igen, de ebben megint az a jó, hogy nincsen bettinghouse.</p>
                    <p>Most azután ki-ki félrefordult nevetni. Oszkár báró sok szép pénzt
                        elhagyogatott abban a házban.</p>
                    <p>- De nekem mégsem tetszik az egész államod - folytatá a kapitány. - Mert mi
                        lennék akkor én ott, ha senki sem tart katonát?</p>
                    <p>- Senki sem! - erősíté Iván. - Még őszentsége a pápa sem.</p>
                    <p>De már erre kitört a kacagás a körülállók között, mire a kapitány kissé
                        hátrahőkölt és elvörösödött; hanem azután csak ő is nevetni kezdett.</p>
                    <p>- No nézd, a csillagvizsgáló Paracelsusát! Milyen komoly képet csinál hozzá;
                        pedig fogadni merénk, hogy olyan jól tudja, mint magam, hogy én is voltam
                        egyszer pápai zuáv, meg is kergettek Castelfidardónál; olyat szaladtam, hogy
                        hazáig meg sem álltam. Hahaha!</p>
                    <p>Erre a témára Sámuel apát is megszólalt.</p>
                    <p>- Az én apprehenzióm még nagyobb ön ellen azért, hogy a Delejországból
                        egészen kiakolbólította a klérust.</p>
                    <p>- No, azon még lehet segíteni - szólt Iván barátságosan. - Ha megismerik a
                        vesperaeink szövegét, talán még kedvet kapnak hozzá.</p>
                    <p>Ez a vágás az egész erdőt levágta Iván előtt. A vesperaek történetét mindenki
                        ismerte már, mert Theudelinda grófnő bírt annyi helyes érzékkel, hogy inkább
                        maga mondta azt el ismerőseinek, minthogy mástól tudják meg, hanem a pappal
                        senki sem mert erről szemtől szembe tréfálni. Az nagyon komoly dolognak
                        tartatott. Most azután, mikor azt látták, hogy Iván calembourjára maga a pap
                        úgy kacag, hogy a könnyei csorognak bele, elismerték felőle, hogy ez egy
                        kreuzfidel cimbora, akivel lehet mulatni.</p>
                    <p>Hisz ez “adeptus”.</p>
                    <p>Ez már tudja zsargonunkat, mi kacagunk, s aki kívülöttünk áll, meg sem tudja,
                        min kacagunk.</p>
                    <p>Már ennek “ciao!”</p>
                    <p>“Jó fiú ez a tudós! Csináljunk neki egy jó napot!”</p>
                    <p>- Igaz, hogy te sohasem iszol bort? - kérdé a kapitány Ivántól.</p>
                    <p>- Esztendőben egyszer.</p>
                    <p>- S az idén még nem került elő ez az anniversárium?</p>
                    <p>- Nem.</p>
                    <p>- No, hát akkor iszunk ma egy esztendőre valót! Ki tart velünk?</p>
                    <p>A férfitársaság egy része visszaszüremkedett a termekbe. Egypár széptevő
                        ifjú, néhány obligát táncos. A hölgyek a tea után egypár quadrille-t szoktak
                        ellejteni zongora mellett, talán egy kis csárdást is, ha nagyobb kedvük
                        kerekedik; István gróf a teremben volt, míg a legutolsó tudóst és poétát is
                        eltűnni nem látta, s csak akkor ment haza, mikor az egész társaság
                        oszlófélben volt már. Azaz, hogy nem az egész társaság, mert annak egy része
                        dezertált, felvéve magát István gróf szállásába, ki Theudelinda grófnő
                        palotájában az egész második emeletet bírta, s azok ott mulattak a maguk
                        módja szerint.</p>
                    <p>A félreeső szobában, honnét a zaj nem hallatszott alá, folyt a vidám
                        beszélgetés, tósztozás a pezsgős poharak mellett.</p>
                    <p>Iván itt megint új oldalról mutatta be magát. Győzte a bort. Tósztjainak
                        veleje volt, élceinek szikrája volt, adomái újak voltak és érdekesek. S
                        azután akármennyit ivott, egy makulányit nem változott a kedélye. Olyan
                        szelíd volt, mint a tej.</p>
                    <p>- Bruder! - mondá neki akadozó nyelvvel úgy két óra felé Géza gróf. - Abban
                        egyeztünk meg, hogy majd ha te elázol, mi ketten a kapitánnyal szépen
                        hazaviszünk s lefektetünk. De már megbocsáss, kedves barátom, mágnes lovag,
                        én magam sem tudom, hogyan kell egy lépcsőn lefelé gurulni, maccs vagyok.
                        Hát csak vedd fel a szárnyaidat, add fel a kapitánynak a szárnyait, s
                        repüljetek nálam nélkül!</p>
                    <p>Azzal lefeküdt egy pamlagra s elaludt.</p>
                    <p>Kacagtak az őszinteségen. Iván maga is kacagott.</p>
                    <p>Rajta maradt a “mágnes lovag”.</p>
                    <p>- Nomen est omen - mondá Iván. - Nevemben van az “iván”, ami annyit tesz,
                        hogy: “getrunken!”</p>
                    <p>- Hanem valljuk meg az igazat - mondá a kapitány -, ami a röpülést illeti, az
                        én termetemmel Delejországban sem röpülnek.</p>
                    <p>- Már nem tudom, mennyire becsülöd az értékedet - szólt Iván -, de tudtomra
                        egyedül a “skíz” az, aki nem “volát”.</p>
                    <p>(Gyöngébbek kedvéért, miután sokan lehetnek, akik ezt nem tudják,
                        megmagyarázzuk, hogy ez a “skíz” bizonyos infallibilitással bíró legfőbb
                        hatalmú egyéniség, kit hímzett ornátusban szokás festeni, ki minden
                        királyoknak fölötte áll, s általános hierarchiai tiszteletben részesül; a
                        “volát” pedig bizonyos szabadkőművesi jelszó, mely azon állapotot fejezi ki,
                        amidőn az eltiport jog a tényleges hatalomnak kénytelen egy időre
                        meghódolni.)</p>
                    <p>- Ah! - szólt a kapitány. - Te ehhez is értesz? Szoktál kártyázni is, tudós
                        férfiú?</p>
                    <p>- Minden három esztendőben egyszer.</p>
                    <p>- Az nem elég.</p>
                    <p>Hogy miért nem elég, azt nem mondhatta el, mert éppen érkezett alulról István
                        gróf s tudatá, hogy a társaság odalenn már eloszlott; a grófnő nyugodni
                        megy, már most tehát idefenn is ideje véget vetni a lármásabb mulatságnak.
                        Ezt mindenki természetesnek találta.</p>
                    <p>- Hanem azért hazamenésről szó sincs - mondá Salista őrgróf. - Adjatok
                        tarokkot! Ne töltsük a munkára rendeltetett időt hiába!</p>
                    <p>Ki vállalkozik?</p>
                    <p>Legelső természetesen az apát úr, ez neki stúdiuma. Azután mindjárt Oszkár
                        báró, ez neki szenvedélye. Harmadiknak a kapitány, ez neki métier-je. Hát
                        negyediknek?</p>
                    <p>- Nos, tudós barátom?</p>
                    <p>István gróf nem tartá fölöslegesnek annyit megjegyezni vendége előtt, hogy
                        ezek az urak igen nagy pénzben játszanak.</p>
                    <p>- Ah, mit? - szólt Salista őrgróf. - Egy krajcárban pointjét.</p>
                    <p>- Az ám, hanem ezen az egy krajcáros játékon egyetlen egy partiban
                        elveszthetni hétszász-nyolcszáz forintot. Ezek hazárdjátékot csináltak a
                        társasjátékból.</p>
                    <p>Iván mosolygott.</p>
                    <p>- Én mindennap hazárdjátékot játszom egy igen nagy úrral: a természettel;
                        mindennap egy lapra van feltéve az összes vagyonom egy ezredrésznyi
                        nyereségért.</p>
                    <p>S azzal odatette a székét a zöld asztalhoz.</p>
                    <p>Szép játék ez, amit ezek az urak játszanak. Kinn a falun is játsszák azt,
                        csakhogy még nem jöttek rá, hogy mint lehet az hazárdjátékká felfokozni. A
                        közönséges hazárdjátékhoz nem kell egyéb, mint szerencse és vakmerőség. A
                        holtrészeg is nyerhet - véletlenül. De ennél kombinálva van mindaz, ami
                        szerencse, vakeset, bolond véletlen: azzal, ami számítás, elővigyázat,
                        óvatosság és vakmerőség. A tarokkjátszó nemcsak a kártyáiból játszik, hanem
                        az ellenfelei arcvonásaiból. Az megannyi Lavater a más arcából, s megannyi
                        Tartuffe a saját magáéval. Az nagy színész, ki kétségbeesést mutat, mikor
                        örül, s hetvenkedik, mikor legjobban fél. Az hadvezér, ki csatatervét minden
                        ütésnél újra tudja alakítani; az Bosco, ki az első kihívásból megfejti az
                        egész kártyaállást; és nagylelkű, ki, mikor “kell”, fel tudja magát áldozni
                        a “jövendőért”, a “közügy” megmentéseért.</p>
                    <p>Azért a körülállók nagyon sajnálták Ivánt, mikor leült ezzel a három
                        nagymesterével a játéknak a kártyaasztalhoz. Nem olyan embernek való ez, aki
                        minden három esztendőben egyszer veszi kezébe a kártyát, s minden
                        esztendőben egyszer a borospalackot, kivált azon a napon, amelyen éppen
                        ivott.</p>
                    <p>Reggel hét óra volt, mikor az urak felkeltek a játékasztaltól.</p>
                    <p>Akkor azt mondta Ivánnak Salista őrgróf, mikor a székét félretette:</p>
                    <p>- No bajtárs, az nagy szerencse a világra nézve, hogy te csak egy esztendőben
                        egyszer iszol, s három esztendőben egyszer játszol; mert ha mindennap
                        tennéd, nem maradna Jálics pincéjében bor, s Rotschild kasszájában pénz.</p>
                    <p>Iván mind a három urat ad peram et saccum kitisztogatta.</p>
                    <p>- Tud ez mindent! - sóhajta fel az apát úr.</p>
                    <p>- No, de elválás előtt még igyunk egyet búcsúzóra! - mondá az őrgróf. - Hol
                        az abszint?</p>
                    <p>S azzal megtöltött két pezsgős poharat a mérges, dühös zöld villogású léllel,
                        melyet okos emberek, akik restellik, hogy olyan sok eszük van, csak
                        gyűszűnyi pohárkákból szoktak szürcsölgetni.</p>
                    <p>- No ezt búcsú fejében!</p>
                    <p>István gróf fejét csóválta e tréfához; hanem Iván csak felvette a kínált
                        poharat, s összekoccintva azt a kapitányéval, felhajtotta az erős
                        ürömlét.</p>
                    <p>S azzal, mint aki mindent megtett, amivel tartozott, igen udvariasan búcsút
                        vett István gróftól, ki viszont a maga részéről felkérte, hogy tekintse
                        magát ezentúl is szívesen látott vendégnek, s azzal még megvárta az apát
                        urat, s együtt távoztak.</p>
                    <p>Hanem Salista őrgróf már alig talált ki az előszobába. Az az üröm mégis igen
                        nagy adag volt! S az előszobában azzal lepte meg barátait, hogy erővel
                        elfoglalta Iván perzsiánprémes kucsmáját, hogy az az övé. Utoljára is
                        Ivánnak kellett az ő aranygombos katonasüvegében hazamenni.</p>
                    <p>Amint pedig a lépcsőre kiértek, a kapitány erővel be akarta bizonyítani, hogy
                        ő csakugyan tud repülni, mert ő az az ember Delejországból, akinek szárnyai
                        vannak; Ivánnak meg a papnak dolgába került levinni őt az első emeletig. Ott
                        meg az jutott eszébe, hogy ő bemegy Theudelinda grófnőhöz megköszönni neki,
                        hogy olyan kegyes volt az ő gyarló felolvasását végighallgatni; mert ő az a
                        tudós, aki ma itt felolvasást tartott, s mindjárt betöri a koponyáját annak,
                        aki azt mondja, hogy ő nem tudós. S addig nem lehetett odább vinni, míg
                        valami nőcseléd ki nem nyújtotta egy ajtón a kezét, hogy azt ő
                        megcsókolhassa. Alig bírták a bérkocsiba betuszkolni, s mire a hotelbe
                        megérkeztek, Ivánnak kellett őt felcipelni a lépcsőkön, mert már akkor nem
                        tudott a külvilágról semmit.</p>
                    <p>Délben az apát őr referált István grófnak az eltávozottakról. Salista őrgróf
                        fekszik és alszik otthon, mint a káposztakő, Iván pedig ül az íróasztalánál
                        s leveleket ír.</p>
                    <p>- Átkozott kemény feje van! - mondá István gróf.</p>
                    <p>- Pihent erő... - jegyzé meg rá az apát széttekintve, hogy nem hallja-e meg
                        valaki - sequioris sexus?</p>
                    <p>Ivánon rajta maradt a társaság előtt a “mágnes lovag” név.</p>
                    <p>Mágnes lovag azontúl mindenütt látható volt; látogatásokat tett, s a
                        kaszinóba is meg­választatta magát rendes tagnak. Azelőtt is eljárt ugyan
                        oda, be lévén vezetve az apát úr által; hanem a kaszinónak öt világrésze
                        van, mint a földnek, s lakói, mint a lepidopterák, három osztályhoz
                        tartoznak; nappali pillangók, esteli lepkék és éjjeli pillék. Nappal a
                        könyvtárat búvárkodják a tudós tagok, mely egyike a legérdekesebb és
                        becsesebb könyvtáraknak, este hattól nyolcig ott whisteznek és politizálnak
                        a septemvirek és fiskálisok, nyolctól éjfél utánig végre elfoglalja a tért a
                        magas societas. Annálfogva megesik, hogy két ember mindennap eljár a
                        kaszinóba anélkül, hogy valaha egymással találkoznék.</p>
                    <p>Iván előbb a könyvtárt búvta, később azután a “noctuák”-hoz osztályoztatta
                        magát.</p>
                    <p>Nem gondolt már hazamenetelre. Sőt inkább eljárt minden mulatságba, s a
                        színházban egyike volt azoknak, akik a Bondaváry grófnők páholyába
                        felvonásközökben fel szoktak látogatni.</p>
                    <p>A másik héten táncvigalom volt Theudelinda grófnőnél. Iván oda is hivatalos
                        volt. El is ment.</p>
                    <p>- Szoktál táncolni? - kérdé tőle a kapitány.</p>
                    <p>- Egyszer valamikor, nagyon régen; van annak már tizenöt esztendeje.</p>
                    <p>- Jobb már nekünk csak nézni. Okos ember harmincöt éven túl nem táncol.</p>
                    <p>Az igaz, hogy volt mit nézni; az utánozhatlan kellem és simulékonyság, amit a
                        magas világ hölgyeinek tánca kifejt, istenek számára való nézőjáték.</p>
                    <p>Ma Angela grófnő különösen szép volt rózsaszínű ruhában, gyöngyökkel kifűzött
                        magyar derékkal, csokros csipkeujjakkal, mik gömbölyű vállait közbámulatra
                        bocsáták, két tömött hajfonadéka hosszan le volt eresztve szalagok közé
                        fonottan, parasztosan, ami fejedelmi alakját még elragadóbbá tette.</p>
                    <p>Hanem hát az ember az istenek számára való látvánnyal is betelik. Vacsora
                        után “ne lopjuk hiába az időt”, menjünk kártyázni.</p>
                    <p>Iván kártyázott minden nap. Elegánsul játszott. Nem veszekedett társaival.
                        Gráciával tudott veszteni, flegmával nyert, gavallérosan bevágott, nem
                        húzott helyet, ha rossz kártyája járt, és nem csinált hibákat. Igen jó
                        akvizíciónak tartatott. Hasznavehető ember egy tudósban!</p>
                    <p>Vacsora után egy mellékszobában játszogattak csendesen az öreg és meglett
                        korú uraságok; míg a ménkű fiatalság (Blitzjung?) rakta a táncot a
                        teremben.</p>
                    <p>Ivánnak megint nyerő napja volt.</p>
                    <p>Egyszer jön a szobába Ödön gróf nagy sebten, s azt mondja Ivánnak:</p>
                    <p>- Dobd le a kártyád csak szaporán, Angela húgom akar veled egyet táncolni a
                        magyar cotillonban.</p>
                    <p>- Játsszál addig helyettem, kérlek - szólt Iván, átadva Ödönnek a kártyáit és
                        kasszáját, s azzal sietett át a terembe Angela grófnővel magyar cotillont
                        táncolni.</p>
                    <p>Magyar cotillon! Tüneményes idők!</p>
                    <p>Hogy magyar királyi udvart látunk, magyar minisztériumot, magyar honvédeket,
                        magyar ezüst-, aranypénzt: abban semmi különös nincsen, az igen természetes,
                        azzal tartozott nekünk a sors; de magyar cotillont! Már az, valljuk meg, a
                        hódítások közé tartozik. A csárdásra jártuk a cotillont.</p>
                    <p>Tehát Iván odament Angela grófnőhöz, s meghajtotta előtte a fejét.</p>
                    <p>- Ön felém sem jönne, ha érte nem küldenék - hangzott elé a kedves
                        szemrehányás.</p>
                    <p>- Királyné elé csak híva szokás menni.</p>
                    <p>- No, ne hízelegjen, ahhoz ért más is. Ha ön hízelgésen kezdte volna nálam,
                        sohasem szóltam volna önhöz többet, de megbántáson kezdte, s ezt
                        szeretem.</p>
                    <p>- Nem emlékszem rá.</p>
                    <p>- Mert még mindig benne van a bántalmazásban. S azt ön igen jól tudja.</p>
                    <p>A sor éppen rájuk került, a táncba kellett menniök. Ivánon nem látszott meg,
                        hogy tizenöt év óta nem táncolt, most is értett hozzá.</p>
                    <p>A kártyázószobában maradottak között azalatt osztás közben Ödön gróf ezt az
                        újdonságot bocsátá közre:</p>
                    <p>- Tudjátok, mi újság? Az én Angela húgom ebbe a mágnes lovagba bele van
                        bolondulva.</p>
                    <p>- Ah, a mágnes lovagba! - kiálta hitetlenül az őrgróf.</p>
                    <p>- Ne higgyetek neki - szólt bele István gróf -, én ismerem a mi szép
                        húgunkat! Tele van annak a kedélye finom malíciával. Ha észreveszi, hogy
                        valamely férfinak van egy vesszőparipája, azt ő azon a pálcalovon úgy
                        meglovagoltatja, úgy ugratja, caracolíroztatja, az egész haute école-t
                        végigjáratja vele, hogy madame Schlezák sem különben. Így tesz mindenkivel;
                        ha kedvenc témájára talál, komoly képpel, nagy részvéttel a tökéletességig
                        idomítja, s akkor kineveti. Így járt vele a szegény Sondershain is, aki igen
                        derék fiú, s csak az az egy hibája volt, hogy nagyon meghódolt Angelának, s
                        Angela ezért megutálta. Kinevet ez mindenkit, aki fel engedi magát ültetni
                        általa a pálcalóra.</p>
                    <p>- Igen. De nem szemében magasztalja ám Ivánt, hanem én előttem, s nem azért,
                        hogy akadémikus és geológ, hanem azért, mert derék férfi.</p>
                    <p>- Ez is egy mesterfogás! Tudja jól, hogy az idegen előtt elejtett magasztalás
                        a legcsábítóbb csalétek.</p>
                    <p>- Csakhogy én az Ivánnak nem mondom el.</p>
                    <p>- Azzal pedig Ivánnak teszesz nagy barátságot - végzé be nevetve Salista
                        őrgróf.</p>
                    <p>A táncoló pár pedig ismét visszatért helyére.</p>
                    <p>- Ön el készült már menni Pestről? Az apát mondá - kérdezé Ivántól
                        Angela.</p>
                    <p>- Olyan ügyem akadt azóta, mely hosszabb ideig itten tart.</p>
                    <p>- Van önnek családja otthon?</p>
                    <p>- Senkim a földön.</p>
                    <p>- Mért nincs?</p>
                    <p>Nehéz egy kérdés.</p>
                    <p>- A grófnő talán hallotta azt már, hogy én mi vagyok odahaza? Kőszénbányász.
                        A nap világos részét a föld alatt töltöm.</p>
                    <p>- Igaz. A többi könnyű megmagyarázni - szólt Angela. - Egy nőnek a helyzete
                        borzasztó lehet, akinek a férje bányász, és éppen kőszéntárnában. Az
                        elviselhetetlen gondolat. Mindennap úgy venni tőle búcsút, mint aki megy a
                        föld alá, mindennap azt tudni róla, hogy el van temetve, minden gondolatban
                        azért fohászkodni, hogy újra feltámadjon; tudni azt, hogy akit legjobban
                        szeret, az itt jár most mélyen a föld alatt, honnan kiáltása sem hallik fel,
                        és tudni azt, hogy ez a föld mélye teli van ellenséges rémekkel, hogy egy
                        egész halál-ég veszi körül, melynek csak egy szikra kell, hogy pokollá
                        váljék, s az érte élő szív örökre temetve maradjon. Azt értem, hogy ily
                        izgalomra nem vállalkozik asszonyi szív. Hah! Mikor egy anyának azt kell
                        kiáltani futó gyermeke után: “Ne fuss olyan nagyon, apád fejére odalenn kő
                        esik!” De hát miért lakik ön ott a tárnában? (Ez utóbbi mondás bosszús
                        arckifejezéssel volt kísérve.)</p>
                    <p>- Mert az nekem elementumom, mint a katonának a csatatér, a hajósnak a
                        tenger, az utasnak a sivatag; s ami azokat viszi, visz engem is: a
                        szenvedély! Én szeretem azt a föld alatti sötétséget!</p>
                    <p>A melegség, mellyel Iván e szavakat mondta, gyújtott.</p>
                    <p>- Minden magasztos, ami szenvedély! - viszonzá Angela. - Kivált a teremtő s a
                        romboló szenvedély. Én tudom érteni a nőt, ki férjét a csatamezőig kíséri;
                        még azt is felfoghatom, ki a csatába is vele megy együtt, bárha maga a harc
                        folyamata a mai mód szerint eléggé prózai és piszkos, s minden
                        eszményiségétől meg van fosztva. De a földbúvár heroizmusát nem vagyok képes
                        kedélyembe átülteni. Az az ember, ki a holt kövekkel társalog, eszembe
                        juttatja Badrul Budur herceget, ki félig kővé vált, s ki fölött neje egy
                        rabszolgát kitüntetett. Annál jobban tetszik nekem az, aki a földet a sík
                        végtelenben kutatja fel. Óh, egy Sir Baker nejét tudom érteni, ki férje
                        oldalán nekiindul Dél-Afrika sivatagainak, egyik fegyver az ő kezében, másik
                        a férjeében; együtt tűrnek őrjítő hőséget, együtt rohannak gyilkos fenevadak
                        közé; kéz-kézben lépnek a vad szerecsen rablókirály elé, s ahol a férj karja
                        bénult, a nő szemei győznek. Annak a nőnek a helyzetébe tudom képzelni
                        magamat, ki egyedül, magára hagyatva a mangave-erdőben a sebesült utazó
                        fejét ölében tartja, s nehéz éjszakáit felvont fegyverrel őrzi, sebére írt
                        keres; ki ételét megfőzi a pusztában a tevehulladék mellett, s európai
                        embertől soha be nem járt vidékeken az egyetlen férfival, kinek ő egyetlen
                        asszonya, megjelen, és büszkén jelen meg tízezer asszony előtt azzal a
                        tudattal, hogy ez egész országban egyedül én vagyok a szép, egyedül én
                        vagyok a nő, aki megérdemli e nevet!</p>
                    <p>Ismét rájuk következett a tánc, s félbeszakítá a beszélgetést.</p>
                    <p>Mikor helyükre visszaérkeztek, Angela visszatért az elhagyott tárgyra.</p>
                    <p>- Amit az elébb mondtam önnek, az egy gyáva hiúság kitörése volt nálam.
                        Nyomorult képzelődés! Olyan országban járni, ahol minden asszony csak a két
                        lábon járással különbözik az állattól, ahol a szépség ideálja az, akinek a
                        felső ajka úgy keresztül van lyukasztva, hogy mikor nevet, az orra
                        keresztüllátszik rajta. Nevetséges! Itt akarni azzal büszkélkedni, hogy én
                        vagyok a legszebb! Itt kevélykedni azzal, hogy mi vagyunk egymáshoz a hívek.
                        A monstrumok közt, a szörnyetegek közt, a csúfok birodalmában. Nem! Nem! Én
                        merészebb dolgot is tudnék. Egy nő, Christiani kisasszony, megtette már azt,
                        hogy egyedül végigutazta ázsiai Oroszország sivatagait lóháton. Hátha egy
                        férfi és egy nő bátorsággal bírna a Polinai csatornáján végighatolni és
                        betörni a meleg tenger öblébe, amit Kane felfedezett? Ha egy nőnek és
                        férfiúnak az óvilágból volna elég bátorsága kikötni az éjsarki ország
                        partjain. S ott merészen azt mondani a delej embereinek: “Íme, jöjjetek
                        versenyre velünk! Mi szebbek vagyunk, mint ti, erősebbek, mint ti, hívebbek,
                        mint ti, és boldogabbak, mint ti!” Az volna a diadal! Egy ilyen útra én is
                        képes volnék!</p>
                    <p>Angela szemei ragyogtak az éjsarki aurora fényében e szavaknál.</p>
                    <p>Iván egy merész nyilatkozatra szánta el magát.</p>
                    <p>- Grófnő! Ha önnek oly szenvedélye van ismeretlen világrészeket felfedezni, s
                        azoknak lakóit felhívni, hogy “versenyezzünk! melyikünk jobb, hívebb,
                        szeretetreméltóbb?”, én ajánlhatok önnek egy ilyen országot, mely sokkal
                        közelebb fekszik.</p>
                    <p>- Melyik az?</p>
                    <p>- Magyarország.</p>
                    <p>- Ah! Hát nem vagyunk-e itt?</p>
                    <p>- A grófnő nincs itt. Ön csak látogató nálunk, s arról, hogy mi kik vagyunk,
                        nem tud semmit. Grófnő, nincs önnek mit keresni sem Abyssiniában, sem a
                        pólusoknál, de egy új világ áll ön előtt, ahol van mit alkotni a teremtő
                        szenvedélynek.</p>
                    <p>Angel kiterjeszté legyezőjét, s egykedvűen hüsselte fehér keblét vele.</p>
                    <p>- Mit tehetek én? Nem vagyok független nő.</p>
                    <p>- Nem független, de uralkodó.</p>
                    <p>- Ki fölött?</p>
                    <p>- Grófnő, önnek egyetlen szavába kerülne, és a bécsi zöld palota
                        “mindenestül” Pestre vándorolna le. Egy nagy vezéralakra volna szüksége
                        idelenn a társadalomnak, ki most odafenn csak egy tespedő semmi, s ez önnek
                        nagyatyja, aki önt imádja. Egy szava önnek új fordulatot adhat egész
                        lételünknek. Egy szavára önnek Tibald gróf Pestre jönne lakni.</p>
                    <p>Angela grófnő haragosan csapta össze legyezője lemezeit, s két kezét
                        leeresztve ölébe, villámló tekintettel nézett Ivánra.</p>
                    <p>- Tudja ön azt, hogy az a tárgy, amit ön most felemlített, előttem oly
                        gyűlöletes, hogy még eddig mindenkinek, aki ezt előttem felhozta, az lett a
                        jutalma, hogy meggyűlöltem vele együtt.</p>
                    <p>- Tudom, grófnő.</p>
                    <p>- S mi adja önnek azt a ritka bátorságot, hogy ezt tudva, előttem mégis
                        előhozza?</p>
                    <p>- Megmondom, grófnő. A grófnő családja és az enyém között van egy bizonyos
                        régi összeköttetés.</p>
                    <p>- Ah, ez új dolog! Sohasem hallottam felőle.</p>
                    <p>- Elhiszem. Önnek egyik őse kardinális volt, s ugyanazon időben az én ősapám
                        pataki prédikátor. Nem magyarázom önnek, grófnő, hogy mi különbség volt a
                        kettő között. Ez a különbség végre indoka lett annak, hogy a kardinális a
                        pataki prédikátort a gályákra küldé. Csak egy szót kellett volna kimondania
                        a prédikátornak, melyet a kardinális eléje diktált, és megszabadult volna;
                        ez a szó volt “abrenunció”. Nem mondta ki. Mikor a vasat össze­kovácsolták a
                        nyakán, mert nyakánál fogva szokott a gályarab padjához láncoltatni, önnek
                        az őse, a kardinális, elébb a harag villámaival, utóbb az érzelem könnyeivel
                        szemeiben unszolá, kérte a prédikátort, hogy mondja ki e szót: “abrenunció”.
                        Ősöm visszautasítá: “non abrenun­ció”. Ugyanazon villámok előtt állok
                        grófnő, ugyanazt a szót mondom: “non abrenunció”. Ez az összeköttetés a mi
                        két családunk között. Ön is azt teszi-e velem, amit ősömmel a kardinál?</p>
                    <p>Angela grófnő ökölre szorítva összegyűrt legyezőjét, karikára felnyílt
                        szemekkel suttogá Ivánnak, szép fehér gyöngyfogsorát kegyetlenül
                        összeharapva:</p>
                    <p>- Kár, hogy nincs az az idő többé! Ha én volnék az ősöm helyében, én
                        vasszegeket veretnék most önnek a körmei alá.</p>
                    <p>Iván kitörő hahotára fakadt e válasz után. Egy perccel utóbb Angela grófnő is
                        osztotta e kacagást.</p>
                    <p>Merész riposzt volt szemébe nevetni villámló haragjának; de jó válasz volt
                        rá. A grófnő maga is megtalálta benne a nevetnivalót.</p>
                    <p>És azután durcásan elfordítá tőle fejét, s leült székére.</p>
                    <p>Iván nem hagyta el.</p>
                    <p>Jó az a cotillon, még ha magyar is, avégre, hogy az ember nem hagyhatja el
                        egymást, mikor akarja.</p>
                    <p>Egy fiatal gentleman érkezett ezalatt Ivánhoz, egyike a kártyaasztal melletti
                        néma személyeknek, s odasúgott neki:</p>
                    <p>- Ödön üzeni, hogy gyere már vissza; minden pénzedet elvesztette, amit ott
                        hagytál.</p>
                    <p>- Jól tette - mondá Iván, s kivéve tárcáját zsebéből, odanyújtá azt ifjú
                        gentlemannek. - Add át neki, kérlek, hogy veszítse el még ezt is.</p>
                    <p>És ott maradt.</p>
                    <p>Angela felé sem fordítá többé a fejét.</p>
                    <p>A cotillon pedig soká tartott. Géza gróf, az előtáncos, meg akarta mutatni,
                        hogy a magyar cotillonban mindazon figurákat ki lehet vinni, amiket a
                        valcerben, s e demonstráció közel két órát vett igénybe. Iván végig
                        maradt.</p>
                    <p>Angela pedig egy szót sem szólt hozzá többé.</p>
                    <p>Mikor rájuk következett a tánc, akkor vállára borult, kezét szorítva tartá,
                        lélegzete arcát érte; mikor helyre mentek, leült, és fejét elfordította
                        tőle.</p>
                    <p>Mikor vége volt a cotillonnak, Ödön gróf előkerült, s tudatá Ivánnal, hogy ez
                        a hosszú tánc éppen ezer forintjában van. Iván vállat vont rá.</p>
                    <p>Ödön pedig azt kérdé szép húgától:</p>
                    <p>- Úgy látszik, egészen magadnak tartottad a “mágnes lovagot”.</p>
                    <p>Angela bosszúsan rázta meg a szép vállait.</p>
                    <p>- Eh! Terhemre van már ez az ember!</p>
                    <p>Attól a szótól fogva, hogy “terhemre van ez az ember!” egészen megváltozott a
                        társaság ábrázatja Ivánra nézve.</p>
                    <p>A “mágnes lovagot” nem tekintették többé egy fidélis cimborának, hanem egy
                        tolakodó parvenünek.</p>
                    <p>Angela nem mondott többet, de ebből divinálni lehetett mindent.</p>
                    <p>Vannak alacsony származású, kevésre jogosított emberek, kik a nagyok és
                        fenségesek leereszkedő kegyeit hiú tetszelgéssel másra magyarázzák. Ezeket
                        megbüntetni szükséges. A merész vágyak nem az ő számukra vannak
                        feltalálva.</p>
                    <p>Ivánt is ez osztályba sorozták.</p>
                    <p>Egy nevetséges ember, aki nem tudja megítélni, mi jutott neki, a hazai
                        tudósnak kegyadományul a főrangú hölgytől, a honleánytól, s összetéveszti
                        azt a viszonylatokkal, melyek egy nőt és egy férfit érdekelnek, akik
                        egymással egyenlők.</p>
                    <p>Ennek ugornia kell innen.</p>
                    <p>Ezt eléggé jelezte Angela grófnő nyilatkozata: “Terhemre van ez az
                        ember!”</p>
                    <p>Ugorni fog!</p>
                    <p>A kiugratás legelső módja a nevetségessé tétel. Sok módja van annak. A
                        megtámadott veszi észre, hogy gyöngeségeit keresik, hogy nem hagyják nyugton
                        maradni, minduntalan előre tolják oly helyzetekbe, ahol a kritika
                        kérlelhetlen. Szemébe nem nevetnek: dicsérik; de a dicséret módjáról
                        észreveszi, hogy gúnyolódnak vele. Rájön, hogy e körbe senki sem jó barátja.
                        Nem bántja senki, meg nem sértik; de bizonyos mondhatlan tréfálkozási mód,
                        határos az enyelgéssel, tudatja vele, hogy ha esze van, vegye kalapját,
                        menjen odább.</p>
                    <p>Ez történt Ivánnal is. Új ismerősei nagyon szorgalmasan tanulmányozták “Don
                        Quijote” II-ik kötetét, s mikor maguk közt voltak, nem egy szó lett elejtve
                        Barataria sziget eseményeiről.</p>
                    <p>Hanem Iván mindezt valami sajátszerű flegmával fogadta. Komolyan vette a
                        helyzetet, amiben tréfának kellett volna lenni.</p>
                    <p>Felbiztatták, hogy egy műkedvelő előadáson, amit a magas társaság tagjai
                        rögtönöztek, a vista énekelje Ernaniból a király szerepét. Ráállt. Énekelt
                        nekik. Gyönyörű basszus hangot mutatott be. Tökéletlenül énekelt, de hangja
                        csodálkozást gerjesztett. Elvirát Angela énekelte. Ernanit Salista őrgróf. A
                        király maradt győztes. Az őrgróf azt mondta róla: “Az ördög vigyen el, ha ez
                        az ember valaha komédiás nem volt!”</p>
                    <p>Másszor meghívták rókavadászatra, István gróf jószága Pesttől néhány órai
                        távolban feküdt pompás vadászkastélyával; a tavaszi hajszákra ott a fél
                        ország elitje szokott összejönni. Ivánt különösen meghívták e vadászatokra.
                        István gróf paripái közül kiválasztották számára a legtüzesebb arab
                        mént.</p>
                    <p>Ez már csak elég tréfás karikatúra lesz! Egy könyvmoly, aki felmászik a
                        nyeregbe. Egy olyan ló nyergébe, mely válogat a lovagban! Hanem ebből is
                        kevés vígjátéki jelenet fejlődött ki. Iván úgy ült a számára kikeresett
                        telivéren, mintha hozzá lett volna nőve.</p>
                    <p>Salista őrgróf, mikor először meglátta őt a nyeregben, a ló oldalához
                        szorított sarkantyúkkal, azt mondta: “Vesszek el, ha ez az ember valaha
                        huszár nem volt!”</p>
                    <p>Hja bizony, ki tudja, ki mi volt valaha ebben a mi bolond időnkben!</p>
                    <p>A legelső rókahajszában, mely István gróf jószágán tartatott, Angela grófnő
                        is részt vett.</p>
                    <p>Pompásan ülte a lovat. Egészen otthon volt rajta.</p>
                    <p>Mintegy tízen voltak úrlovarok, kik megindultak a hajszára. A kopók
                        szerencsésen felverték a rókát a csalitból, s a lovasiram utánaeredt.</p>
                    <p>A róka kiszorítva a cserjésből, egy hegyoldalnak vette futását, ahol
                        megsejtett egy szakadékot, melynek vágányában gyors hegyi patak zuhogott
                        alá, s ebbe a völgyelésbe menekült. Valószínűleg remélte, hogy valamelyik
                        ottani üres rókalyukba beszabadulhat. A lovasokat mindenesetre lerázza a
                        nyakáról, mert azok ott a kövek közt nem üldözhetik, s legrosszabb esetben
                        az egyik védetlenül hagyott parton felszökve, kijátssza őket.</p>
                    <p>A rókának sánszai voltak. Ha a kopók a szakadékból kiugrasztják, menekülhet
                        jobbra, a vadásztársaság a bal oldalon van.</p>
                    <p>- Eleibe! - kiálta merészen Angela grófnő, s ostorával rávágva nyargoncára,
                        nekiugratott a meredélynek.</p>
                    <p>Nyaktörő tréfa volt! Vajon hányan csinálják utána?</p>
                    <p>Mikor a grófnő átjutott a meredély másik partjára, visszatekintett, hogy ki
                        jött még vele. Iván egyedül.</p>
                    <p>A kopók lenn hajtottak a patak mentében, a társaság többi része a hegyvágány
                        bal oldalán vágtatott fölfelé.</p>
                    <p>Angela éppen úgy nem ügyelt másra, mint más őreá e pillanatban. Mindenkinek a
                        róka volt legnagyobb gondja.</p>
                    <p>A grófnő a vágány szélén nyargalt végig a szédítő meredeken, a kitörni akaró
                        rókát egypárszor visszariasztva az árokba, míg az egyszer egérutat nyerve a
                        kopók elől, hirtelen felfutott a bal partra, s elébe vágva a lovasoknak,
                        egyet fordított, s visszafelé kezdett futni a csalitnak, ahonnan
                        kiugratták.</p>
                    <p>Utána mindannyian! A “tally hó!” nemsokára a távolban zengett, s a cserjés
                        eltakarta a lovasokat a grófnő szemei elől.</p>
                    <p>Ekkor a grófnő is visszafordította a lovát, s hogy előbb összetalálkozzék a
                        társasággal, egy friss vágáson keresztül vette egyenesen az útját.</p>
                    <p>Nem bánta, kíséri-e valaki vagy sem.</p>
                    <p>Amint azonban a vágásba ért, hirtelen felszökött egy nyúl a lova előtt, s
                        arra a megijedt paripa nagyot szökve, oldalt vetette magát, s a grófnő
                        lebukott a nyeregből.</p>
                    <p>Estében hosszú uszálya beleakadt a nyeregkápa térdfogójába, s Angela az ijedt
                        paripához maradt kötve. Az alélt hölgy feje szétbomlott hajzatával a földre
                        csüngött. A rémült paripa a vágás felé iramodott; ha odaviszi lovagnőjét,
                        annak a fejét a kiálló tuskókon darabokra kell zúznia.</p>
                    <p>Iván ott termett és megállítá a lovat.</p>
                    <p>Azután megszabadítá róla a ruhájába keveredett lovagnőt.</p>
                    <p>Az el volt ájulva.</p>
                    <p>Iván lefekteté őt a puha gyepre, fejét egy mohos fatörzsre nyugtatva; s amint
                        a grófnő a lovagmellénykéjéről estében három összefoglaló malachit gomb
                        lepattant, s a mellényke szárnyai árulón szétnyíltak, Iván saját melltűjét
                        kivonta nyakkendőjéből, s gondosan összetűzé vele Angela mellényét.</p>
                    <p>Mikor Angela magához tért, egyedül találta magát, a két ló oda volt kötve
                        kantárjánál fogva egy fatörzshöz. Távolból, a lemenő naptól megvilágítva,
                        közelített felé egy férfi a völgy felől. Az Iván volt, ki kürtjében vizet
                        hozott számára a patakból.</p>
                    <p>A grófnő nem várta be, míg odaér, felkelt magától.</p>
                    <p>Iván, mikor odaért, megkínálta a vízzel.</p>
                    <p>- Köszönöm. Semmi bajom - mondá a grófnő.</p>
                    <p>Iván háta mögé öntötte a vizet szarujából.</p>
                    <p>- Jó lenne talán mégis, ha most a kastélyba visszatérne a grófnő.</p>
                    <p>- Azt teszem.</p>
                    <p>- Nem messze van. Rövid útját tudom az erdőn keresztül. Lovainkat gyalog
                        vezethetjük odáig.</p>
                    <p>- Jó lesz úgy.</p>
                    <p>És megindultak egymás mellett lovaikat féken vezetve.</p>
                    <p>A grófnő arca kigyulladt, mikor keblére tekintve, megismeré a mellénye
                        szárnyait összefoglaló melltűt.</p>
                    <p>Hallgatott.</p>
                    <p>Mikor az erdőbe értek, a terebélyes fák árnyéka alatt végighaladva, egyszerre
                        megszólítá Ivánt.</p>
                    <p>- Ismeri ön Gonzaga Júlia történetét?</p>
                    <p>- Nem, grófnő.</p>
                    <p>- Fondi úrnője volt. Barberousse éjjel megtámadta Fondit, hogy Gonzaga Júliát
                        elrabolja. Egy nemes lovag megelőzte a martalócot, s az őrgrófnőt
                        megszabadítá. Az őrgrófnő mezítláb menekült, ahogy a fekhelyéről felugrott.
                        Tudja ön, mivel jutalmazta meg megszabadítóját?</p>
                    <p>- Mivel?</p>
                    <p>- A legelső tőrt, ami a kezébe akadt, szívébe döfte.</p>
                    <p>- Igaza volt a hölgynek - felelt Iván. - A férfinak nem volt szabad az ő
                        lábait fedetlenül látni.</p>
                    <p>- És a férfi? - kérdezé Angela.</p>
                    <p>- Annak szerencsétlensége volt túlságosan szerencsésnek lehetni.</p>
                    <p> </p>
                </div>
                <div type="chapter">
                    <head>Egy kis niaiserie</head>
                    <p>A rókát csakugyan elfogták. Az erdő mélyéből felhangzott a diadalmas hallali,
                        s arra mindjárt a társaság elszéledt tagjait összehívó kürtszó. Angela
                        grófnő kísérőjével már ekkor elérte az erdő szélét; Iván feleletet adott
                        kürtjével, hogy már útban van hazafelé az, akit keresnek.</p>
                    <p>Így mintegy óranegyeddel hamarább érkeztek vissza a kastélyba, mint az egész
                        vadásztársaság.</p>
                    <p>Angela grófnő és Iván azután egész a vacsora idejéig nem látták egymást. A
                        vadász urak élményeiket variálták, a hölgyek pedig toalettjüket
                        végezték.</p>
                    <p>Angela grófnő nagynénjének elmondta, ami vele történt. Nem tudott hazudni
                        soha. Ez a plebejus lelkekre ragadó küteg idegen volt az ő kedélyétől. Ha
                        nem akart valamit megmondani, hallgatott - de mást, mint a való, nem mondott
                        soha.</p>
                    <p>Vajon Iván is el fogja-e beszélni a történteket a férfitársaságban? Férfiak
                        nagyon jól szoktak mulatni az ilyen aventure-ökön. Hogy ne érvényesítené az
                        ilyen szerencsés témát? Egy megmentett úrnő! Egy deranzsírozott szépség.</p>
                    <p>A vacsorához gyűlve, könnyen feltűnhetett bárkinek is, hogy Angela grófnő
                        bizonyos feszélyt mutat magaviseletében, s hogy tekintete Ivánt különösen
                        kerüli. Szokatlan halaványságához fekete selyemruhát is öltött, s nagyon
                        szótalan volt.</p>
                    <p>Azt kérdezte magában: “Vajon ezek mind tudják azt, amit Iván tud?”</p>
                    <p>Az urak igyekeztek őt mulattatni. Beszéltek neki a pompás hevélyről, mellyel
                        a rókát üldözőbe fogták, már-már kimenekült, míg végre nyakoncsípték.
                        Sajnálták, hogy a grófnő nem lehetett jelen, a hegyszakadék túlpartján
                        rekedve; csakugyan jobb volt hazatérnie, mint az új vágáson át botorkázni
                        lovával, ott könnyen érhette volna valami szerencsétlenség.</p>
                    <p>Nem beszélt senki arról, hogy hátha érte is valóban. Hanem hisz ezek a finom
                        társalgók úgy tudnak közönyös arcot mutatni, hogy az ő nem-tudásukban bízni
                        nem lehet.</p>
                    <p>Hanem aki azután meggyőzte Angela grófnőt afelől, hogy Iván nem beszélt
                        senkinek a balesetről, az unokabátyja volt, Ödön gróf.</p>
                    <p>- Téged Berend kísért hazáig? (Már nem nevezték mágnes lovagnak, már nem
                        tréfáltak vele.)</p>
                    <p>- Igen.</p>
                    <p>- Neked ez a kíséret kellemes volt?</p>
                    <p>- Honnan gondolod? - kérdé Angela hevesen.</p>
                    <p>- Iván magaviseletéből. Amióta visszajöttünk, egy szavát nem lehet venni. Nem
                        elegyedik a közlármába. El van fogulva. Most pedig a tekintete kerüli a
                        tiedet. Úgy látszik, hogy szeretne már itt nem lenni. Eltaláltam-e?</p>
                    <p>- Eltaláltad.</p>
                    <p>- Segítsek-e neki, hogy ne legyen itt?</p>
                    <p>- Nem bánom. De minden durvaság nélkül.</p>
                    <p>- Teheted-e azt fel rólam? Igen ügyes tervem van hozzá.</p>
                    <p>- Én azt akarom tudni. Mert én erre az emberre nem haragszom, de terhemre
                        van. Egy ujjal megtaszítva látni nem szeretném, hogy induljon már; hanem ha
                        talppal állna felénk valahol az izotermák túlsó felén, azt szeretném.</p>
                    <p>- Tehát elmondom a tervemet. Ez tudós ember és filozóf. Sok társadalmi
                        szokásról egészen más felfogása van, mint minálunk be van véve. A párbajt
                        különösen utálja. No, ne fintorítsd el, kérlek, azt a te szép arcocskádat.
                        Nem őróla van szó. Őtet senki sem hívja ki. Ez nagyon otromba tréfa volna.
                        Hanem azt tesszük, hogy ma este vacsora után majd mi ketten Salistával
                        valami kis niaiserie felett összefeleselünk. A semmiskedésnek az lesz a
                        vége, hogy egymást kihívjuk. Én Berendet fogom egyik segédemnek választani,
                        másiknak Gézát. Ha Berend nem fogadja el a segédséget, akkor mindjárt
                        kénytelen lesz társaságunkból kiválni, s semmi közünk egymáshoz többé. Ha
                        pedig elvállalja, akkor a négy segéd a köztem és Salista közt fennforgó
                        párbaj modalitásainak megállapítása felett egymás között disputál össze,
                        aminek az a konvencionátus következése, hogy a négy segéd kénytelen egymást
                        provokálni. Ekkor azután az én tudósom bizonyosan összepakol, megköszöni az
                        eddigi szíves barátságot, és hazamegy levegőt főzni. Mert azt lehetségesnek
                        tartom, hogy még egy filozóf is, ha megsértik erősen, azt kiáltsa: “Hol a
                        pisztoly?” hanem, hogy valaki párbajnak álljon csupa merő társadalmi
                        etikettből, ahhoz csakugyan autochton gentlemannek kell lennie.</p>
                    <p>- És ha mégis meg találna történni, hogy annak is helytáll?</p>
                    <p>- Hát akkor megbukott a tervem. Becsületbíróság ül össze, mely kimondja, hogy
                        nem történt semmi sérelem, s senkinek sincs oka a verekedésre, s azzal be
                        van fejezve a dramolette.</p>
                    <p>Angela vállat vont.</p>
                    <p>- Nem bánom, tegyetek vele, amit akartok. De vigyázzatok rá! Ennek az
                        embernek fogai vannak. “Ça mord!”</p>
                    <p>- Azt bízd rám!</p>
                    <p>Vacsora felett szándékosan belehozták a társalgásba a párbaj feletti
                        eszmecserét, hogy Angelát annál jobban megnyugtassák Iván elkülönzött
                        nézetéről. Alkalmat szolgáltatott erre a legújabb napi újdonság: egy párbaj,
                        melyben egy előkelő család egyetlen sarja “egy kis niaiserie” miatt életével
                        adózott.</p>
                    <p>- Én a párbajt nemcsak bűnnek, de még többnek: hibának tartom
                        társadalmunkban! - mondá Iván. - Általában minden ügy, ahol a fegyver képezi
                        az istenítéletet, valóságos istentagadás. A “Te Deum”, melyet a győztes fél
                        zeng azért, hogy neki sikerült több embert halomra lőni, mint a vesztesnek,
                        az ég bemocskolása. De a fegyveres igazságtétel még nagyobb hiba a
                        társadalomban; mert itt elöli az igazmondást. Aki nekünk hibáinkat szemünkbe
                        mondja, az nekünk jótevőnk, s a társadalmi szabályok köteleznek bennünket az
                        ilyen jótevőnket megölni. Itt nincs más választás, mint egymásra mosolyogni
                        vagy egymásra lőni. Bókot mondani vagy verekedni.</p>
                    <p>Ödön gróf felfogta a vitát.</p>
                    <p>- Ellenkező nézetben vagyok. Ha nem volna a társadalomban törvénnyé emelve a
                        párbaj, az lenne az istentagadás. Mert arról, hogy az egyik ember gyöngének
                        született, a másik izmosnak, erősnek, csakugyan nem tehet mást, mint a
                        teremtő. És így a civilizáció közepett a csontosabb embernek rabjává volna
                        téve a vékonyabb csontú; az azt pofon ütheti, inzultálhatja, s fizet törvény
                        útján a bántalmazás súlyához mérten öt forinttól száz forintig való
                        fájdalompénzt. Ezt az űrt az emberi és isteni igazság között tölti be az az
                        egy kicsi ólomgolyó, mely erőset és gyöngét egyenlővé tesz. Nem bíró az a
                        golyó, mert sokszor igaztalanul dönti el a pert, de a törvény, amelyet
                        respektálva a brutalitás és műveltség egymással megférhetnek.</p>
                    <p>- Az is a társadalom hibája, hogy így van - válaszolt Iván. - Mert valami
                        álbecsületérzés diktálja a külön véleményt. Ne tartana magának külön
                        véleményt a társadalom, hanem fogadná el azt, amit a kódex úrnak, szegénynek
                        egyformán hozott. Ugyebár, ha most a societásban valakit arcul ütnek, s az
                        magának fegyveres elégtételt nem vesz, a societás azt kirekeszti kebléből?
                        Fordítaná meg az elvet a társadalom, s rekesztené azt ki, aki a bántalmat
                        elkövette, akkor ő volna a bíró, nem egy ostoba golyó.</p>
                    <p>- Mind szép ez így teóriában, édes barátom; de kérlek, csak tedd magadat abba
                        a helyzetbe, ahol akár kérve, akár adva, a fegyver után kénytelen az ember
                        nyúlni.</p>
                    <p>- Nem képzelek magamra nézve olyan helyzetet - mondá Iván -, én senkit
                        akarva, komolyan meg nem sértek. S ha akaratom ellen megtörtént, bírok elég
                        komolysággal a megsértettől bocsánatot kérni. Becsületemet megsérteni nincs
                        senkinek alkalma; s ha tenné, apellálnék mindazokra, akik ismernek, s jaj
                        volna nekem, ha ez a fórum fel nem mentene.</p>
                    <p>- Hátha valakit, aki neked kedves, sértenének meg?</p>
                    <p>- Olyan valakim pedig nekem nincs...</p>
                    <p>Ezzel el volt metszve a vitatkozás fonala.</p>
                    <p>Pedig dehogy nincs.</p>
                    <p>Vacsora után mindjárt ott az asztalnál megmutatta neki Salista őrgróf, hogy
                        ilyen valakije neki is lehet.</p>
                    <p>Elkezdett a forradalmi hadjárat eseményeiről beszélni Angela előtt, s
                        borzasztóan blaguírozott. Ő akkor vértes alhadnagy volt. Milyen pusztítást
                        követett el a huszárok között! Huszad­magával megkergette Isaszegnél az
                        egész Lehel-huszárezredet, s Ó-Szőnynél a Vilmos-huszárokat az utolsó
                        emberig levágta.</p>
                    <p>Ivánnak egy arcvonása sem mozdult. Pedig Angela is megsokallta már a
                        dicsekvést s a magyar fegyverek ócsárlását, s egyenesen Ivánra tekintve
                        kérdezé: “De hát mind igaz ez?”</p>
                    <p>Iván vállat vont.</p>
                    <p>- Hogy tudnám én azt, én, szegény föld alatt lakó bányászember, mi történik
                        idefenn a dicső föld színén?</p>
                    <p>Angel megnyugodhatott felőle. Filozóf biz ez. Akit nem lehet félteni attól,
                        hogy tűzbe jöjjön.</p>
                    <p>Mikor a társaság vacsora után eloszlott, István gróf, Theudelinda grófnő,
                        néhány hölgyvendég a terembe vonultak; szép holdvilág sütött az erkélyen át,
                        s míg Theudelinda grófnő zongo­rázott, Angela egy percre találkozott
                        Ivánnal.</p>
                    <p>- Visszaadom önnek a melltűjét - mondá. - A néphit azt tartja, hogy jó
                        barátoknak nem szabad szúró és éles tárgyakat ajándékozni, mert meg lesz
                        sértve a barátság.</p>
                    <p>- De hozzáteszi a néphit - mondá Iván - az ellenbűvszert is, mely a rossz
                        varázst megtöri, ha az ajándékhoz mindketten nevetnek.</p>
                    <p>- Ah, tehát azért nevetett ön is, mikor hegyes szegeket kínáltam önnek! Tehát
                        vegye vissza a tűjét, s mosolyogjunk - babonából.</p>
                    <p>S mosolyogtak egymásra babonából.</p>
                    <p>Angela grófnő azután kiment az erkélyre, s a meleg májusi estszellővel
                        tartott tanácsot.</p>
                    <p>Ödön gróf megígérte neki, hogy még ma tudatja vele a tréfa
                        továbbfejlődését.</p>
                    <p>Az úri társaság sokáig ébren maradt; neki az éj az élet.</p>
                    <p>A hold már meghaladta a jegenyék hegyeit, midőn a teremből Ödön gróf lépteit
                        hallá az erkélyajtó felé közelíteni Angela.</p>
                    <p>A teremben még mindig a piano zsongott; beszélhettek egyedül.</p>
                    <p>- Nos, mi történt? - kérdé Angela.</p>
                    <p>- No, mi szép bolondot csináltunk a mi semmiskedésünkkel - szólt bosszús
                        sóhajtással Ödön gróf.</p>
                    <p>- Hogyan?</p>
                    <p>- Hallgasd végig! Nem volna ugyan szabad afelől beszélnem, de a helyzet
                        olyan, hogy nem titkolhatom el előtted. Mi úgy tettünk, ahogy mondtam. A
                        férfi társalgóterembe érve, elkezdtük a tréfálkozást. Arról kezdett el
                        valaki beszélni, hogy milyen kedves dolog az, hogy te most Magyarországon
                        vagy.</p>
                    <p>- Ah, ez ostobaság volt! - kiálta haraggal Angela.</p>
                    <p>- Tudom, hogy ostobaság volt. Most már én is tudom. A megtörtént baj után
                        minden embernek megjön a helyes esze.</p>
                    <p>- Minek kevertétek bele az én nevemet? Azt én nem engedtem meg.</p>
                    <p>- Az bizonyos, hanem már az a rossz szokás megvan a férfitársaságokban, hogy
                        nem kérnek előbb engedelmet egy érdekes hölgytől arra, hogy beszéljenek-e
                        róla vagy sem. Éppen nekem mint unokabátyádnak volt fenntartva az a szerep,
                        hogy tiltakozzam mindennemű mendemonda ellen, mely neveddel vonatkozásba
                        hozatik; s mikor Salista azt fogja mondani, hogy: “De ő tudja, hogy te
                        valakinek a szép szemeiért vagy most idelenn”, akkor én meg fogom neki
                        tiltani, hogy erről véleményt mondjon, s ezen összeveszünk.</p>
                    <p>- Ah, hisz ez diákos semmiskedés! - szólt Angela reszketve a haragtól.</p>
                    <p>- Hiszen jó volna, ha még csak diákos semmiskedés lett volna belőle. Ámbár én
                        előre megmondtam neked, hogy egy kis niaiserie-hez készülünk, s te azt
                        mondtad rá: jól van. Hanem nem az lett belőle, amit kicsináltunk. Berend ott
                        ült szemben Salistával a sakkasztal előtt; Salista a kandallónak
                        támaszkodott. Mikor Salista ilyesmit mondott, hogy: “Én tudom, a szép
                        grófnőt minő egy pár szem vonta el Bécstől”, mielőtt én válaszolhattam volna
                        neki, Berend egyszerre odavágta eléje: “Ez hazugság!”</p>
                    <p>- Ah! - kiálta fel Angela, s minden idegén végigfutott a villanyos
                        rázkódás.</p>
                    <p>- Mi elképedve ugrottunk fel. Ez a rossz fordulata a tréfának, Salista
                        elsápadt. Erre nem számított. “Uram! - mondá Berendnek. - Ezt a szót vonja
                        ön vissza! Ezt a szót nekem még soha az életben nem mondta senki.”</p>
                    <p>- És Berend? - kérdezé Angela megragadva Ödön gróf kezét.</p>
                    <p>Berend felállt az asztal mellől, s nyugodt, hideg hangon azt felelte:
                        “Meglehet, hogy még eddig sohasem adott ön okot e szóra, hanem most hazudott
                        ön!” Azzal csendesen kiment a szobából.</p>
                    <p>Ödön úgy érzé, mintha e percben össze akarnák törni Angela grófnő ujjai az ő
                        kezét. Angela gondolhatta, hogy valami rosszabbat is mondhattak ott őfelőle,
                        amire ilyen feleleteknek kellett jönni.</p>
                    <p>- Én rögtön utána futottam, hogy ezt a balul kiütött ügyet szépszerével
                        kiegyenlítsem. A folyosón utolértem. Ott egész nyugalommal szembeállt velem
                        és azt mondá: “Kedves barátom! Ami ezután következik, azt tudod. Kérlek,
                        hívd fel Géza grófot nevemben s legyetek ez ügyben segédeim. Amit
                        határoztok, azt tudassátok majd velem. A többi a ti dolgotok.” S ezzel
                        nyakamba vágta a neki szánt szerepet, s most én vagyok az ő segéde, s ő a
                        verekedő fél. Én sarokba akartam őt szorítani. Kérdőre vettem, mi ád neki
                        jogot Angela grófnő miatt odavetni valakinek a kesztyűt, ő erre azt felelte:
                        “Az a kötelesség, mely minden gentlemant felhív egy hölgynek védelmére,
                        akinek az ember - vendége”. A felelet egészen korrekt volt a “lovagias”
                        szempontból, de rettenetesen eltérő a filozóf nézeteitől, aki azt mondja:
                        “Nekem senkim sincs, akiért verekedjem!”</p>
                    <p>Angela lerogyott egy karszékbe.</p>
                    <p>- Óh, be rettenetes ostobaságot követtünk el mi valamennyien! Nem! Ennek a
                        párbajnak nem szabad megtörténni. Én megtiltom azt nekik!</p>
                    <p>- Szeretném, ha tudnád valami módját a megtiltásnak.</p>
                    <p>- Beszélni akarok Berenddel rögtön.</p>
                    <p>- Azzal már nem beszélsz. Mert az, amint engem elhagyott, rögtön ment le
                        befogatni. Hallod már a kigördülő kocsik neszét? Géza is vele ment, s mi
                        négyen szinte rögtön fogunk utánuk menni. Mert az ilyen dolgot egy idegen
                        háznál nem végezheti el az ember. Az csak a színpadon járja. A feleknek
                        saját szállásukon kell azt bevárni, miben egyezünk meg felőlük.</p>
                    <p>- De, Istenem, én nem akarom, hogy az megtörténjék! Én szólok István
                        bátyámmal.</p>
                    <p>- Hiszen azért mondtam el neked a dolgot, hogy világosítsd fel majd
                        eltávozásunkról, hanem amit ő fog neked e tárgyban véleményezni, azt előre
                        mondhatom, hogy ez lesz: “Mentül csendesebben hagyni a dolgot lefolyni és
                        mentül hamarább, hogy jobban el ne mérgesedjék. Azután a szekundánsoknak
                        legyen eszük.”</p>
                    <p>- Mit tesz az, hogy a szekundánsoknak legyen eszük?</p>
                    <p>- Amennyiben tőlük függ, a történt sértéshez képest a párbaj lehető
                        kimenetelét enyhíteni vagy súlyosbítani. Mi enyhíteni fogjuk. A sértés
                        indokai között a te neved nem fog előfordulni. Berenddel azt a nyilatkozatot
                        adatjuk, hogy ő Salistának azon blaguírozásaira mondta, hogy: “hazugság”,
                        amiket a magyar seregek felől mondogatott. Ez a plauzibilis indok lesz mind
                        a két részről elfogadva. Te nem kerülsz bele semmiképpen.</p>
                    <p>- Nem rólam van szó! Hanem arról, hogy miattam még megölhetnek valakit.</p>
                    <p>- Afelől megint légy nyugodt. A szekundánsoknak azért van eszük. Harminc
                        lépésre tesszük a barrière-t, adunk nekik olyan komisz katonapisztolyokat,
                        amik egy ölnyire egy arasszal hibáznak; ki lesz kötve, hogy egy percnél
                        tovább célozni nem szabad; s légy bizonyos felőle, hogy ha mind a kettő
                        akkora volna, mint egy elefánt, s olyan lövő volna, mint Robin Rouge, s egy
                        óráig mindig lőne egymásra, mégse találná el egymást. Tehát csak kérlek,
                        eszesen viseld magadat. Ilyesmin, ha egykor férjed lesz, az is át fog
                        nemegyszer esni a te szép szemeid miatt. Kocsimat hallom zörögni, sietnem
                        kell, mert hajnalban végezünk.</p>
                    <p>Ödön gróf igyekezett odább jutni.</p>
                    <p>Ez a kis niaiserie nagyon elrontotta a mulatságot. Az egész sportszezon meg
                        lett zavarva vele. Egyszerre hat férfi tagja a társaságnak távozván el,
                        lehetetlenné tette a hátramaradtakat. Mindenki elhatározá, hogy holnap
                        reggel korán vissza fog menni Pestre, ki hamarább hozzájuthat.</p>
                    <p>Ez az éj többekre nézve nyugtalan éjszaka lett.</p>
                    <p>Angela grófnőről azt beszélte a társalkodónője, ki vele egy szobában aludt,
                        hogy a grófnő hatszor kelt fel az éjjel gyertyát gyújtani, azt állítva, hogy
                        már reggel van, s készülni kell az úthoz. Nagyon nyugtalan alvása
                        lehetett.</p>
                    <p>Másnap tíz órakor már nemcsak a vendégek, de maga Theudelinda grófnő és
                        hozzátartozói is otthon voltak Pesten.</p>
                    <p>Angela grófnő nyugtalanul járt alá s fel szobájában.</p>
                    <p>Tizenegy óra tájon jelenték neki, hogy Ödön gróf van itt. Kérte, hogy jöjjön
                        be hozzá.</p>
                    <p>Ödön sápadtan, kedvetlen, lehangolt tekintettel lépett be Angelához, ki
                        arcából igyekezett a történteket előre leolvasni.</p>
                    <p>- Nos, mi történt? - kérdezé Angela. - Van valami baj?</p>
                    <p>- Senkinek sincs semmi baja - felelte Ödön fanyarul. - Hanem azért rosszabbul
                        áll az egész ügy, mint tegnap.</p>
                    <p>- Végbement a párbaj?</p>
                    <p>- Igen is, meg nem is. Megtörtént, de nem egészen.</p>
                    <p>- No, erről nincs fogalmam.</p>
                    <p>- Magamnak sem volt ez ideig. Egy párbaj, mely megtörtént, de nem egészen.
                        Nekem is új dolog ez. Ha akarod, elmondom, hogyan történt.</p>
                    <p>- Nagyon kérlek.</p>
                    <p>- Hát ma reggel hat órakor egyezségünk szerint én Berend szállásán
                        megjelentem, őt magammal viendő. Géza az orvossal előre ment.
                        Összebeszélésünk szerint a Laszlovszky-major előtt kellett a két félnek
                        egymást bevárni s onnan a Lipótmezőre kocsizni, hová a párbaj színhelyét
                        kitűztük. Berend Ivánt már készen találtam.</p>
                    <p>- Milyen kedélyben volt?</p>
                    <p>- Szokatlanul tréfás volt. Az egész úton anekdotázott. Mikor a
                        Laszlovszky-majorhoz megérkeztünk, abban a percben szállt le Salista is a
                        kocsiból. Iván süvegét megemelintve kívánt neki jó reggelt. Nem tudta talán,
                        hogy ez nem szokás. A vívó felek párbaj előtt nem üdvözlik egymást. Salista
                        nem viszonzá a köszöntést. Ámbár, ha már Berend eltért a szokástól, neki is
                        jó lett volna azt követni. Innen azután együtt kocsiztunk a Lipótmezőig, ott
                        leszálltunk, s gyalog mentünk az erdőbe. Amint a kívánt tisztásra akadtunk,
                        szabály szerint felszólítók a feleket, hogy béküljenek ki, mire néma
                        elutasítás volt mindkét részről a válasz. Azzal kimértük nekik a barrière-t,
                        zsebkendőkkel jelölve a harminc lépést, s megtöltöttük a pisztolyokat; a
                        felek helyet húztak szalmaszállal, s azután kiálltak a jelpontokra, a
                        pisztolyokat kezeikbe adtuk. Egy kézcsattanás jelt adott nekik, hogy
                        indulhatnak, Salista két lépést tett előre és lőtt. Mint előre gondoltam,
                        nem talált semmit. Ekkor Iván szava hangzott tompán: “À barrière!” Salista a
                        fehér zsebkendőig ment eléje, s Iván is a saját sorompójáig haladt. Mikor
                        odaért, azt mondá Salistának: “Ön nem fogadta el a köszöntésemet, pedig
                        mikor én süveget emelek, akkor önnek is le kell vennie a magáét.” Azzal
                        célzott. Az a fél perc, mely alatt pisztolyát kifeszítve tartá, meggyőzött
                        bennünket arról, hogy keze nem reszket. A pisztoly eldördült, s Salista
                        hajadonfővel állt. Huszársüvege két ölnyire a háta mögé repült; az
                        aranyrózsa le volt szakítva róla.</p>
                    <p>- Ah! - sóhajta fel Angela csodálattal.</p>
                    <p>- Úgy lő az az ember, mint Robin Rouge. Mi újra megtöltöttük a pisztolyokat,
                        mert az egyezkedés szerint háromszor kellett lőniök.</p>
                    <p>- Háromszor! - kiálta fel a grófnő.</p>
                    <p>- Azt hittük, bizton tehetjük ezt a feltételt. Harminc lépés nagy távolság, s
                        a pisztolyok komiszak. Azután mind a két fél állig be van gombolva, az
                        egyiken fekete ruha, a másikon szürke katonaköpeny; rossz céltábla mind a
                        kettő, még inggalléraikat is begyűrtük, hogy ne legyen rajtuk semmi
                        kitűzhető célpont. Hanem az a lelőtt süveg nagyon elmérgesítette a harcot.
                        Kiderült, hogy Berend rendkívüli céllövő. S ez felhívta Salistában a katonai
                        dacot. A másodszori lövést már a barrière-ről kellett váltaniok. Salista
                        most már leveté szürke felöltőjét, s huszárdolmányát is szétgombolá kétfelé
                        vetve annak oldalait, hogy alatta piros mellénye s fehér ingelője tisztán
                        kivirított; s ahelyett, hogy mint párbajban szokás, féloldalt állna
                        ellenfelének, amidőn felényi céltáblát tart eléje, egészen szemközt fordult
                        neki. S a piros és fehér szín a legjobb célszögező szín. Sőt még azalatt,
                        hogy mi a pisztolyokat töltöttük, elővette szivartárcáját és hetykén
                        szivarra gyújtott. A második lövésnél ismét ő volt az első, aki kezdte. Most
                        már keményen célba vette ellenfelét. Kissé sokáig is célzott, úgy hogy én
                        kénytelen voltam őt megszólítani, hogy lőjön már. Megint nem talált. A
                        staphylaeabokor levelei Iván feje felett odahullottak kalapjára. Ott sodrott
                        végig a golyó.</p>
                    <p>Angela összeborzongott.</p>
                    <p>- Ekkor Iván azt mondta ellenfelének: “Uram, az mégsem illik, hogy ön
                        szivarozik ily pillanatban.” Salista nem felelt semmit, hanem mellét eléje
                        feszíté, s arcát félrefordítva fújta a füstöt még erősebben. Erre azután
                        Iván egy teljes másodpercig célzott komolyan, éles tekintettel. A lövés
                        durrant, s Salista szájából sziporkázva repült ki a szivar.</p>
                    <p>Angela grófnő arcán egy önkénytelen mosoly villámlott át, oly gyorsan, hogy
                        csak a ráfigyelő vehette észre; a másik percben már mozdulatlan,
                        szoborkemény volt ez arc ismét.</p>
                    <p>Ödön gróf folytatá az elbeszélést:</p>
                    <p>- Salista dühösen vágta földhöz pisztolyát. “Az ördög vigyen el engem -
                        kiálta -, ha ezzel az emberrel még többet lövök! Hisz ez a Belzebub maga.
                        Lelövi a süvegemet, kilövi a számból a szivart, a harmadik lövésre le fogja
                        lőni a sarkantyúmat! Körüllövöldöz, mint egy kínai zsonglőr a másikat.
                        Engemet csúffá tesz. Én nem pisztolyozok vele többet!” Segédei odafutottak
                        hozzá, hogy elcsendesítsék, mi is odamentünk, hogy csitítgassuk, de dühös
                        volt. Ő nem engedi magát nevetségessé tenni. “Ha valaki Tell Vilmos, neki ne
                        lövöldözzön le almát a fejéről, hanem lőjön a szívébe; ő harmadik lövésre
                        bolondnak ki nem áll. Ha komoly dolgot akarunk, adjunk neki kardot, eresszük
                        őket kardra, akkor azután tűnjék ki, hogy ki a legény!” Mi váltig unszoltuk,
                        hogy ne csináljon komédiákat. Még egyszer lőnie kell, akár fejébe, akár
                        sarkantyújába kerül. Végre a lármát megsokallta Berend, s odahítt bennünket:
                        “Mi baj?” Mondtuk neki, hogy Salista nem akar harmadszor lőni, hanem kardra
                        invitálja ellenfelét. Iván hidegvérrel felelt: “Hát adjatok kezünkbe
                        kardot.” - “Hogyan, te akarnál?” - “Hát ha kaszára hív is, állok eléje.”
                        Salista segédei kaptak e nyilatkozaton. Őket feszélyezte legjobban Salista
                        kifakadása. Az botrány lesz, ha Iván el nem fogadja a fegyverváltoztatást,
                        mert pisztolyról kardra visszatérni nem szokás.</p>
                    <p>- S ti elfogadtátok a kardot? - kérdé Angela összevont szemöldökkel tekintve
                        Ödönre.</p>
                    <p>- Miután a kihívott elfogadta.</p>
                    <p>- De hisz az őrültség volt tőletek! - fakadt ki Angela. - Egy embert, akinek
                        teljes életében a kardforgatás volt a mestersége, összeállítani egy
                        másikkal, akinek soha kard nem volt a kezében.</p>
                    <p>- “Első vérre” fog menni a harc - biztatá őt Ödön.</p>
                    <p>- De tinektek nem volt jogotok hozzá, hogy ezt elfogadjátok. Ti megtörtétek a
                        párbajsegédi kötelességet. Nektek azt kellett volna mondani Salista
                        feleinek, hogy vagy végzünk most és így, vagy semmikor.</p>
                    <p>- Az bizonyos. És Berend beleegyezése nélkül okvetlenül azt tettük volna.</p>
                    <p>- Nem kellett volna beleegyezését kérnetek. Mikor akar ez a párbaj
                        végbemenni?</p>
                    <p>- Miután kardok nem voltak velünk, s délután vívni nem szokás, kénytelenek
                        voltunk azt holnap reggelre halasztani.</p>
                    <p>- Én holnap reggelig meg fogom akadályozni ezt a párbajt.</p>
                    <p>- Hogyan?</p>
                    <p>- Beszélni fogok Berenddel. Felvilágosítom mindenről.</p>
                    <p>- Ha felvilágosítod arról, hogy ebbe az ügybe a mi tréfálkozásunk folytán
                        került bele, akkor azt éred el vele, hogy egy ember helyett hattal kell neki
                        megverekedni.</p>
                    <p>- Úgy fogom őt felvilágosítani, hogy egyitekkel sem verekedik.</p>
                    <p>- Akkor semmivé tetted Salistát.</p>
                    <p>- Hogyan?</p>
                    <p>- Hát úgy, hogy ha ez a megkezdett recontre ott marad félbe, ahol ő
                        kinyilatkoztatta, hogy nem lő harmadszor, akkor ő lehetetlenné van téve a
                        társaságra nézve, akkor kvietálhat, mint tiszt, szökhetik Pestről, s
                        visszamehet megint pápai zuávnak.</p>
                    <p>- Hát menjen a Belzebub zuávjának! Bánom is én! Menjen a dahomey-i szultánhoz
                        hadvezérnek! Vesszen el, ha veszni indult! Ki kérdi azt, hogy mi lesz
                        őbelőle. A te kötelessé­ged a te feledet védni, nem őtet.</p>
                    <p>Ödön elbámult a hő indulatkifejezésen, mely Angela szavain átszikrázott.</p>
                    <p>- Ez már más - monda meghajolva húga előtt. - Ha így szólsz, akkor megadom
                        magamat. Igazad van tökéletesen. Megyek Gézát felkeresni, s azután megyünk
                        együtt Ivánhoz véleményünket tudatni vele.</p>
                    <p>Ödön gróf egy óra múlva ismét ott volt.</p>
                    <p>- Nos? Végeztetek?</p>
                    <p>- Halld meg, hogy mit! Én rögtön mentem Gézával együtt Ivánhoz. Tudattam
                        vele, hogy mi kötelességünk szerint az általunk megállapított feltételektől
                        vissza nem léphetünk, s a kardpárbajt nem fogadhatjuk el. Erre ő
                        megszorította kezeinket, és így szólt: “Köszönöm eddigi szíves baráti
                        szolgálatotokat. S miután ez ügyben tovább segélyemre lennetek
                        meggyőződéstek szerint nem lehet, nem erőltetem veletek a dolgot. Hanem el
                        fogok menni a Károly-kaszárnyai tiszti kaszinóba, ott a legelső két
                        katonatisztet, akivel találkozom, felkérem, hogy ismeretlen lévén a
                        városban, szíveskedjenek egy ügyben segédeim lenni, amit karddal kell
                        bevégezni.”</p>
                    <p>Angela grófnő bámulva csapta össze kezeit.</p>
                    <p>- Jól mondtad, hogy ennek az embernek fogai vannak - szólt Ödön. - Ça mord! S
                        amit egyszer megharap, azt ugyan fogva tartja. Mi felhoztuk neki, hogy
                        Salista híres vívó és nevezetes verekedő a karddal! Erre ő egész indulattal
                        kiálta fel: “S ha maga az ördög lakik is benne, én a szeme közé akarok
                        nézni!” Ez az ember harap!</p>
                    <p>Angela grófnő leült egy asztal mellé, s kezébe hajtá fejét.</p>
                    <p>- Nekünk azután nem volt más választásunk, mint biztosítani Berendet, hogy ha
                        kívánja, segélyére állunk mindenben. És már holnap verekedni fognak. Hogy mi
                        lesz belőle, azt az Isten tudja.</p>
                    <p>Ödön gróf elment, és Angela grófnő nem vette észre, hogy mikor ment el.</p>
                    <p>* * *</p>
                    <p>A következő éjjel Angela grófnő nem feküdt le. Órahosszat elsétált szobájában
                        alá s fel, mikor egyszer fáradtan leült, azt suttogá magában: “Úgy tettem
                        vele, mint Gonzaga Júlia.”</p>
                    <p>Csak hajnal felé dűlt le egészen felöltözötten ágyára, s reggel vánkosát,
                        ahol arca feküdt, igen nedvesnek találta komornája.</p>
                    <p> </p>
                </div>
                <div type="chapter">
                    <head>A harmincháromféle asszony</head>
                    <p>Hanem hát már most a mi filozófunktól azt kérdezheti minden ember: “Óh! te
                        bölcs, te tudós ember, de nagy bolond vagy te a világon! Hogy te elhagyod a
                        te mesterségedet, mely után élsz, egyszerű falusi lakodat, ahol jól érzed
                        magad, a tüzek és vizek titkos szellemeit, kik neked jól ismert barátaid, s
                        kievickélsz, mint a ponty a vetésre, egy nem neked való világba; hogy te
                        komédiát csinálsz a tudományból, sarlatánkodol fantasztikus felolvasásokkal,
                        színi tablókba kiállsz státuának, énekelsz operákat, táncolsz magyar
                        cotillont, kártyázol reggelig s veszte­geted a pénzt, kergetsz rókát,
                        nyulat, nyaktörő futamban, iszol versenybe tivornyákon, csapod a levet magas
                        úrhölgyeknek, beleártod magadat idegen, előkelő családok magánügyeibe,
                        összeveszel katonatisztekkel szép grófnők miatt, pisztolyozni mégy, golyó
                        elé állsz, sipkát, szivart lövöldözöl le ellenfeled fejéből, s végre még
                        kardot is ragadsz, mint valami barbár massageta! Ugyan mi közöd teneked a
                        két pólus vászonszínű embereihez s a pesti szalonok uraságaihoz, a horvát
                        testvérek javára rendezett koncertekhez, a magyar cotillon figuráihoz, a
                        kaszinó pagát ultimóihoz, a sportsmanek steeplechase-ihez, a
                        grófkisasszonyok elvesztett mellénygombjaihoz, a huszárkapitányok
                        szablyáihoz? És különösen és legkülönösebben mi a tatár bajod van neked
                        azzal, hogy egyik Bondaváry grófkisasszony miért van haragban az
                        öregapjával, hogyan, miként béküljön ki vele, ő menjen-e fel hozzá Bécsbe,
                        vagy azt csalja le magához Pestre? Mi szükség teneked egyáltalában itt
                        lenned, és ily módon lenned itt? Mert ha mindennek okát nem tudod adni,
                        akkor te vagy a világon a legnagyobb bolond, aki valaha regényt íratott
                        magáról, s maga sem tudta, hogyan jött bele?</p>
                    <p>Hanem hát el fogjuk mondani az indokokat, amikért Iván mindezeken végigment,
                        s akkor azután tessék róla ítéletet hozni, hogy bolond volt-e, vagy bölcs
                        volt, vagy valami a kettő között. Közönséges emberi érzésekkel járó ember,
                        aki tesz valamit, amit a szíve parancsol. S a szívnek jogai vannak!</p>
                    <p>Emlékezzünk rá, hogy Berend Iván, mikor Sámuel apát Theudelinda grófnő
                        estélyére hívogatta, már akkor meg is írta a megköszönő levelet a grófnőhöz
                        s félig útban volt hazafelé. Hanem ezalatt egy levelet kapott, mely
                        elhatározását egészen megváltoztatta.</p>
                    <p>Ez a levél Bécsből jött, írója egy fiatal zongoraművész, kinek neve néhány év
                        óta a zenevilágban a kedveltebbek között említteték: Belényi Árpád.</p>
                    <p>Mintegy tizennégy év előtt Berend Iván Belényiéknek a házánál tartózkodott
                        huzamosabb ideig. Hogy miért volt ott, azt majd megtudjuk a maga helyén.
                        Belényi Árpád akkor ötéves fiúcska volt, szülőinek egyetlen gyermeke. Már
                        akkor csodagyermeknek tartották, a zongorán egész indulókat el tudott
                        játszani. Abban az időben a harci indulók voltak divatban.</p>
                    <p>Egy napon hirtelen meghalt a családapa. Hogy mi módon halt meg? Az is el lesz
                        majd egyszer mondva. Az özvegy kétségbe volt esve, különösen árván maradt
                        gyermeke miatt. Iván azzal vigasztalta őt, hogy gyermekének pártját fogja, s
                        neveltetéséről gondoskodik. Pár hónap múlva aztán Ivánnak bizonyos
                        körülmények miatt hirtelen úgy el kellett hagynia Belényiék házát, hogy maga
                        sem tudta, fogja-e még őket valaha látni. Elválásakor Iván összes, csupa
                        aranyokból álló pénzét odaadta az özvegynek, azt mondva neki, hogy azon a
                        pénzen taníttassa Árpádot zongorázni, képeztesse ki művésznek, lesz belőle
                        híres ember és megél utána.</p>
                    <p>És Iván nem volt sem Belényinek barátja, sem feleségének szeretője, sem
                        rokona, sem lekötelezettje. Hanem hát különös dolgok történtek abban az
                        időben.</p>
                    <p>Ivánról azután évekig nem hallottak Belényiék semmit, valamint Iván sem
                        őróluk. Egyszer tudott meg kérdezősködésére annyit, hogy elköltöztek abból a
                        bizonyos városból; pörös ügy miatt elvették a házukat is, anya és fia eltűnt
                        valamerre a világba.</p>
                    <p>Majd ezt a viszontagságot is megtudjuk, amikor sorra kerül.</p>
                    <p>És azután évekig nem tudtak egymás felől semmit kölcsönösen. Míg egyszer
                        Belényi Árpádot, mint ifjú, meglepő művészi jelenséget kezdték el emlegetni
                        a lapok. Ez időtől fogva zenészi lapokat járatott Iván és kísérte
                        figyelemmel fogadott fia haladását. Hanem az még mindig nem tudott arról
                        semmit, hogy az ő fogadott apja él-e még valahol?</p>
                    <p>Míg egyszer azután Iván is követett el olyasmit, amivel a hírlapok szájára
                        került. Az ő akadémiai début‑je nyomára vezette fogadott fiát, ki is azonnal
                        sietett neki levelet írni, mely levél ezen kezdődött: “Kedves jó apám!”</p>
                    <p>A levél naiv természetes gyermeteg érzelmekkel volt tele, miken keresztül
                        tört a művész szilaj humora.</p>
                    <p>Tudatta Ivánnal, hol járt-kelt ez ideig. Mindig együtt van az anyjával azóta,
                        akinek most is számot kell adnia minden jártáról, keltéről a legkisebb
                        részletig és igazán, mert aki hazudik, az virgácsot kap. Hangversenyezett
                        már fejedelmek előtt is, s kapott érdemrendeket is, de azokat nem szabad
                        viselni, csak vasárnap, máskor a mama nem adja ki. Keresett már sok pénzt,
                        de nem szabad ám elkölteni, a mama nem ád többet egy napra egy
                        fertálybankónál; a többit elteszi, hogy egyszer visszavásárolhassa a kis
                        házukat, amit elegzekvált tőlük a “vén rác”. Azért nemcsak művészettel kell
                        foglalkoznia, hanem leckeadással is. Zongorázni tanít és éneket kísér. Azt
                        is jól fizetik. Különösen van itt egy művésznő, aki mesésen fizet. Valami
                        Kaulman nevű bankárnak a soi-disant felesége, s egyúttal
                        gengre-énekesnő...</p>
                    <p>Ennél a sornál megdobbant Ivánnak a szíve.</p>
                    <p>Most kezdte már színét változtatni, s nagyobb figyelemmel olvasni a
                        levelet.</p>
                    <p>“Ez egy tökéletes menádba száműzött múzsa. Pajkos gyermek, keverve dühöngő
                        amazonnal. Született művésznő, egy lángész, aki soha sem fogja a
                        középszerűségig vinni. Szemtelen szerencséje volna, ha nem félne a
                        szerencséjétől, olyan esze van, mint a tűz s olyan ostoba mellette, mint a
                        föld. Úgy viseli magát, mint egy kurtizán, s én esküdni mernék rá, hogy a
                        gyermekcipőket még nem vetette le. Úgy hancúrozik előttem, mint egy iskolás
                        leány; én pedig szidom, korholom, mint egy professzor. Látnád csak kedves
                        papa, milyen szörnyű komoly ember vagyok én. Most fényképeztetem le magamat
                        egyenesen a te számodra. Ne hidd pedig, hogy csak azért firkálom neked teli
                        ezt a papirost egyik elève-emnek a monográfiájával, hogy nem tudok okosabbat
                        írni, hanem azért, mert valami olyan dolognak jöttem általa a nyomára, ami
                        tégedet bizonyosan érdekel. Mert ez az eszeveszett angyal nekem mindent
                        elmond, ami vele történik, mintha én volnék a gyóntatópapja. Néha az egész
                        leckeórát azzal tölti el, hogy elfecsegi, hol járt, mit csinált, s sokszor
                        olyan dolgokat is, amiket én, ha neki volnék, nem mondanék el.</p>
                    <p>Várj csak, kérlek, kedves jó papa, majd mindjárt rátérek arra, ami téged
                        érdekel.</p>
                    <p>Hát énnekem ezzel a delnővel az a dolgom, hogy van őneki harminchárom
                        szerepe. Megannyi egymástól elütő genre. Nem színpadi szerepek, hanem csak
                        egyes jellemek. Azokhoz neki valami poéta írt verseket, azokra valami
                        muzsikus írt szimfóniákat. Ezeket azután együtt elpróbáljuk, én a
                        változatokat játszom, ő a szerepet.</p>
                    <p>Mindjárt rájövök a tárgy érdemére, csak ne légy türelmetlen.</p>
                    <p>Csak annyit engedj meg, hogy a szerepek jellemét ideírjam.</p>
                    <p>1. Loreley. 17. A húri.</p>
                    <p>2. Cleopatra. 18. Hero kétségbeesése.</p>
                    <p>3. A napkirályné. 19. A frígiai sipka.</p>
                    <p>4. A görög rabnő. 20. Turandot.</p>
                    <p>5. A bacchánsnő. 21. A parasztleány.</p>
                    <p>6. Nourmahal szultána. 22. Az anya.</p>
                    <p>7. A menyasszony. 23. Jeanne la folle.</p>
                    <p>8. Az első főkötő. 24. Ofélia.</p>
                    <p>9. A bajadér. 25. Judit.</p>
                    <p>10. Claudia Leta, a vesztaszűz. 26. Zuleika Potifárné.</p>
                    <p>11. Amalazuntha. 27. A markotányosnő.</p>
                    <p>12. Magdolna. 28. A grizett.</p>
                    <p>13. Ninon. 29. A kreolnő.</p>
                    <p>14. Az alvajáró. 30. Lukrécia.</p>
                    <p>15. Medea. 31. A villi.</p>
                    <p>16. Salome. 32. Gonzaga Júlia.</p>
                    <p>A harmincharmadikat nem ismerem. Azt soha nem próbáltuk el még együtt.</p>
                    <p>Hát azután mire való ez a sok bolond szerep, ha sohasem jön színpadra?</p>
                    <p>Nekem azt mondják, hogy éppen arra való, hogy az úrhölgy színpadi tálentuma
                        minden oldalra kifejlődjék, mert az operaházhoz szándékoznak őt
                        szerződtetni.</p>
                    <p>No ezt persze érteni kell. Egy bankár, aki maga milliomos, s akinek a
                        felesége négyezer forintos szállásban lakik, és mégis a színpadra akar
                        menni, ahol adnak neki, ha nagyon sokat kap, tizenhatezer forintot. Abból
                        hatezer dukál az énekmesternek, aki berekommendálta, kétezer a karmesternek,
                        négyezer az újságíróknak, akik folyton dicsérik, s háromezer a klakőröknek,
                        akik tapsolnak és koszorúznak; marad neki ezer, s az éppen elég
                        parfümre.</p>
                    <p>Hanem hát ez nem addig van. A szép nőnek, ki egyszersmind szép művésznő is,
                        udvarlói is vannak. Amikhez annál kényelmesebben juthat, minthogy külön
                        szállása van a férjétől. No az természetes. A bankár csak nem zavartatja
                        magát komoly spekulációi közepett éjjel-nappal solfeggiókkal.</p>
                    <p>Tehát vannak kiválasztott egyéniségek, sub titulo »Kunstmaecen«, a művészet
                        pártolói. Magas urak, kiknek szava dönt az intendatúra és a főudvarmesteri
                        hivatal előtt. Ezeknek megadatik a kegy a fentebbi harminckét próbán jelen
                        lehetni. A harmincharmadik még senkinek sem adatott.</p>
                    <p>Kérem, minden a legnagyobb illemmel megy. Jelen vagyok én, jelen van maga a
                        férj, míg őnagysága komédiázik.</p>
                    <p>A műbarátok között vannak grófok, hercegek, uralkodó fejedelmek. Respekt!</p>
                    <p>Akiket mi egymás között csak per Frici, Náci, Muki, Mancsi szoktunk
                        titulálni.</p>
                    <p>Tehát a többek között van két hercegünk, Mári herceg és Baldi herceg. Amazt
                        Waldemárnak, emezt Tibaldnak keresztelték egyszer.</p>
                    <p>Tegnapelőtt nagyon rossz kedve volt a tanulásnál Evelinának (ez az asszonyság
                        neve) s anélkül, hogy kérdeztem volna, mi baja, egyszer csak kirukkol vele:
                        - Képzelje azt a kiálhatatlan Waldemár herceget, tegnap a páholyban azt
                        mondta nekem, hogy ha próbáimon el nem fogadom, hát ruinálni fogja Lixit.
                        (Ez a férj díszneve: Félix.) - Hát miért nem ereszti be? - mondék neki - az
                        sem tátaná jobban a száját, mint más. - Mert ki nem állhatom ez embert!
                        Elmondtam Lixinek, hogy mit beszélt Waldemár, s Lixi azt mondta, hogy majd
                        ruinálja ő a herceget; csak várjon. És egyúttal tudtomra adta, hogy Tibald
                        herceg előtt fogom próbámat bemutatni. - No ez derék öreg úr, annak ön már
                        unokája lehetne. - Az asszony a száját harapdálta. Valamit ki kell tőle
                        nyernem. - Gondolom, hogy mit! - Ah biz azt ön nem gondolja. Csak egy
                        aláírás, azután olyan dologra, ami neki semmibe sem kerül, míg Lixit
                        egyszerre felülkeríti. Tudja ön, Lixinek van egy nagy vállalata, egy nagy
                        kőszéntársulat, mely sok millióval indul meg, de a hely, ahol a telep van, a
                        bondavári uradalom Tibald hercegé; Theudelinda grófnő már átengedte, de az ő
                        engedélye nélkül a részvények nem fognak kelni a börzén. Ez ellen dolgozik
                        Waldemár, azért kellene Tibald herceget megnyerni. Lixi azt mondja, hogy az
                        most legkönnyebb volna, mert Tibald herceg az egyetlen unokájával, Angela
                        grófnővel meghasonlott, s az őt itthagyta. A herceg bús; aki őt most
                        felvidítaná, az nagyon sokat kivihetne nála. S a bondavári kőszén a világ
                        első szene. - Én nem állhattam meg, hogy el ne nevessem magamat. Arra a
                        delnő meghúzta a hajamat, s azt mondta: Maga szamár! Maga mit nevet? Én csak
                        tudom, hogy mi a kőszén, mert tíz esztendeig talicskáztam azt napszámban
                        Berend Iván úr tárnájában. Én elbámulva ugrottam fel helyemből. - No ugye,
                        most azután eltátja a száját arra a szóra, hogy szenet talicskáztam.
                        Mégpedig mezítláb. - Nem az ugratott fel, madame, hanem Berend Iván neve.
                        Mit tud ön róla? - Hát az a Bonda-völgy mostani tárnatulajdonosa, aki
                        mellett Félix az egész bondavári uradalmat kiaknázó új nagyszerű telepet
                        akar nyitni. Az volt az én régi gazdám, az Isten áldja meg, ahol jár.</p>
                    <p>No már most itt vagyunk hát, kedves apám, amiért ezt a hosszú preludiumot
                        végig kellett hallgatnod. Mert hát én a magam muzsikus eszével így fogtam
                        fel a dolgot: Hohó! Az én kedves apámnak van egy kőszénüzlete a
                        Bonda-völgyben. Oda most egy sokmilliomos társaság nagyszerű gyártelepet
                        akar lerakni. Ezt az én kedves apámnak talán jó lesz megtudni. Hátha valami
                        hasznod, vagy károd támadhat ebből? Itt tele van spekulációval a levegő.
                        Látod, már rám is elragadt! Tudasd velem, érdekel-e tégedet ez a dolog, s
                        mennyiben érdekel? S azután majd én is megírom neked, hogy minő haladást
                        tesz az itt a kulisszák között; mert ez a bohó teremtés nekem mindent
                        elmond.”</p>
                    <p>Ez volt, ami Ivánt arra a nyilatkozatra bírta, hogy el fog menni Theudelinda
                        grófnő estélyére, tart csodálatos felolvasást és megismerkedik a magas
                        társaságokkal, Árpádnak pedig azonnal válaszol, kérve, hogy őt mindennap
                        tudósítsa arról, amit Evelinától megtudhat a kőszéntárna érdekében...</p>
                    <p>E naptól kezdve minden héten két-három levelet kapott Iván Bécsből.</p>
                    <p>“Az öreg herceg már pedzi a horgot. Kaulman maga vezette be őt a madame
                        tündérpróbáira.</p>
                    <p>Evelina úgy játszik, énekel, varázsol, mikor négy fal között van, s csak
                        ketten-hárman látják, hogy ha a színpadon is így tudna, világhírű művésznő
                        válnék belőle. De amint a proszcénium lámpái elé lép, trémát kap, elfelejt
                        mindent, tuskó lesz és hamisan intonál.</p>
                    <p>Pedig az a titulusa a tündérpróbáknak, hogy a műértő herceg győződjék meg a
                        talentumáról s eszközölje ki a szerződtetését az operához.</p>
                    <p>Én tudom, hogy mi az igazi cél!</p>
                    <p>A herceg nemcsak műértő, hanem szakértő is.</p>
                    <p>Ő tudja, hogy mi lehet az ára olyan két szép fekete gyémántnak, mint Evelina
                        szemei?</p>
                    <p>Hozzájárul még az az inger is, hogy Waldemár herceg őrülten szerelmes ebbe az
                        asszonyba, s Tibald hercegnek, tudva levő okoknál fogva, nagy érdeke van
                        Waldemár herceg kezére nem hagyni jutni Evelinát, ha mindjárt saját magának
                        kellene is elütni őt a kezéről.</p>
                    <p>Waldemar herceg a minap rajtam rontott s száz aranyat kínált minden egyes
                        lapjáért annak az albumnak, mely Kaulmanné jelmezalakjainak fényképeit
                        tartalmazza.</p>
                    <p>Mert mindennap előbb elpróbáljuk en famille a gengre-képet, zongora mellett,
                        azután jön a fotográf s a leghatásosabb attitüdben lemásolja a művésznőt.
                        Ott kell neki mindent a háznál elvégezni, s négy példánynál többet nem
                        szabad levonnia a matricáról. Abból aztán egyet kap Tibald herceg, egyet
                        megtart a nagysám, eggyel boldogít engemet, az utolsó jut Félix
                        barátomnak.</p>
                    <p>A fotográftól pedig elveszik a matricát.</p>
                    <p>Hát én pedig nem adtam el a fényképeket Waldemár hercegnek, hanem inkább
                        elküldöm neked, ahogy következnek egymás után. A mama úgysem szereti az
                        ilyen képeket a háznál.”</p>
                    <p>* * *</p>
                    <p>Tehát Iván minden levéllel kapott egy fényképet is, mely Evelinát új meg új
                        és mindig elragadóbb alakban tüntette elé.</p>
                    <p>Árpád nem is sejtette azt, hogy milyen pokoli gyönyörűséget szerzett e
                        cseppenkint beadott méreggel “kedves apjának”.</p>
                    <p>Az első kép volt Loreley, a tündér, ki a Rénus örvénye fölött bűvdalát énekli
                        s hosszú, leeresztett haját fésüli aranyfésűvel, jobb válláról a haböltöny
                        alácsúszott; szemei bűvölőn néznek a veszni vonatottra.</p>
                    <p>A második kép volt Kleopátra, amint Tarsusban hódítója elé indul, nőisége
                        minden bűbájával azt visszahódítani. Gazdag, ragyogással túlterhelt kép,
                        kifejezve benne a nagyravágyó királynő s az élvsóvár asszony; a lágyság és a
                        büszkeség együtt.</p>
                    <p>Harmadik kép volt a napkirályné: Atahualpa, az utolsó inka királyi nője,
                        merész és magasztos tekintet, melynek emelkedettsége elvonja a figyelmet az
                        ujjatlan öltözet által végig meztelenül hagyott gömbölyű karokról, miknek
                        egyike ég felé emeli a napnak felmutatott áldozatot, egy emberi szívet,
                        melyre a napkirálynő hidegen tekint fel. Egész arca az ég hidegségét látszik
                        visszatükrözni.</p>
                    <p>Negyedik kép a görög rabnő. A kínzott szépség, a sértett szemérem, mely a
                        kezére vert láncokat szét akarja szakítani. Egy merész márványszobor,
                        melynek szokatlan koncepciója Pradier agyában született, s Thorwaldsen
                        eszményítése által tökélyesült.</p>
                    <p>Az ötödik volt a bacchánsnő. Minta egy órómai basreliefhez, mely a
                        Bacchus-menetet ábrázolja. Szilaj, merész, kihívó, mámortól ittas kifejezés.
                        Meglepő redőzet. Párducbőr, thyrsus és serleg. Az eszményített részegség
                        maga, villanytól szilajult idomokkal.</p>
                    <p>A hatodik volt Nourmahal szultána. Egy ülő kép, melynek minden tagja,
                        arcvonása mozdulatlan: de aki műértő, az megtalálja, hogy az a két sötét
                        szem beszél, csak értő szem által hallható titkokat, s üdv és kéj annak, aki
                        azokat megérti.</p>
                    <p>A hetedik kép a menyasszony. Fehér csipkés öltözet, fején fehér koszorú, a
                        fátyol körültakarja alakját. Arcán az ismeretlen boldogságtóli félelem
                        reszketeg kifejezése, a szemekben a könny, az ajkakon halavány mosoly. Kezét
                        mondhatatlan bájjal nyújtja előre a jegygyűrű elfogadására.</p>
                    <p>Utána a nyolcadik kép az ifjú nőt mutatja, midőn legelőször előlép a
                        főkötővel a fején. A büszkeség szemérempírja s a meghódolás diadalérzete
                        arcán. Érzi, hogy az a főkötő fején megérdemelt korona, melyért egy koszorú
                        esett cserébe.</p>
                    <p>Óh, milyen keserű örömöket szerzett Ivánnak az ő kedves kis fia ezekkel a
                        képekkel!</p>
                    <p>A kilencedik kép volt a bajadér. Az indus táncosnők festői öltözetében, a
                        csengő tamburint verve feje fölött, karcsú derekát arannyal áttört sál
                        köríti, nyakán arany pénzfüzérek csüggnek, lábszárait térdig gyöngysorok
                        fonják körül.</p>
                    <p>A tizedik kép megint ennek ellentéte. Claudia Leta, a vestaszűz abban a
                        pillanatban, midőn halálra viszik, mert Caracalla csábjainak ellenállt;
                        arcán a szűz erény borzalmával, félkezével palástját arca elé emelve, mintha
                        a sértő tekintet elől védené magát.</p>
                    <p>Hogy tudnak a nők mindent játszani!</p>
                    <p>Hát még az a magyarázat e képekhez, miket Árpád leveleiben közlött!</p>
                    <p>És az eredmény!</p>
                    <p>A herceg a varázskörből nem tudott már szabadulni. Minden újabb próba után
                        kifejezést ad azon véleményének, hogy itt egy olyan kincs rejlik, melynek
                        nem szabad a művészetre nézve elveszni.</p>
                    <p>Még egyéb kincsre is rájönne őhercegsége, ha nem volna hatvannyolc esztendős,
                        s az ilyen kincsek fölfedezésében nagyon sok tapasztalatot nem tett
                        volna.</p>
                    <p>Azok igen “drága” kincsek.</p>
                    <p>Mikor már az ember hatvannyolc esztendős, azután már férjhezmenő unokája van,
                        hát akkor mégiscsak eszébe jut beletekinteni a bankárja számadásaiba, hogy
                        húsz millióra menő aktivái és sejtelmes mennyiségű passzivái között mekkora
                        különbség lehet még, hogy azután ahhoz képest határozza el: lehet-e
                        egyszerre, egyidőben az egyetlen unokát is kiházasítani, meg egy idegen szép
                        asszonyt is bevezetni a világba?</p>
                    <p>A herceg éppen most rendeztette be, nem rég, Maximilián utcai palotáját
                        Angela grófnő számára, ha az férjhez menne az ő kedve szerint. Az a palota
                        igazi hercegi fénnyel van feldíszítve.</p>
                    <p>Hanem a grófnő összeperelt a herceggel, s nem akar semmit tudni jegyeséről,
                        amire megint bizonyos okai vannak, s míg Angela arisztokratikus daccal
                        bosszantja nagyapját, Evelina szorosabbra fűzi körüle a bűvkört s
                        megtörténhetik, hogy ha Angela grófnő nem jön el idejében beköltözni a
                        Maximilián utcai palotába, majd Kaulmanné találja azt elfoglalni.</p>
                    <p>Ezeket tudta meg Iván a zongoraművész leveleiből.</p>
                    <p>Ezért tolakodott Iván az úri szalonokba, ezért ártotta magát az előkelő
                        családok magánügyeibe, ezért tagadta meg eddigi életmódját; tett mindent,
                        amit idegen elemben úszónak tenni kell, mert őt akarta védeni! Azt a
                        hölgyet, akit ha meg nem óvhatott attól, hogy másnak felesége legyen,
                        legalább attól akart megóvni, hogy egy harmadiknak szeretője legyen!</p>
                    <p>Abban megnyugodott már, hogy férjhez ment a leány, akit nem szűnt meg
                        szeretni soha. Legyen boldog! De hogy hanyatt-homlok belerohanjon a
                        gyalázatba, azt a gondolatot nem bírta elviselni. Ha nő lett, legyen nő! S
                        ha a férj maga vezeti őt a szégyenbe, tartsa vissza ő, aki igazán
                        szerette.</p>
                    <p>Bolondság volt-e e gondolatában Ivánnak? Ítélje meg, aki hidegvérrel bír; de
                        szív volt benne, s a szívnek jogai vannak.</p>
                    <p>Azután meg, ki tudja? Hátha az üzletét védte? Ha a herceget ráveszik, hogy
                        engedje át a konzorciumnak bondavári uradalmát, akkor Iván kis telepe agyon
                        van nyomva. Hátha ezt akarta megakadályozni? Az ily iparűző ember mindig
                        spekulál.</p>
                    <p>Tehát a melegvérű embereknek mondjuk azt, hogy Iván Evelinát akarta
                        megmenteni a gyalázattól; a hidegvérű embernek pedig azt, hogy spekulált, és
                        a bondavölgyi tárnát oltalmazta a veszélyes konkurenciától, s akkor “duplex
                        libelli dos est.”</p>
                    <p>Következtek a többi képek. Egymás után megküldözte azokat Árpád fogadott
                        apjának. Amalazuntha, az amazonkirálynő, Magdolna, a bűnbánó, Ninon, rokokó
                        divat pompájában, az alvajáró nő, holdas kifejezésével, Medea, a
                        szerelemféltés bosszújának gyilkoló dühével, Salome, Herodiás leánya, szent
                        halált okozó csábtáncával, a húri, keleties tündéri öltözetében, a
                        forradalmi nő, frígiai sipkával s a lándzsával, Turandot, a kínai zsarnoknő,
                        Hero kétségbe­esése, Jeanne la folle kacagása, Ofélia tébolygása, Judit
                        kegyetlensége, Potifárné élv­sóvárgása, majd egy kackiás markotányosnő, egy
                        hamiskás grizett, egy imádkozó apáca, egy langatag kreolnő, egy túlvilági
                        villi, amikben Iván több mesterkélt, betanult hatásvadászatot talált már,
                        mint ösztönsugallt igazi kifejezést. Ez volt “madame Grissac iskolája”,
                        ahova Félix neveltetni küldte Evilát. Hanem két kép, mi utóbb jött, mégis
                        sajnosan hatott Ivánra. Az egyik egy anya képe, ki gyermeke bölcsőjét
                        ringatja, a másik egy parasztleány, egy szénhordó leány, leeresztett
                        hajfonadékkal, övébe feltűzött piros rokolyával.</p>
                    <p>Ez rosszul esett Ivánnak. Minek volt még ezeket az alakokat is profanálni?
                        Minek játéknak venni az anya szerelmét? Nem hagyhatott volna békét ennek az
                        utolsó alaknak? A piros rokolyás leányt nem tudta már meghagyni annak, aki
                        őt “úgy” szerette meg?</p>
                    <p>Egy napon azután ezt írta a művész Ivánnak:</p>
                    <p>“Ez az én kedves Kaulmann patrónusom egy tizenhárompróbás gazember. Eddigelé
                        rendesen együtt volt a varázspróbákon Tibald herceggel. Ma Tibald hercegnek
                        egész derült kedve volt, elannyira, hogy Kaulmannak is feltűnt, s az első
                        kérdezésre elmondta a herceg, hogy annak örül, hogy Angela grófnőtől levelet
                        kapott. Unokája igen szeretetreméltóan ír hozzá; elmondja, hogy most támadt
                        eléje a föld alól valami Berend Iván nevű ember, akinek volt bátorsága őneki
                        leckét tartani s szemébe mondani, hogy vannak a magyar főuraknak
                        kötelességeik a haza iránt, amiket nem teljesítenek, hogy Tibald hercegnek
                        most Pestre kellene átköltözni, ott a helye minden magyar úrnak. Akkor
                        Angela grófnő kibékülne nagyapjával. A herceg boldog volt, mikor ezt
                        elmondta. Hanem Kaulman nagyon savanyú képeket csinált hozzá. A herceg azt
                        mondta, hogy meg fogja gondolni a dolgot. Ha Angela grófnő olyan nagyon
                        megszerette Pestet, talán ő is lerándul oda. Kaulman nagyon szítta a fogait.
                        Örült persze ő is(!), hogy Angela grófnő mégis megtörte a jeget. Ez világos
                        jele annak, hogy békülni akar. De ő a herceg helyzetében legalább még egy
                        levél által megkísérlené a grófnőt arra bírni, hogy ő jöjjön haza Bécsbe, s
                        ne a herceget hívja le Pestre. A herceg ráállt, hogy ez jó lesz így, s
                        egyelőre nem megy Pestre, hanem megkísérli a grófnőt haza édesgetni.”</p>
                    <p>Aközben pedig a két legutolsó varázspróba is végbemegy.</p>
                    <p>A harminckettedik alak Gonzaga Júliáé.</p>
                    <p>“A történetét megkaphatod valami novellagyűjteményben.”</p>
                    <p>“Az alakban csak a kosztüm érdekes, mely áll egy csalánszövetű hálóköntösből,
                        mely a lábakat fedetlenül hagyja. Különben e kosztüm alatt a legszigorúbb
                        női erény lakik, mint a história mondja, s Júlia késsel hadonáz a kezében,
                        mellyel mindenkit legyilkolni készül, aki az ő lábára mer nézni. Melléklem a
                        fotográfiát.”</p>
                    <p>“Az eddigi próbákon Kaulman is jelen volt. Gonzaga Júlia próbáján előre
                        tudatta, hogy nem lehet ott, mert el kell utaznia. Hanem hiszen ott leszek
                        én garde-damenak.”</p>
                    <p>“Pedig hát én sem leszek ott.”</p>
                    <p>“Amint ezt a fényképet otthon a mamának megmutattam, a mama elszörnyedt s
                        kategorice megtiltotta, hogy az ő rajkójának ilyen kosztümben próbáló
                        művészetet akkompanyírozni nem szabad. Izenjem meg őnagyságának, hogy beteg
                        vagyok, vagy valami más. Én bizony nem válogattam a hazugságokban, hanem
                        egyenesen azt mondtam a jótevő tündérnek, hogy: »Hallja maga, nekem a mama
                        nem engedi meg, hogy én magának akkompanyírozzak, mikor maga mezítláb van;
                        minthogy pedig a szerepben éppen az a vicc, hogy nincs a lábán harisnya, hát
                        én holnap nem muzsikálok itt.« A bolondos asszony nagyot nevetett rajtam s
                        azt mondta, hogy majd hát segít magán másképp.”</p>
                    <p>“Bánom is én, akármit csinál! Egyébiránt a mamának tökéletesen igaza van,
                        mikor azt mondja, hogy nem ereszt; és én azt hiszem, hogy nekem is igazam
                        van, mikor ezt a nagysámnak megmondom.”</p>
                    <p>Ivánt nagyon leverte ez a levél.</p>
                    <p>Sokáig elnézte azt a fényképet. Egy hölgy, könnyű éji öltönyét félkézzel
                        összeszorítva keblén, öldöklő tekintettel, szétszórt hajjal, mutat jobbjával
                        maga elé, mely marokra fogott tőrt szorít, s mezítelen lábát egy szőnyeggel
                        letakart tárgyra teszi, az a takart tárgy mintha egy férfi hullája volna. A
                        lenge öltöny mindenütt odatapad plasztikus idomaihoz.</p>
                    <p>Ezen a napon Iván megtudta egy másik úrhölgytől Gonzaga Júlia történetét.</p>
                    <p>Másnap megint kapott levelet Árpádtól.</p>
                    <p>Akkor érkezett a levél, mikor éppen visszatért a pisztolypárbajról.</p>
                    <p>A fiatal művész megírta, hogy mi történt.</p>
                    <p>“Evelina zenekíséret nélkül produkálta művészetét a herceg előtt. És
                        férjkíséret nélkül. A fénykép illusztráció hozzá. Mikor ilyen ijesztő szép
                        volt, a herceg princípiumai halomra dűltek. Odament hozzá és bátorkodott
                        megfogni a hölgy kezét. A gyilkos asszony egyszerre elnevette magát.</p>
                    <p>- Herceg! Nem látja, hogy kés van a kezemben?</p>
                    <p>- Én azt el tudom öntől venni.</p>
                    <p>Az asszony kacagott, s egy kacagó asszony kezéből könnyen ki lehet venni a
                        kést. E percben Evelina kacagásának visszhangja támadt a szobában.
                        Amennyiben a fülemüledal visszhangjának lehet nevezni a békavartyogást, s a
                        hüledező herceg elé kimászott a terem díszletét képező azálea- és
                        mirtuszbokrok közül egy törpe, nyomorék szörnyeteg, két mankóval, két sánta
                        lábbal, púpos vállai közé beroskadt hosszú fejjel, sovány szatírpofáján a
                        nyomorékok torz vigyorgásával s e négysántalábú kobold odatipegett az
                        enyelgő pár elé.”</p>
                    <p>- Herceg, nem vagyunk egyedül! - nevetett Evelina.</p>
                    <p>- Hát ez micsoda díszpéldánya egy varangyos békának? - kiálta fel
                        elszörnyedve a herceg.</p>
                    <p>- Ez az én kedves, szeretett, egyetlen kisöcsém - kiálta Evelina s odarohant
                        a szörnyeteghez, ölébe karolta, összevissza csókolta az arcát, megsimogatta
                        a fejét. Ez az én egyetlenem, drágám, mindenem. Az én zsarnokom, az én
                        csúnya veszekedő hatalmasom, aki akkor jön hozzám, amikor neki tetszik.</p>
                    <p>- Fertelmes egy portéka! - kiáltott a herceg. - Az endori boszorkány
                        kapujában strázsáló lidérc hozzá képest kerubim; ugyan ne csókolja meg a
                        képét, Evelina! Az embernek örök időkre elmegy a kedve egy szép asszonyi
                        ajktól.</p>
                    <p>Evelina azzal hirtelen egy burnuszt kerített a vállára, lábait kis
                        papucskáiba dugta s azt mondá a hercegnek, hogy a harminckettedik próbának
                        vége, s csak a harmincharmadik van még hátra:</p>
                    <p>A herceg azt kérdé, hogy mi annak a címe?</p>
                    <p>Evelina azt súgta: azt majd megtudja ön holnapután.</p>
                    <p>- És még ki tudja meg?</p>
                    <p>- Senki más.</p>
                    <p>- Még ez a Caliban sem?</p>
                    <p>- Ez sem.</p>
                    <p>A herceg egészen elbűvölve hagyta el Evelinát, kinek utolsó varázslatán
                        holnapután egyedül fog jelen lenni. Egy nap kell Evelinának a
                        készülésre.</p>
                    <p>Ezt a jelenetet pedig magától a nyomoréktól tudtam meg, ki engem igen szeret,
                        s mindennap eljár hozzám az ozsonnámat megosztani; mert bár mindennel
                        ellátja Evelina, de nem érzi jól magát, hacsak nem koldulhat még hozzá
                        valamit. Ez a fickó, ha herceg volna, leszállna az utcán a hintajából
                        krajcárt kéregetni, annyira meg van elégedve a hivatásával. Nekem azután
                        mindent elbeszél egy nagy darab árpacukorért. Az különösen megnyerte a
                        tetszését, hogy a herceg őt úgy nevezte, hogy: »díszpéldánya a varangyos
                        békának«. El is produkálta előttem, hogy mászott elő a két mankóval s hogyan
                        nevetett a maga rekedt hangján, mikor az a nagy úr el akarta a nénjétől
                        venni a kést.</p>
                    <p>Holnapután majd többet!”</p>
                    <p>Holnapután?</p>
                    <p>Ezt a holnaputánt Iván nem akarta megérni.</p>
                    <p>Vagy ha megéri, bizony mondom, harapásokat hagy maga után, amikről
                        megemlegessék.</p>
                    <p>Azon az éjszakán két Gonzaga Júliával álmodott ébren. Mind a kettő azon van,
                        hogy őt megölje, pedig ő egyiktől sem érdemelte azt.</p>
                    <p> </p>
                </div>
                <div type="chapter">
                    <head>Kettőt “előre”</head>
                    <p>Kardpárviadaloknak az a mulattató előnyük van, hogy azokat nem szükség
                        titokban tartani. Azokról a megelőző estén mindenütt beszélnek, mint egy
                        érdekes fogadásról. Legközelebb történt ugyan egypár eset, hogy a
                        kardviadalnak halál lett a vége, hanem azért ezt mégsem környezi olyan
                        misztérium, mint a pisztolyviadalt. Azután a segédekre nézve sem jár olyan
                        nagy veszéllyel. Ha valamelyik fél elesik kapott sebeiben, az orvosi parere
                        igen szépen bizonyítja majd, hogy nem a kapott seb miatt halt meg, hanem
                        volt valami organikus baja, mely két huszonnégy óra múlva úgyis megölte
                        volna; s ugyan ki csapna lármát 48 órai életért a mai világban?</p>
                    <p>A Salista őrgróf és Iván között végbemenő párbajról is úgy beszéltek már
                        kaszinószerte, mint valami színre kerülendő új operáról.</p>
                    <p>Salista maga beszélt róla legtöbbet a kaszinóban a kandalló előtti
                        társaságnak ebéd után hat órakor.</p>
                    <p>Ott volt a négy szekundáns is.</p>
                    <p>Az előkelő fiatalság jól ismeri egymás vívótehetségét a vívómesternél való
                        gyakori össze­próbálkozásból. S az ilyen találkozásoknál előre meg képes
                        ítélni, ki mennyire lesz győztes?</p>
                    <p>Salista, mint különös jó vívó van kikiáltva. Sok párbaja volt már, s azokban
                        mindig megpiszkolta ellenfeleit.</p>
                    <p>Van neki egy mestervágása, melyet ritka vívó tud elhárítani. Egy gyors
                        alsóvágás, mely az ellenfél kardhegyét megkerülve, annak altestét hasítja
                        végig. Ha pedig tökéletesen felfogta az ellenfél a vágást, azáltal úgy
                        kijött a tempóból, hogy okvetlenül fedetlenül hagyta az arcát egy rögtön
                        rákövetkező külső vágásnak.</p>
                    <p>Salista nem érezte magát feszélyezve a mai nap megelőző párbaja által.</p>
                    <p>Más helyzetben ugyan hasonló körülmények között az illető legalább néhány
                        hétig nem mutatná magát a társaságban s a társaság is éreztetné vele, ha
                        mutatja magát, hogy magaviselete nem volt egészen korrekt; de bizonyos
                        időkben minden lehető, s azután mi nem vagyunk olyan szigorúak.</p>
                    <p>Salista őrgrófnak szabad volt hetvenkedni a holnap történendőkről.</p>
                    <p>- Majd meglássuk, mit tud a tudós! Ez nem matematika, mint a pisztollyal
                        lövés. Majd megkérdezzük, hogy tudja parírozni az alsó tercet? Mikor a kard
                        egyszerre alulról felcsap: sutty!</p>
                    <p>Géza gróf meginté a hencegőt.</p>
                    <p>- Barátom. Neked tekintetbe kell venned azt, hogy Iván igen lovagiasan járt
                        el irányodban, mikor elfogadta a pisztoly után a kardot. És azután azt is
                        tekintsd, hogy ő egy igen tisztelt tudós egyéniség, akit az ország becsül és
                        hasznára válik.</p>
                    <p>- Jól van, jól no! Ne féljetek semmit. Nem ölöm meg. Csupán az orrából vágok
                        el neki egy csipetnyit. Ejh, no! Csak emlékül eltenni valót. A patvarba!
                        Hiszen lehet valaki orr nélkül is igen tudós ember! Hisz nem az orrával
                        szívja fel a tudományt. Legalább nem előget neki az orra, mikor a
                        teleszkóppal csillagokat vizsgál.</p>
                    <p>Erre azután Ödön gróf is felszólalt, s erélyes tiltakozást bocsátott közre
                        ügyfele orrának javára.</p>
                    <p>Végre is Salista grófnak be kellett érni Ivánnak egy fülével. Többre engedély
                        nem adatik.</p>
                    <p>Ödön gróf az ellen is protestált. “Érd be egy tisztességes kézvágással. Az
                        egész dolog nem érdemes többre.”</p>
                    <p>István gróf azonban azt az észrevételt találta kiszalasztani:</p>
                    <p>- Kedves Salista! Hát ha az talál megtörténni, hogy az a föld alatti ember
                        kaszabol téged össze?</p>
                    <p>- Mit? - pattant fel a kapitány, szétterpesztett lábakkal állva meg a
                        kandalló előtt. - Két “vor”-t adok neki. Két vágást engedek tétetni magamon
                        előre: kettőt a karomra, s akkor gázolom össze! Fogadjunk rá! Ki tartja a
                        fogadást?</p>
                    <p>E nagyszerű hencegés berekeszté a tárgy fölötti vitát, s oszlásra bírta a
                        társaságot.</p>
                    <p>A kérdés csak akörül forgott, hogy a szekundánsok elég ügyesek legyenek
                        közbeelegyedni, mielőtt a ci‑devant zuáv a tudóst tönkre silányította.</p>
                    <p>Másnap reggel korán találkoztak a felek a Zugligetben.</p>
                    <p>A “Fácán” vendéglő nagy tánctermét fogadták ki vívóhelynek.</p>
                    <p>A segédek eleve behinték az egész termet hosszában krétaporral, hogy a vívók
                        el ne csússzanak rajta.</p>
                    <p>Azután a mellékszobában lévő két félt felszólították, hogy minden öltönyét
                        vesse le övig.</p>
                    <p>Akkor kivezették őket a terembe.</p>
                    <p>Helyet nem volt szükség húzni, mert a terem köröskörül ablak.</p>
                    <p>Mikor a kardokat előhozták, tudatták velük a feltételeket.</p>
                    <p>“Első vér. A szúrás ki van véve.”</p>
                    <p>Salista protestált. Első vérre nem megy. Vívjanak addig, míg egyik fél
                        víképtelen nem lesz.</p>
                    <p>Mind rátámadtak, hogy kapacitálják. Nem hagyta magát.</p>
                    <p>- Ugyan adjátok ide már azokat a kardokat! - kiálta közbe Iván. - Még náthát
                        kapok itten! Félmeztelenül.</p>
                    <p>Ez az ötlete döntött. A segédek átadták a választott kardot. S azután a
                        mezúrába állították a két félt.</p>
                    <p>Mind a kettő övig le volt vetkőzve. Salista herkulesi izmokat tüntetett ki;
                        de Iván is izmosnak, idegerősnek látszott.</p>
                    <p>Nem volt rajta annyi hús, de csontos, inas, hosszú karokat s domború mellkast
                        tüntetett elő.</p>
                    <p>Mindketten lehúzták fejeiket felemelt karjaik alá, kardjaik hegyét rézsút
                        egymás ellen szegezve, s bal kezeiket hátratéve. A két kardhegy néhány
                        percig ravaszul kerülgette egymást, kézvágást keresve, s azután
                        összecsapódtak finoman, alig hallhatóan. A két ellenfél egymás szemébe
                        mélyeszté tekintetét, onnan lesve ki ellenfele szándokait.</p>
                    <p>Salistának csakugyan az volt az óhajtása, hogy ellenfelének az arcára adjon
                        egy emléket. Ez nehéz vágás, mert az arc a legjobban meg van védve a kar
                        által.</p>
                    <p>E törekvés alatt Iván egy “kettős” vágást intézett ellene, mely szokatlan
                        gyorsaságot feltételez, s e vágással talált. Salista jobb karjának felső
                        izmát vágta át hosszában.</p>
                    <p>E vágás után azonban nem szokott rögtön vér jönni. Az izom sejtszövete
                        magyarázza meg azt.</p>
                    <p>- Tovább! - kiálta Salista. - Semmi vér!</p>
                    <p>S most már felhagyott azzal a szándékkal, hogy ellenfele arcát bélyegezze
                        meg; elővette mesterfogását, az altestvágást, mely oly nehezen védhető, s ha
                        talál, gyakran halálossá válik. Aki nem jól védi, bizonyosan megkapja, aki
                        jól védi, a másik percben a fejére kapott vágást.</p>
                    <p>Iván pedig azt tette, hogy nem védte azt a vágást sem jól, sem rosszul.</p>
                    <p>Salista nem gondolt arra, hogy a párbajkardok rövidebbek szoktak lenni, mint
                        a gyakorló kardok és a lovas harci szablyák, vagy azt felejtette ki a
                        szemmértékezésből, hogy ellenfelének szokatlan hosszú karja van.</p>
                    <p>Iván nem védte a hasvágást, felemelte előtte a karját, elhagyta ellenfele
                        vágását a teste előtt suhanni két vonalnyi távolban az eleven bőrétől, s
                        ahelyett visszavágott neki, s ugyanoda, ahol először vágott a karjára
                        hosszában, oda szabott egy másodikat keresztben.</p>
                    <p>Itt van a kettő “előre”!</p>
                    <p>A keresztvágás által ami különbség volt izomerőre nézve a két férfi között,
                        meglehetősen ki lett egyenlítve.</p>
                    <p>Hanem Salistát ez a második vágás egészen dühbe hozta.</p>
                    <p>Veszettül, mint egy sebzett fenevad, rohant nagyot ordítva ellenfelére, s
                        teljes erejéből vágott kettőt annak a fejéhez. Úgy vágott, mint a mészáros a
                        taglóval. Csoda, hogy mind a két kard darabokra nem tört.</p>
                    <p>Iván azonban szabályszerűen felfogta a magasra emelt kard markolatával mind a
                        két vágást, úgy, hogy még keresztül sem csaphatott a kard rajta, s mielőtt
                        ellenfele a harmadik vágást intézhette volna, a tempo visszacsapott rá egy
                        gyors “elővágással” s e csapás teljes súlyával Salista fejét és arcát
                        érte.</p>
                    <p>Jó szerencse, hogy a kard könnyű volt, mert koponyáját kettéhasította
                        volna.</p>
                    <p>Salista egy pillanatig ingadozott a vett csapás után, bal kezét önfeledten
                        előre kapva feje védelmére, azután oldalt tántorodott s elbukott
                        kardmarkolatára támaszkodva. Segédei odafutottak hozzá, hogy felemeljék s
                        félrevigyék.</p>
                    <p>Iván kardját hegyével leeresztve, ott állt márványhideg, szenv nélküli
                        arccal.</p>
                    <p>Segédei üdvözölve siettek hozzá.</p>
                    <p>- Meg vannak-e azok az urak elégedve? - kérdezé Iván.</p>
                    <p>- Szeretem hinni, hogy meg vannak elégedve - mondá Ödön gróf. – Ezt jobban
                        nem lehetett csinálni. Az ügy be van végezve.</p>
                    <p>Aztán visszabocsáták Ivánt a mellékszobába, hogy ismét felöltözzék.</p>
                    <p>Midőn Iván a terembe visszatért, már akkor ellenfele felocsúdott kábulatából.
                        Mind a két orvos vele volt elfoglalva. Az egyik a fején, a másik a karján
                        kapott sebeket tapasztgatá.</p>
                    <p>Iván lovagias szokás szerint odament hozzá a kibékülésre.</p>
                    <p>- Megbocsáss, bajtárs!</p>
                    <p>Salista kordiáliter nyújtá eléje bal kezét:</p>
                    <p>- Ah, szót sem érdemel. Derék vágás volt. Ez az utolsó. A másik kettő nem
                        számít semmit. Mondtam, hogy két “vor”-t adok. Hanem a harmadik az
                        emberséges ütés volt. Nem tesz semmit. Egy hét múlva begyógyul.</p>
                    <p>Iván kérdezé az orvosoktól, hogy nem veszélyesek-e a sebek?</p>
                    <p>- Katonadolog! - viszonzá helyettük Salista. - Ilyent százat osztottam én
                        másnak. Ideje, hogy én is kapjak egyet. Fel sem veszem. Hanem valami fáj
                        mégis nagyon, amit sem árnika, sem jégburok meg nem enyhít. Amit csak te
                        gyógyíthatsz meg, aki adtad. Valld meg, igaz hitedre, hogy voltál te valaha
                        katona.</p>
                    <p>- Hát hogyne lettem volna! - mondá Iván. - Huszárhadnagy voltam a
                        szabadságharc alatt.</p>
                    <p>- No hát vigyen el az ördög, mért nem tudtad azt hamarább mondani? Micsoda
                        ezrednél szolgáltál?</p>
                    <p>- A Vilmos huszároknál. Valószínűleg én vagyok az az utolsó ember, akit te,
                        mikor mind levágtad őket, meghagytál közülük hírmondónak.</p>
                    <p>Hahotával kacagott mindenki, legjobban maga a sebesült.</p>
                    <p>Az orvosok szidták, hogy ne nevessen, mert minden flastrom felválik a képén a
                        sebéről.</p>
                    <p>- Jól van no - mondá Salista. - Hát csak a fél szájammal fogok nevetni. Az
                        Isten áldjon meg bajtárs. Már most fel sem veszem a vágást. Csakhogy
                        katonától kaptam; csakhogy nem komisz diga civilista volt, aki megvagdalt!
                        Gyere, csókold meg a másik pofámat, ahol nem vágtál meg. Így ni. Puszit,
                        bruder. A jobbomat nem nyújthatom, mert arra keresztes rendet rajzoltál. Az
                        is jó volt. Huszárvágás. Már így nem bánom.</p>
                    <p>És azzal összecsókolóztak az ellenfelek.</p>
                    <p>Hanem Salista egy perc múlva megint elalélt a vérveszteségtől, s Iván ölébe
                        vette a fejét, úgy tartotta, míg bekötözték s azután segített őt hintójába
                        átszállítani.</p>
                    <p>- Fidélis egy fickó! - mondták egymás között a kitűnő gentlamenek.</p>
                    <p> </p>
                </div>
                <div type="chapter">
                    <head>Adieu!</head>
                    <p>Az ismerős társaság István gróf lakásán várta a tudósítást a párbaj
                        kimeneteléről. A segédek megígérték mindkét részről, hogy a végbement viadal
                        után azonnal oda fognak sietni.</p>
                    <p>Jelen voltak a szokott ismerősök a societásból.</p>
                    <p>Történtek fogadások az eredmény iránt. Ki kap sebet?</p>
                    <p>Hoz-e emléket Salista is? Lesz-e súlyos megsebesülés, vagy csak
                        konvencionális karcolások?</p>
                    <p>István grófnak volt elég merészsége tizet egy ellen fogadni, hogy Salista
                        “is” kap valamit; sőt egyet egy ellen kockáztatott azon lehetségre, hogy
                        éppen Salista fogja kapni a súlyosabb sebet.</p>
                    <p>No már arra, hogy Iván egészen ép bőrrel meneküljön, kereshetett volna valaki
                        társat százzal egy ellen, és nem talált volna, aki felcsapjon.</p>
                    <p>Az előőrsök az ablaknál szüntelen lesték az érkező kocsikat.</p>
                    <p>Végre egy bérkocsi megállt a kapu előtt.</p>
                    <p>“Ödön és Géza érkeztek!” - volt a tábori tudósítás.</p>
                    <p>- Akkor én nyertem - mondá István gróf. - Amelyik fél könnyebb sebet kapott,
                        azt hamarább hagyhatják el segédei.</p>
                    <p>Ödön gróf ment a hölgyeket tudósítani, míg Géza gróf rohant fel István gróf
                        lakására.</p>
                    <p>Felszakítá az ajtót s párbajsegédi diadallal rontott be a társaság közé ezzel
                        a kiáltással:</p>
                    <p>- Serpenyőbe vágta őtet!</p>
                    <p>- Kit? Kicsoda? Ivánt? Salista? - kérdezték az eléje tódulók.</p>
                    <p>- Dehogy. Iván Salistát.</p>
                    <p>- A-a-ah! - hangzott fel erre a hitetlenség tagadó felkiáltása.</p>
                    <p>- De igen - tüzelt az ifjú gróf. - Káposztának vágta, gulyáshúsnak
                        aprította.</p>
                    <p>- És Iván?</p>
                    <p>- Annyit sem kapott, mint én magam.</p>
                    <p>- Ah, te mókázol velünk!</p>
                    <p>- No ez ugyan tréfálni való tárgy. Kérdezzétek meg csak Salistát.</p>
                    <p>- De hát akkor hol van Iván?</p>
                    <p>- Hát természetesen az orvosát vitte haza; két orvos dolgozott Salistán, míg
                        diribdarabjait össze tudta szedni. Iván pedig mindjárt itt lesz és semmiféle
                        sebet sem fog a tamáskodóknak mutatni, amibe az ujjaikat dughassák.</p>
                    <p>Azzal azután körülményesen elmondta, hogyan volt, mint esett. Eduárd bárónak,
                        ki nem akarta felfoghatónak találni a dolgot, két sétapálca segélyével
                        megmutatta, hogyan történt. Így jött a duplavágás, így paszírozta az alsó
                        vágást, így tette az a tempo-visszavágást. Neki magának a hajszála sem
                        görbült meg.</p>
                    <p>- Ah, ez valódi csoda!</p>
                    <p>- Semmi csoda! - tiltakozék Géza gróf. - Hiszen katona volt! Huszárkapitány
                        volt. (Már kapitánynak tette.) Végigharcolta az egész forradalmat,
                        tizenkilenc ütközetben volt, verekedett a kozákokkal is. Érdemrendet is
                        kapott.</p>
                    <p>(Ezekből ugyan semmit sem hallott Ivántól, hanem hozzágondolta maga, mint
                        igen természetes illusztrációt; akit egyszer megszeretnek, arra azután
                        mindent ráraknak. )</p>
                    <p>- Csodálatos egy ember! - sóhajtott fel Oszkár báró. - Három hónapig
                        mindennap együtt van velünk, és egyszer sem hozza elő harci élményeit.
                        Hallgatja, hogy beszélnek a 49-iki történt dolgokról mások, és egy szóval el
                        nem árulja, hogy ő is tud arról valamit.</p>
                    <p>- No most ezt az embert szépen a nyakunkra ültettük - sopánkodék Eduárd báró.
                        - Ugratni akartuk, s szépen felugrattuk a nyeregbe. Most aztán végképp
                        köztünk ragad. Most beszéljen már vele valaki.</p>
                    <p>- Szászországi Úristen! - toldá a sopánkodást Oszkár báró. - Fog ez most
                        hencegni közöttünk. Micsoda prépotenskedés lesz ebből. Hogy fogják ezt az
                        asszonyok bámulni és a férfiak respektálni. Sacrebleu! Aki így tud lőni és
                        verekedni! Pedig mernék fogadni, hogy csak vakeset volt minden.</p>
                    <p>- Én pedig az ellenkezőtől tartok - mondá István gróf. - Én azt hiszem, hogy
                        Iván most itt fog benneteket hagyni, megköszöni a barátságot, s soha felénk
                        sem jön többet.</p>
                    <p>- Ah, azt a bolondot nem teszi: százat fogadok egyre!</p>
                    <p>- Hanem előbb fizessétek meg a most elvesztett fogadást!</p>
                    <p>Eduárd báró zsebébe nyúlt, de mielőtt kihúzta volna a tárcáját, egy mentő
                        gondolata támadt.</p>
                    <p>- Ah, hátha Gézáék csak komédiát játszanak velünk. Kicsináltak egy szép mesét
                        a számunkra s utoljára meg sem történt a párbaj, hanem kibékítették az
                        ellenfeleket s most jönnek a löncsről, ahol nem folyt egyéb vér, mint
                        Cliquot-é.</p>
                    <p>- Hát ha nem hiszed, eredj oda Salistához! Itt a kocsim. Győződjél meg
                        róla.</p>
                    <p>Eduárd báró elrohant; míg az odajárt, feljött Ödön gróf a hölgyektől.
                        Kérdezte: “Hát Eduárd hová szalad?”</p>
                    <p>- Nem hiszi Gézának az elmondottakat.</p>
                    <p>- Hát akkor Géza éppen úgy járt veletek, mint én a hölgyekkel. Azok meg nekem
                        nem hisznek. Azt kérdik tőlem, hogy hol van hát Iván, ha nem történt semmi
                        baja? Theudelinda néném sír, mint a záporeső, s átkoz, hogy bizonyosan
                        meggyilkoltattuk Ivánt. Tudja mennykő, valamelyik a két delnő közül
                        alighanem szerelmes bele. Eddig csak tudtam, de most már nem tudom, hogy
                        melyik.</p>
                    <p>Kevés idő múlva visszatért Eduárd báró.</p>
                    <p>Nem szólt semmit, csak kivette a tárcáját és fizetett István grófnak.</p>
                    <p>Ez nagyon komoly válasz volt.</p>
                    <p>- Nos? Nos? Hogy van Salista? - kérdezték tőle.</p>
                    <p>- Borzasztóan van helybenhagyva.</p>
                    <p>(A helybenhagyás és a helybehagyás két különböző szó!)</p>
                    <p>Arra azután mindenki fizette a vesztett fogadását.</p>
                    <p>Savanyú képpel tették. Inkább mágnes lovag kapta volna a fejvágást!</p>
                    <p>Ekkor érkezett Iván.</p>
                    <p>A savanyú képek egyszerre mind édes mosolygással fordultak feléje s üdvözlék
                        sorba, megrázva a kezét.</p>
                    <p>Iván arca komoly volt és szelíd.</p>
                    <p>Utoljára szorított kezet István gróffal.</p>
                    <p>- Én igazán örülök, hogy önt sértetlenül láthatom - szólt István gróf.</p>
                    <p>Két ifjú úr összesúgott a háta mögött:</p>
                    <p>- Könnyű neki örülni, mert összepakolt bennünket ezen a “hendikap”-en. Hanem
                        hát azért a vesztesek is örülnek.</p>
                    <p>Minden ember örül.</p>
                    <p>Talán csak Iván maga nem.</p>
                    <p>- Igen köszönöm e szíves részvétet - szólt Iván, minden patetikus komédiázás
                        nélkül. - Különösen meg kell köszönnöm gróf úrnak azon szíves fogadást, azt
                        a szeretetreméltó barátságot, amellyel csekélységemet eddig elhalmozta.
                        Hálával fogok rá gondolni mindig. Kérem, tartson meg ezután is szíves
                        hajlamaiban, mert egyúttal búcsút venni jöttem. Holnap utazom haza.</p>
                    <p>A gróf fél szemöldökkel inte Eduárd bárónak: “Nem mondtam?”</p>
                    <p>És egy szóval sem igyekezett Ivánt marasztalni.</p>
                    <p>- Legyen ön meggyőződve - szólt kezét megszorítva -, hogy én önt őszintén
                        nagyrabecsülöm, s bárhol találkozzunk össze, tekintsen régi barátjának.
                        Isten áldja.</p>
                    <p>Hanem Eduárd báró egészen másképp akarta felfogni a dolgot; megkapta két
                        kézzel Ivánnak a karját.</p>
                    <p>- De biz abból semmi sem lesz, hogy te most közülünk megszökjél. De ilyen jó
                        cimborát ily könnyen el nem eresztünk. Éppen most, mikor te vagy a szezon
                        lionja. Innen ugyan el nem távozol. Te vagy köztünk most az
                        “Ehren-Praeses”.</p>
                    <p>Iván erre elmosolyodott. Szelíd szarkazmus, csendes, ironikus bánat, férfias
                        keserűség volt mosolyában s azt mondta Eduárdnak halkan:</p>
                    <p>- Köszönöm, bajtárs, a megtiszteltetést. De nem való vagyok én “Barataria
                        kormányzójának”. Jobb nekem otthon. Megyek a “grison”-omat felnyergelni s
                        lovagolok haza.</p>
                    <p>(Akik Don Quijotét forgatták, emlékezni fognak a Barataria-sziget tréfáira s
                        a jó “szürke” érzékeny találkozására menekülő gazdájával.)</p>
                    <p>Azzal meghajtá fejét az egész társaság előtt és eltávozott.</p>
                    <p>István gróf utána ment. Demonstrált vele, hogy minden tiltakozás dacára
                        lekísérte őt a lépcsőkön karonfogva Theudelinda grófnő ajtajáig. Őt nem
                        érintették Iván végszavai.</p>
                    <p>Mikor visszatért, az egész társaságot még mindig az utóbbi jelenet által
                        előidézett fanyalgó kedélyállapotban találta.</p>
                    <p>- De ki volt közülünk - tört ki végre Eduárd báró -, aki a
                        Barataria-szigetről való persziflázst elárulta neki?</p>
                    <p>Mindannyian becsületszavukra mosták magukat, hogy nem tették.</p>
                    <p>- Vesszek el, ha nem az apát úr fecsegte el neki! - mondá ki véleményét Géza
                        gróf.</p>
                    <p>- De barátim, rájön ez az ember arra magától is! - szólt István gróf -, mert
                        figyel ez mindenre, csakhogy nem engedi észrevenni, hogy valamit
                        észrevett.</p>
                    <p>- Én esküszöm rá, hogy a pap súgta be neki!</p>
                    <p>(Mi nem esküszünk semmire, hanem az bizonyos, hogy néhány nap előtt Sámuel
                        apát ilyen tartalmú levelet kapott Bécsből: “Mi a bolondot csináltok
                        odalenn? Mindent elrontasz! Az a Berend kibékíti a grófnőt az öreggel.
                        Szöktesd meg onnan, mert ellenünk dolgozik! Félix.”)</p>
                    <p>- Hja! Ezt bizony kiugrattuk innen! - szólt Ödön gróf. - De hát szép húgom
                        kívánta, hogy menjen; tehát megy.</p>
                    <p>- Az ám! - szólt István gróf -, de én még mást is előre látok: azt, hogy
                        mikor most ez az ember odalenn a hölgyeknél azt fogja mondani, hogy ő
                        elmegy, szép húgod fel fog kelni és azt mondja rá: “Akkor ketten
                        megyünk!”</p>
                    <p>“Ah! Ah!” - hangzott a hitetlenkedés szava a társaságban, hanem Ödön vállat
                        vont.</p>
                    <p>- Az bizony meglehet.</p>
                    <p>Meglehet-e?</p>
                    <p>Ödön Poncius Pilátus-képet csinált a dologhoz. A fait accomplik időszaka van.
                        Nagyobb hódításokban is megnyugodott mostanában Európa. Ha a két Szicíliát
                        elvehette egy ember, akinek nem volt egyebe egy veres ingénél, mért ne
                        vehetné el a bondavári hercegséget egy feketeinges?</p>
                    <p>- Enfin, hát mi baj lesz belőle? A fiú elég jó gentleman. Katona volt. Nemes
                        ember. Szomszéd birtokos a bondavári uradalommal. Neki van kétszázezer
                        forintnyi értéke, Angela húgomra néz húszmillió örökség. De ha a mennyei
                        hatalom még tíz esztendeig megtartja Tibald nagybátyánkat s engedi az
                        unokája javára tovább is kitűnő sikerrel gazdálkodni, úgy jöhet, hogy Iván
                        és Angela vagyoni állapota között “partie égal” lesz. Ami pedig a titulust
                        illeti, ha így fog táncolni a minisztérium a nemesi előjogainkkal s így
                        emelkedik a becse a parlamenti kormányzatban a halina szűrposztónak, magam
                        is megteszem, hogy felfolyamodom érte: “Mich in den Bauernstand zu
                        erheben”.</p>
                    <p>Ivánt a grófnők Theudelinda magánszobájában fogadták, mint benső
                        ismerőst.</p>
                    <p>Mikor belépett hozzájuk Iván, szokatlanul el volt fogulva. Kemény vonásait a
                        halványság s bizonyos meghatottság kifejezése érdekesekké tette.</p>
                    <p>Theudelinda grófnő eléje ment s messziről nyújtá eléje mindkét kezét, s
                        azután megszorítá hevesen Iván kezeit. Ajkai reszkettek, nem tudott szóhoz
                        jutni, könnyeit akarta visszaküzdeni s azután némán inte Ivánnak, hogy
                        foglaljon helyet az asztal mellett, melynek mozaiklapján gyönyörű
                        majolikában pompás virágbokréta díszlett. Theudelinda melléje ült le a
                        pamlagra, átellenben vele Angela grófnő.</p>
                    <p>Angela grófnő ma reggel szokatlanul egyszerűen volt öltözve. Még csak az sem
                        jutott eszébe, hogy egy szál virágot tűzzön hajfürtjei közé, ami máskor
                        olyan jól illett arcához. Nagyon komor volt s szemeit fel nem veté
                        Ivánra.</p>
                    <p>- Milyen aggodalmakat álltunk ki ön miatt! - szólalt meg végre Theudelinda
                        grófnő, midőn szavainak urává tudott lenni. - Ön nem képzeli, milyen kínos
                        félelmeken mentünk keresztül e két nap alatt.</p>
                    <p>Angela lesüté szemeit. Ő is bele volt értve a többes számba.</p>
                    <p>- Nem fogom megbocsátani magamnak soha, grófnő - szólt Iván -, ami részem ez
                        izgalom okozásában volt, s nyomban fog utána következni a vezeklés, amit
                        vétkemért magamra szabtam. Holnap száműzöm magamat a Bonda-völgybe.</p>
                    <p>- Ah! - sóhajta meglepetten a grófnő. - Ön el akar hagyni bennünket? S mit
                        akar ön a Bonda-völgyben?</p>
                    <p>- Folytatom elhanyagolt iparomat.</p>
                    <p>- S ön szeret a Bonda-völgyben?</p>
                    <p>- Nyugodtan vagyok ott.</p>
                    <p>- Vannak ott rokonai?</p>
                    <p>- Senkim.</p>
                    <p>- Háztartása?</p>
                    <p>- Amennyit magam el tudok látni.</p>
                    <p>- Ismerősei, kik után vágyik?</p>
                    <p>- Munkásaim csupán és gépeim.</p>
                    <p>- Ott ön úgy él, mint egy remete?</p>
                    <p>- Nem, grófnő! A remete egyedül van.</p>
                    <p>- És ön?</p>
                    <p>- Mi mindig ketten vagyunk: én és a munkám.</p>
                    <p>A grófnő egy ünnepélyes nyilatkozatra szedte össze erejét.</p>
                    <p>- Berend úr! Nyújtsa ön nekem kezét. Maradjon ön itt!</p>
                    <p>Iván felállt székéből s mélyen meghajtotta magát.</p>
                    <p>- Kedves emlék lesz nálam a kegy, mi a grófnő marasztaló szavaiban
                        nyilatkozik irántam. A grófnő jóságának kifogyhatatlanságáról tanúskodik az.
                        Hálám viszonozza azt.</p>
                    <p>- Tehát meddig marad?</p>
                    <p>- Holnap reggelig, grófnő.</p>
                    <p>- Ah - szólt a grófnő neheztelve -, ha én mondom önnek, hogy maradjon.</p>
                    <p>S e neheztelés oly őszinte, oly igaz volt, hogy Ivánnak lehetetlen volt
                        félretérnie előle. Theudelinda Angela grófnőre tekintett, mintha várná, hogy
                        az is jöjjön már segélyére. Angela pedig fel nem vetette hosszú selyem
                        szempilláit, hanem egy rudbekkia piros szirmait tépegette virágkelyhéből,
                        mint aki valamit kérdezget a virágtól.</p>
                    <p>- Grófnő - szólt Iván, félretolva a széket, amelyről felkelt -, jól érzem,
                        hogy amidőn ily marasztalásra kell azt felelnem, hogy mégis távozom, annak
                        olyan indokát kell adnom, mely súlyával túlnyomó legyen azon keggyel
                        szemben, amellyel a grófnő engem elhalmoz. Önnek nem felelhetem azt, amit
                        egyéb ismerőseimnek, hogy dolgaim vannak, hogy elég régen vagyok itt, hogy
                        majd visszajövök. Önnek meg kell mondanom, hogy elmegyek, mert nem
                        maradhatok itt, elmegyek úgy, hogy vissza ne jöjjek többet. Grófnő! Ez nem
                        az én világom, ez nem az a világ, amelyben én élni tudjak. Negyedév óta
                        mindennapos vagyok a körben, melyet a magas társaság képez, együtt éltem és
                        együtt tettem mindent. Elismerem, hogy e kör tagjainak joguk van, okuk van
                        úgy élni, úgy tenni. De nekem nincs. Más világhoz szoktam, más
                        életfeltételei vannak létemnek. Önök idefenn mind különálló gyűrűk, mi
                        odalenn mind összefüggő láncszemek vagyunk. Önöket állásuk függetlenné
                        teszi; azért úgy élnek, mint akiket önakarat vezet. Minket egymásra szorít
                        az élet s egészen másutt van nálunk az önzés, másutt a nagylelkűség, mint
                        önöknél. Én nem vagyok önök közé való. Szégyenlem magamat büszkének lenni
                        azok előtt, akiket önök lenéznek s nem tudom a fejemet alázatosan meghajtani
                        azok előtt, akiknek önök hódolnak. Nem tudom meglátni az Istent ott, ahol
                        önök imádják s nem tudok róla elfeledkezni ott, ahol önök kigúnyolják.
                        Valami varázslat libeg önök felett, hol mindennek háttere gúny, tagadás; ki
                        mond itt igazat egymásnak a szemébe, s kit szeretnek itt, ha nem látják?
                        Együtt futtatnak árkon-völgyön a jó barátok. Egy elbukik, nyakát szegi. Jó
                        éjszakát! Nincs jó barát többé. Másik nem úgy szegi nyakát, a
                        versenyfuttatásban, hanem elprédálja vagyonát; hagyják együtt futni, senki
                        nem mondja neki: “Állj ki, hiszen elpusztulsz!” Egyszer aztán elbukik, itt
                        hagy ősi vagyont, ősi becsületet, összetörve. Jó éjszakát! Kitörlik a
                        kaszinó névjegyzékéből a nevét. Nincs jó barát. Tegnap is tudtuk ugyan, hogy
                        elvész, és hogy így vész el; de nem tudta más, hagytuk versenyezni velünk.
                        Ma már más is tudja, ma nem ismerjük többé, ki volt. Ha fél a bajtárs velünk
                        jönni, ha otthon ül, azt mondjuk: gyáva, fösvény, papucshős. S minő fogalmak
                        a nők felől! Minő családélet! Minő drámák benn; minő komédiák künn! Mily
                        virtus a vétkezésben! Mily bálványozása a futó örömnek! S ahol ez megszűnik,
                        mily sivatag életunalom, mily öngyilkossággal kísértő fásultság! Nem,
                        grófnő! Én nem tudok e levegőben lélegzeni többé. Nekik igazuk van, mert
                        őket mindez boldogítja; de nekem meg kellene őrülnöm benne! Azért elmegyek
                        innen grófnő! Bocsánat merész szavaimért! Ügyetlen voltam. Kíméletlenül
                        beszéltem annak a társaságnak arculatáról, melynek még parkettjén állok.
                        Háládatlan voltam, mert kifejezést adtam ellenszenveimnek ott, ahol mások
                        türelemmel voltak az én fajtám hibái, félszegségei iránt, s nyájasan
                        kísértek ki bennünket egész az ajtóig, ahol mindvégig nevetségesek voltunk,
                        s nem gúnyoltak szemtől szembe; de kényszerítve voltam rá, grófnő, az ön
                        jósága kényszerített. Mert végtelen nagy volt a kegy, mellyel ön engem
                        ittmaradásra hívott fel; s ki kellett mondanom, hogy ami innen elvisz, az
                        még végtelenül nagyobb.</p>
                    <p>Theudelinda grófnő is felállt Iván beszéde alatt; szemei világolni kezdtek,
                        egész arca átszellemült, ajkai jártak, mintha minden szót utána mondana. S
                        midőn végezé szavait, megfogta Iván kezeit két kezével, és magánkívül
                        dadogá:</p>
                    <p>- Ugyebár? Ön így szól! Ön most így beszél? Ahogy én beszéltem... ezelőtt
                        negyven évvel... mikor száműztem magamat a világból. A világ most is olyan,
                        mint akkor!</p>
                    <p>Azzal megrázta szenvedélyesen Iván kezét.</p>
                    <p>- Menjen! Menjen haza. Menjen a föld alá. A bányába. Isten önnel.
                        Mindenütt... mindenkor... Isten önnel. Igazán... Isten önnel!</p>
                    <p>Nem vették észre, hogy a harmadik alak is felkelt székéről, Angela.</p>
                    <p>És midőn Iván búcsút véve meghajtá magát, egy lépést tett előre.</p>
                    <p>- Ha ön megy innen, nem megy egyedül! - szólt az ifjú delnő, szilárd,
                        elhatározott hangon. - Akkor én is megyek! - És arca kigyulladt e
                        szónál.</p>
                    <p>Iván a helyzet magaslatán állt.</p>
                    <p>E szédítő magasból teljesen megőrzött lélekjelenléttel mondá a grófnőnek:</p>
                    <p>- Azt helyesen teszi, grófnő! Holnap Tibald herceg születésnapja van. Még
                        holnap reggelig megérkezhetik ön hozzá, s ott ölelő karok várják.</p>
                    <p>Angela grófnő sápadt lett, mint a szobor.</p>
                    <p>Leroskadt karszékébe. A rózsaszín virágszirmokat leszórta öléből a
                        földre.</p>
                    <p>Iván meghajtotta magát tiszteletteljesen; megcsókolta Theudelinda kezét, és
                        eltávozott.</p>
                    <p>Ah, a Delejországon innen is vannak emberek, akik ha egyszer megszerettek
                        egyet, azt nem felejtik el többé soha.</p>
                    <p>* * *</p>
                    <p>Iván eltávozta után Ödön gróf meglátogatá ismét nőrokonait. A kíváncsiság
                        vitte oda.</p>
                    <p>Angela grófnő kedélyesebb volt, mint bármikor.</p>
                    <p>Mikor elváltak egymástól, azt mondá unokabátyjának:</p>
                    <p>- Eredj el Salistához s tudasd vele, hogy mintléte felől tudakozódom.</p>
                    <p>Ödön gróf bírt elég művészi nyugalommal eltitkolni bámulatát, s mikor
                        végighaladt a lépcsőzeten, elkezdé magában dúdolni “A sevillai borbély”-ból
                        Figaro áriáját:</p>
                    <p>“Az asszonynak csalfaságit</p>
                    <p> Nem lehet kitanulni,</p>
                    <p> Nem lehet kitanulni!”</p>
                    <p>* * *</p>
                    <p>...Angela grófnő pedig még aznap írt Tibald grófnak. (...Másnap nagyatyjának
                        születésnapja volt.) A levél tartalma ennyiből áll:</p>
                    <p>“Nem megyek haza. Adieu!”</p>
                    <p>* * *</p>
                    <p>...Másnap beszéltek még Ivánról és párbajáról.</p>
                    <p>...Harmadnap elfelejtették!</p>
                    <p>“Adieu!”</p>
                    <p> </p>
                </div>
                <div type="chapter">
                    <head>A tizenharmadik próba</head>
                    <p>Tibald herceg éppen születésnapja reggelén kapta egyetlen unokája levelét,
                        mely ezzel végződik: “Adieu!”</p>
                    <p>Minden évben ünnep volt rá nézve ez a nap: Angela csecsemő korától elkezdve a
                        legutolsó évig, Tibald herceg minden születési évfordulóján kapott tőle egy
                        csókot.</p>
                    <p>Ez a mai keserű egy csók volt.</p>
                    <p>Ott van a herceg ereklyéi között, egy aranytáblás albumban, melyben egyedül
                        gyöngéd családi hagyományok vannak, minden év emléke e napról. A száraz
                        virágcsokor, mit egyéves korában nyújtott át piciny kezével Angela a
                        hercegnek, a kedves ákom-bákom, mit első írásgyakorlatul írt számára egy
                        szelet bristolpapírra, s a legutolsó év finom gyöngy- és aranyhímzetű
                        emléklapja, mit Angela saját kezeivel készített. Mind Tibald herceg
                        születésnapi emlékei.</p>
                    <p>Berekeszti ezeket most ez az utolsó levél: “Adieu!”</p>
                    <p>A herceg kedélye érzékeny volt és ingerelhető.</p>
                    <p>Ha pedig hidegvérét hítta fel bíróul, attól is azt kellett megtudnia, hogy
                        neki van igaza unokája ellenében.</p>
                    <p>Angela grófnő tartozott magának, tartozott hercegi házának azzal, ami tőle
                        kívántatott. Ha szíve állna útjában, nem lehetne megítélni; de Angela nem
                        szeret senkit. Hát akkor miért tesz különbséget azok között, akiket nem
                        szeret?</p>
                    <p>Tibald herceg izgatott kedéllyel indult el Evelina művészi próbatételére.</p>
                    <p>Ami keserítette, az forralta is vérét.</p>
                    <p>Az “adieu”-re még neki is lehet egy szava.</p>
                    <p>Evelina lakására érve, a komornyik bebocsátá az ismerős urat a terembe, ahol
                        az állítólagos művésznő tündérpróbáit szokta tartani eddig.</p>
                    <p>A herceg egyedül találta magát a teremben.</p>
                    <p>Az ablakok halvány rózsaszín függönyei végig le voltak eresztve, s a terem
                        szögleteiben berkek voltak összecsoportozva keleti virágbokrokból. Eleven
                        virágillat képezte a teremben a parfümöt. Egy szegletben gerlicepár
                        turbékolt, s valahol a magas virágfák közé elrejtve egy csalogány énekelte
                        panaszló, dicsekvő varázsdalát. Olyan volt e hely, mint tündértanya az erdő
                        mélyén.</p>
                    <p>A herceg nem találva senkit, leült a kerevetre s végiglapozta az albumot,
                        mely az asztalon hevert. Evelina művészi alakjának gyűjteménye volt az.
                        Végiglapozta, képet kép után megnézve, és míg e csábító alakokat nézte,
                        lelke előtt annak a másik otthon hagyott albumnak a lapjai forogtak le,
                        amikben Angela rajzai, hímzetei vannak.</p>
                    <p>Csak az utolsó képnél tért vissza figyelme. A csalánszövettel öltözött alak
                        minő csábító, mily érzéki, minden eszményítés mellett!</p>
                    <p>A csalogány dalolt, a gerlék turbékoltak, a narancsvirág illata oly kábító
                        volt. Minő alakban fog megjelenni utoljára ez az asszony?</p>
                    <p>És ekkor úgy tetszett neki, mintha valahonnan a távolból egy régen hallott,
                        régen elfeledett dalt hallana, csendesen, halkan dudorászva, ami egyszerre
                        mint varázsigézet fut végig minden idegén.</p>
                    <p>Ez az a parasztnóta, mit egykor a dajka énekelt unokája bölcsője felett,
                        mikor azt altatva ringatta. Valami tót népdal, ismeretlen szöveggel.</p>
                    <p>Néhány perc múlva elhallgatott a dal.</p>
                    <p>És nemsokára nyílt a mellékajtó Evelina öltözőszobájából.</p>
                    <p>Ő jött.</p>
                    <p>Hogyan jött? Minő csábalaknak öltözve? Minő varázsövével Cytherének?</p>
                    <p>Egy egyszerű fehér-fekete kockás krepon-ruha volt rajta, haja simás kontyba
                        fonva, fehér, keskeny, hímzett gallérka körítette nyakát.</p>
                    <p>És szendén, bizalommal, szerényen közelített Tibald herceg felé, s mikor
                        feléje ért, egy kis tárcát nyújtott át neki, melynek fehér atlaszára
                        gyász-kreppfonallal egy sír előtt térdeplő gyermekalak volt finom hímzéssel
                        odarajzolva.</p>
                    <p>És azután felemelve hozzá igazi könnyektől ragyogó szemeit, tört, elfojtott,
                        reszkető hangon rebegé:</p>
                    <p>- Uram! Fogadja ez emléket tőlem ma, születésnapjára. Az ég tartsa meg önt
                        sokáig!</p>
                    <p>Annyi igazság, vagy oly csalódásig hű lelemény volt e jelenetben, hogy Tibald
                        herceg elfeledkezék magáról, s ehelyett: “Asszonyom!” azt kiáltotta neki:
                        “Leányom!”</p>
                    <p>A delnő e szónál zokogva veté magát Tibald herceg keblére, s a fájdalom
                        igazgyöngyeit hullatva szeméből, esdekelve:</p>
                    <p>- Óh, uram, ne vonja vissza e szót tőlem! Nincs nálamnál árvább teremtés e
                        világon!</p>
                    <p>Tibald herceg a zokogó nő fejére tette kezét és megcsókolá annak
                        homlokát.</p>
                    <p>- Tehát legyen ön az én leányom. Nézzen fel rám, Evelina! Mosolyogjon rám! Ön
                        még gyermek, tehát legyen rám nézve gyermek. Én önnek atyja - nem! -
                        nagyatyja fogok lenni. Az apák néha nem szeretik gyermekeiket, de a nagyapák
                        unokáikat mindig. Lesz ön az én kis unokám. Fog csevegni a fülembe
                        bohóságokat, mikor komor leszek, fog felolvasni, mikor álmatlan vagyok, fog
                        utánam kérdezősködni, mikor betegen fekszem. Elfogadja ajándékaimat, nyitva
                        tartja számomra házát s asztalához ültet. Meghallgatja, ha valami panaszom
                        van, s elmondja nekem a magáét. Nehéz szeszélyeimet nem viszonozza, kedvemet
                        keresi. Én is úgy fogok bánni önnel. Úrnője lesz ön mindazoknak, akiknek én
                        ura vagyok. Ragyogni fog ott, ahol én gyönyörködni akarok ragyogásában. És
                        nekem mindenben szót fogad.</p>
                    <p>Evelina néma kézcsókkal felelt mindezekre.</p>
                    <p>- Tetszik önnek az, amit mondtam? Örül ön annak? - kérdezé a herceg.</p>
                    <p>Erre azután a hölgy örömkacagása felelt; felszökött, táncolt, magánkívül
                        volt, s ismét visszarohant a herceghez, kezét összevissza csókolni.</p>
                    <p>- Óh, kedves, óh, édes öregapa!</p>
                    <p>A herceg leveté magát a kerevetre s gúnyosan felkacagott.</p>
                    <p>Evelina megrettenve állt meg gyermeteg szökdécselései közepette. Oly riasztó,
                        oly otthontalan diszharmónia volt e kacajban.</p>
                    <p>- Nem önnek szólt ez, kedvesem, nem önnek. Jöjjön ide és üljön mellém, szép
                        unokaleányom.</p>
                    <p>(Az a kacaj válasz volt az “adieu”-re.)</p>
                    <p>A herceg lesimítá Evelina haját gyöngéden.</p>
                    <p>- S most önhöz igen komoly szavaim fognak lenni. Ide figyeljen, mert amit
                        mondok, az ezentúl önre nézve parancsolat. Családunkban csak egy parancsol,
                        a többi engedelmeskedik.</p>
                    <p>Mennyi hízelgés volt e szóban “családunkban”!</p>
                    <p>- Ön át fog költözni rögtön Maximilián utcai palotámba, s azontúl nem fogad
                        el mást, csak akit én önnek megengedek. Hogy Kaulman úr e rendelkezéshez
                        beleegyezését adja, azt kieszközölni az én gondom lesz. Azontúl Kaulman
                        úrral sem lesz önnek szükség érintkeznie, hacsak üzleti dolga nincs önnel.
                        Sajnálja ön Kaulman úr barátságát elveszteni?</p>
                    <p>- Nem lehet elveszteni valamit, ami nincs.</p>
                    <p>- Én ki fogom eszközölni, hogy önt az operaházhoz rendes tagnak
                        szerződtessék. Önnek állással kell bírnia, ami a világban megjelenésre jogot
                        ad. A színművésznek címe királyi palást, a szalonok is megnyílnak előtte. A
                        siker iránt ne legyen önnek aggodalma. Tehetsége igen szép. Tanuljon, sokra
                        viheti. Szerezzen magának hírnevet. Azután megélhet, ha egyszer én meghalok
                        is.</p>
                    <p>- Csak ne félnék a színpadon!</p>
                    <p>- Hozzászokik majd. És azután majd tapasztalni fogja, hogy a színpadon is
                        mindenki éppen annyi becsültetésben részesül, amennyire becsüli saját magát.
                        Aki magát aprópénzre váltja fel, az mindenkinek olcsó. Azután ne fogadja ön
                        el minden ember hódolatát. Ha valaki iránt barátságot érze, azt mondja meg
                        nekem őszintén, hogy én is megmondhassam önnek, mit tartok felőle?</p>
                    <p>- Nem, uram - heveskedék Evelina -, én egyedül önhöz ragaszkodom!</p>
                    <p>- No, no, Evelina! Minek fogadásokat tenni az elérzékenyülés pillanatában,
                        miket a szív­dobogás órái elnémítanak? Ön még gyermek. Sohase felejtse el,
                        hogy mi öregapó és unoka vagyunk. Kaulmanról ne szóljunk, az egy
                        semmirekellő spekuláns. Önnel célt ért. Amit meg akart kapni, azt megkapja.
                        Hanem viszont odaadta önnek a nevét, azt vissza nem veheti öntől. Ön majd
                        tapasztalni fogja a világban, hogy milyen véghetetlen nagy kincs egy
                        asszonyra nézve egy férfinak a neve! Akár ragyogni akar vele, akár szégyenét
                        betakargatni vele. A hölgyre nézve, aki egy férfitól nevet kapott, nincs
                        “tíz parancsolat!” Ezt majd meg fogják önnek magyarázni.</p>
                    <p>- Nem fogom megtanulni, uram!</p>
                    <p>- Ne ígérjen ön olyan dolgot, amit nem kérek öntől. Mert akkor azt fogom
                        hinni, hogy azt sem tartja meg, amit igazán kértem. Egyet kötök ki magamnak
                        öntől. Egyetlen egy embert nem szabad önnek elfogadnia soha, sem levelét
                        felbontani, sem ajándékát elfogadni, sem koszorúját a földről felvenni, sem
                        tapsolását észrevenni. Egyetlen egy ember nem létezik önre nézve, mintha
                        Teophratus láthatatlanná tevő sipkáját viselné fején, s ez ember Waldemár
                        herceg.</p>
                    <p>- Óh, uram, én gyűlölöm ezt az embert! Utálom, gyűlölöm, irtózom tőle!</p>
                    <p>- Szeretem e kitörést hallani öntől. Hanem ez az ember gazdag. És szép férfi.
                        És ön után őrjöng. És a nőknek utoljára is hízeleg az, ha tudják, hogy
                        valaki őrjöng utánuk. Jöhetnek kényszerítő körülmények. A gazdagság nagy
                        csábító, s a szegénység nagy kerítő. Jön idő, majd amikor én nem leszek. Én
                        pedig azt akarom, hogy mikor én már porrá vagyok válva, még akkor se
                        fogadjon ön el Waldemártól semmit és ne viszonozzon neki semmit.</p>
                    <p>- Esküszöm önnek, uram, arra, ami előttem legszentebb: anyám emlékére!</p>
                    <p>- Úgy engedje megcsókolnom homlokát. Most megyek Kaulmanhoz és végzek vele.
                        Köszönöm önnek, hogy megemlékezett születésem napjáról. Hiszen mások is
                        megtudhatnák azt, csak egy conversations lexikont ütnének fel, nevemet s
                        életírásomat felkeresni. Én igen dúlt kedéllyel jöttem ide s igen nyugodt
                        szívvel megyek el innen. Ezt meg fogom önnek hálálni. Isten önnel, kedves
                        Evelina!</p>
                    <p>* * *</p>
                    <p>Néhány nap múlva Evelina beköltözött a Maximilián utcai úri lakba, hol
                        Bondaváry Tibald hercegi fénnyel vette őt körül.</p>
                    <p>A világ azt hitte, hogy a hercegnek kedvese; a herceg abban az illúzióban
                        élt, hogy unoka­leánya; Evelina pedig azt hitte, hogy hitvesi kötelességet
                        teljesít, mikor azt teszi, amit neki az ő ura és hitves férje
                        parancsolt.</p>
                    <p>* * *</p>
                    <p>Szinte azon időben megkapta a kőszén- és olvasztókonzorcium is Bondaváry
                        Tibald herceg helybenhagyását a Theudelinda grófnővel kötött szerződésre
                        nézve.</p>
                    <p>És így a bondavári uradalom mind a két tulajdonosának a lábai alól ki volt
                        már húzva!</p>
                    <p>Azt pedig ugyan megmenthette volna Angela grófnő a maga és családja számára,
                        ha Berend Iván szavaira hallgatott volna.</p>
                    <p>* * *</p>
                    <p>De hát miért volt e makacsság Angela grófnőtől?</p>
                    <p>Mentheti-e őt valaki azért, hogy ennyire szeszélyes, hogy ily kíméletlen
                        nagyatyja iránt, hogy tetszik magának ebben a dacban?</p>
                    <p>Bolondság-e ez? S védelmezi-e magát e bolondság, ha az?</p>
                    <p>Mondjunk egy szót a védelmére.</p>
                    <p>Az a Sondershain herceg, akihez Angela grófnőt oly szívesen akarta volna nőül
                        adni Tibald herceg, ugyanaz a bizonyos Waldemár, akiről már annyi szó
                        volt.</p>
                    <p>És Angela grófnő tudta mindazt, ami szó van a neki szánt vőlegényről.</p>
                    <p>Tehetett-e másképp? Fogadhatta-e meg azt, amit Iván tanácsol neki? Ezt
                        ítéljék meg a nők, férfinak nincs joga hozzá.</p>
                    <p> </p>
                </div>
                <div type="chapter">
                    <head>A pénztudomány</head>
                    <p>A bondavári uradalom tehát már megvan.</p>
                    <p>Most még csak a tízmillió beruházási tőke hiányzik.</p>
                    <p>Azután még egy vasút, mely azt a világpiaccal összeköti.</p>
                    <p>Lássunk legelőször a tízmillió után.</p>
                    <p>A bondavári kőszéntelep megéri azt. Még többet is. De ki tud felőle? Ki hiszi
                        el?</p>
                    <p>Zsurnalisztikai reklámok, “Beküldetett”-ek veszteni kezdik már hatásukat.
                        Minden ember tudja ezt a mesterséget.</p>
                    <p>“Isten áldása Kaulmannál! Ki vesz hamburgi sorsjegyeket?”</p>
                    <p>Az élcet kezdik érteni. Az utóragban az élc, hogy: “nál” van ugyan, de “tól”
                        nem jön az áldás.</p>
                    <p>Hanem hát sok új dolog van még a nap alatt.</p>
                    <p>Mikor Félix azt a szívességet tette Ivánnak, hogy vitt neki egy felügyelőt,
                        beszélgetés közben meglátott az asztalán egy darab szénlapot, melyben valami
                        ujjas növény lenyomata volt látható. Az a Bonda-völgyi tárnából került
                        ki.</p>
                    <p>- Ah, ez valami ősvilági madár lábnyoma! - mondá Félix.</p>
                    <p>- Nem! - mondá Iván -, ez egy növény levelének lenyomata.</p>
                    <p>- Nekem is van egy szép kövületgyűjteményem.</p>
                    <p>- Hát akkor vidd el ezt is hozzá!</p>
                    <p>Félix elvitte a kövületet.</p>
                    <p>Mikor azután a bondavári részvénytársulat fellépése közeledett, egyszer csak
                        jön egy nagyon elterjedt német lapban illusztrációval ellátott leírása annak
                        a legújabban talált madárnyomnak, mely a bondavári kőszéntárna mélyéből
                        került elő. Doktor Felicius volt az értekezés alá írva.</p>
                    <p>“Hadd lássuk azt a madárnyomot!” - kiáltanak a tudósok.</p>
                    <p>A felfedező tudós nevet is adott az állatnak, mely lábnyomait a még akkor
                        lágy(!) kőszénbe nyomva hagyta: “Protornithos lithanthracoides”.</p>
                    <p>“Hohó! Megállj!” - kiáltott rá egyszerre valamennyi geológus, fiziológ,
                        paleontológ, tanárok, tudósok, ártézikútfúrók. - Ez nagy szó!</p>
                    <p>Egyik csoport tudós azt állította: lehet, másik azt állította: nem lehet.</p>
                    <p>Miért nem lehet? Azért, mert a kőszénalakulás korszakában még nem voltak
                        madarak, sem emlős állatok, a kőszénben nem találni mást, csak növényi
                        maradványokat, csigákat s nagy csodára egy-egy halat.</p>
                    <p>S miért lehet? Azért, mert amit nem talált még senki, találhat ezután valaki.
                        Lám, Humboldt megesküdött rá, hogy nem volt az ősvilágban majom, mert ásatag
                        majom nem találtatik sehol és íme, azóta már találtak Angliában egy,
                        Franciaországban három ásatag macropythecust.</p>
                    <p>Erre a madártagadók tábora újra felzúdult, leszamarazta a madárhívőket;
                        hiszen még hüllők is csak a barnaszénben fordulnak elő! Hát az
                        anthracotherium mit vétett? De madárról szó sincs!</p>
                    <p>Végre, miután minden illusztrált lapon keresztül ment a veszekedés, miután
                        felzajdította a német, angol, francia közönséget, a nagy érdeket költött
                        pernek akként vetettek véget, hogy egy öttagú, tekintélyes tanárokból álló
                        választott bíróság küldetett ki a kérdéses kövület megvizsgálására és
                        elítélésére.</p>
                    <p>Doktor Felicius ezer darab aranyat ajánlott fel fogadásul annak, aki
                        bebizonyítja, hogy az ő madárnyoma nem madárnyom.</p>
                    <p>A tudósok tirbunálja azután megvizsgálván az illető kőszenet, egyhangúlag
                        kimondá a verdiktumot, miszerint az a nyom semmiféle Protornithosnak sem
                        nyoma, hanem az “annularia longifolia” levelének lenyomata. Nem is lehet
                        semmi másnak maradványa, mint növénynek, mert ez a széndarab nem barnaszén,
                        de a legtisztább feketeszén, aminek korszakában nem volt még madár.</p>
                    <p>Doktor Félix Kaulman azután kifizette szépen az ezer aranyat s megköszönte
                        igen szépen azt a szívességet az egész tudós egyetemnek, hogy a bondavári
                        szént így elhíresztelték az egész világban. Negyvenezer forinttal nem tudott
                        volna ilyen reklámot csinálni. Már most kiabálhatja mindenki, hogy a
                        protornithos humbug! Hanem a bondavári kőszén renoméja tudományosan meg van
                        állapítva.</p>
                    <p>Tehát közeleg a kedvező időpont, amelyben a vállalatot a börze színpadán
                        debütíroztatni lehet.</p>
                    <p>Mert ez a legnagyobb tudomány a világon.</p>
                    <p>Vannak a börzének derült napjai és borús napjai. Néha teli van villannyal a
                        levegő, birkák fickándoznak a mezőn; másszor meg lehajtja valamennyi a fejét
                        a földre, s nem akar hozzáharapni a szép zöld mezőhöz. Néha bégetve kéri a
                        juhászát, hogy nyírja már meg, nagyon nehéz a gyapja. Másszor meg összedugja
                        valamennyi a fejét, kifelé fordítja a hátulját s nem hallgat semmi
                        biztatásra. Egyszer-egyszer meg - anélkül, hogy tudná valaki, miért -
                        nekiiramodik a vezérürü s uccu, utána valamennyi. Sem juhász, sem komondor
                        meg nem állítja futásában.</p>
                    <p>Tehát fő tudomány: megtudni, mikor van jó idő a börzén?</p>
                    <p>Mert néha vannak olyan áldott jó idők, az emberek olyan üdvözülő állapotban,
                        a tárcák, erszények oly túláradó kedélyben, hogy olyankor minden sikerül:
                        még ha valaki a Gellérthegy felaprózására és elárusítására keresne
                        konzorciumot, arra is találna vállalkozót és részvényeseket. Máskor meg még
                        a török vasúti kölcsönre sem hederítenek.</p>
                    <p>Tehát egy ilyen, minden füvet megnövesztő szép napon lett feltéve a bondavári
                        kőszéntelep vállalata a bécsi börzén, s a kiírás napján a Kaulman bankház
                        előtt s a hitelintézet utcájában katonasággal kellett kordont húzni, hogy a
                        tömegesen rohanó aláírók ribillióját valahogy rendben lehessen tartani.</p>
                    <p>Az aláíró publikum már reggel elfoglalta a kapukat; könyökkel tört magának
                        utat, aki bízott az erejében; a tolongásban bevert kalap, leszakadt
                        kabátszárny számításba nem jött; verbál injúriák a legnagyobb mértékben,
                        tettleges bántalmazások a második és harmadik fokig fel sem vétettek. Az
                        utcára nyíló ablakok bezúzattak, azokon kiabáltatott be: “Én írok alá
                        tízezret, százezret, milliót! Itt a biztosíték!” Derék tornászok
                        felhasználták testi előnyüket, hogy a szomszédjaik vállára felhágva, onnan
                        felkapaszkodjanak az erkélyre, ott dugják be a fejüket az aláírással
                        boldogított terembe: “Fél milliót!” S midőn végre ütötte a délutáni hatot, s
                        a kapuk bezárattak, a fegyveres erővel szétoszlatott tömegnek, mely nem volt
                        szerencsés az aláíráshoz juthatni, fennen kiáltottak alá az erkélyről: “Az
                        aláírás be van zárva! Óriási túljegyzés. Tízmillió helyett aláíratott
                        nyolcszázhúsz millió forint!”</p>
                    <p>De hát itt van az a sok pénz ezeknél az aláíróknál?</p>
                    <p>Dehogy van! Az aláírt összeg tizedét biztosítékul leteszi mindenki másféle
                        értékpapírokban. Pénzt még nem látott a konzorcium.</p>
                    <p>Azok, akik itt egymás kabátját letépik a nagy tolakodásban, sem pénzbőségben
                        nem szenvednek, sem a szénprodukcióval legkisebb közük sincs, hanem most
                        éppen jó idő van a börzén: lehet nyerni. A bondavári kőszénrészvények parin
                        felül vannak jegyezve; azt a kis nyereséget szeretné minden ember
                        beerszényezni, s nem bánja azután, akármi lesz az aláírt részvényeivel.</p>
                    <p>Hanem gondoskodva van róla, hogy a fák ne nőjenek az égbe.</p>
                    <p>Ott áll csatakészen az ellenfél: a kontremin!</p>
                    <p>Waldemár herceg az élén a kontreminenek. Egyike a leghíresebb
                        börzefejedelmeknek.</p>
                    <p>Igen természetes, hogy amint azok az emberek, akik csak rögtön nyerészkedésre
                        írtak alá, a börzére viszik a részvényeiket s ott kezdik elárusítani: az
                        emelkedés rögtön megakad, az agio visszamegy s lassanként egészen
                        elenyészik. Ha életrevaló a vállalat, ha a részvények szilárd kezekbe
                        jutottak, azután meglehet, hogy ismét felemelkedik.</p>
                    <p>Hanem ez ellen is talált ki a tudomány valami ellenszert.</p>
                    <p>Az igazgatótanács választ egy szindikátust. A megtörtént redukció után a
                        szindikátus rendelkezik afelett, hogy mikor adja át az aláíróknak a
                        részvényeiket.</p>
                    <p>Ez időközt pedig felhasználja arra, hogy a börzeágenseknek ád valami ötszáz
                        részvényt ajándékba azért, hogy lanszírozzák a vállalatot. Ezek után gyilkos
                        lármát csapnak a coulissában s a parketten. Verik fel kétségbeesetten a
                        részvényeiket. A certificátokat nagy ázsióval ragadozzák ki egymás kezéből:
                        hanem még részvényt nem lát a börze. Hanem a kurzus jegyzi szépen a “pénz”
                        és “áru” rovatokat.</p>
                    <p>A tapasztalt emberek tudják, hogy ez csak színpadi háború, hogy aki igazi
                        pénzt akar adni, kaphat annyi részvényt al pari a kútfőnél, amennyit csak
                        parancsol; s a contremine csak leskelődik, hogy mikor csapjon az agitátorok
                        közé, mikor verje le egyszerre parin alul a vállalat részvényeit, hogy
                        azután akkor vásárolja őket össze csúf áron, s azután nőhetnek megint
                        felfelé.</p>
                    <p>Aki azután ebben a játékban elhull, az a szegény jégre táncolni ment apró
                        tőkepénzes, akinek kiénekli a fiókjából a keveset kamatozó kis tőkéjét a
                        nagy bacchanáli zaj az aranyborjú tiszteletére, s aki besompolyog a bizonyos
                        nyereségre, s mikor azután fellobban a kontremin, nagyot húznak a hátára,
                        otthagyja a részvényeit, a differenciáit mint a rák a lábát, s szalad haza
                        és hálát ad az Istennek, hogy legalább a csizmáját megmentette.</p>
                    <p>Ez már így megy.</p>
                    <p> </p>
                </div>
                <div type="chapter">
                    <head>Az előénekelt tallérok</head>
                    <p>X. városban van egy utca, melyet ma is “Görög utcá”-nak neveznek. Szép,
                        díszes házak sora, melyet egykor görög kereskedők építettek; a sor közepén a
                        templom, márvány homlokzatával, pompásan aranyozott tornyával, melynek
                        harangjai a legcsengőbbek az egész városban; azt mondják, mikor azokat a
                        harangokat öntötték, a görögök marokkal hányták az ezüst tallérokat az
                        olvadt ércvegybe.</p>
                    <p>Derék, élelmes, kedves faj volt ez a görög. Ők voltak a szilárd kereskedelem
                        legelső meg­alapítói Magyarországon; a zsidónak még akkor nem volt szabad
                        fekvő birtokot szerezni, azért csak a görög kereskedő házán lehetett
                        meglátni, minő uraság van az észben és szorgalomban.</p>
                    <p>Azután macedon eredete dacára soha sem vette azon észre senki, hogy nem
                        tősgyökeres magyar ember. Magyar volt az anyanyelvük, a többit úgy tanulták.
                        Nem is különítették el magukat, mindenütt ott voltak, ahol más. Többnyire
                        nemes emberré lettek, s büszkék voltak magyar ármálisaikra; ott ültek a zöld
                        asztalnál, s csak arról tudta meg a világ, hogy különbség van közöttük és a
                        többi lakosok között, hogy mikor már a többiek rég le is hántották a húsvéti
                        piros tojásokat, a görögök akkor kezdtek el tizednapra egy fatáblán két
                        kalapáccsal nagypénteket kalakolni.</p>
                    <p>X. városból ez az egész ragaszkodó faj kiveszett már. Méltó volna
                        pszichológiai búvárlatra, utánajárni, mi okozta, hogy elmúltak? Miért haltak
                        el férfiaik mint agglegények, leányaik mint hajadonok? Pedig délceg, daliás
                        termet, tüzes vér, lángoló szemek, nemes arcél tüntették ki férfi- és
                        nőnemét.</p>
                    <p>Elhaltak egymás után.</p>
                    <p>Elvégre csak egy maradt, az is agglegény már: az öreg Csanta Ferenc.</p>
                    <p>Hajdan joviális cimbora, vidám előénekes a “no gája”-ban, gazdag, bőkezű,
                        szép asszonyok­nak udvarló, gavallér, merész kártyás; időjártával magába
                        zárkózott, emberkerülő, fösvény, zsugori, zene- és énekgyűlölő és
                        uzsorás.</p>
                    <p>S mentül inkább magára maradt, annál nagyobbat nőttek sivár tulajdonai. Amint
                        egy-egy régi cimborája, rokona, üzlettársa meghalt, annak a házát sietett
                        megvenni; az egész utcasor az övé volt már, csak a tőszomszédjában lakott
                        még valaki a saját házában. Az is egyik görög fajrokonának a háza volt,
                        kinek azonban maradt egy leánya, s az a leány kivételképpen nem maradt
                        aggszűznek, hanem férjhez ment egy zongoramesterhez, akinek Belényi volt a
                        magyarosított neve. Annak azután született egy fia, s azt valósággal
                        Árpádnak is keresztelték.</p>
                    <p>Mármost az az egy ház esik közbe, hogy nem lehet az övé az egész utca!</p>
                    <p>Pedig övé már a templom is. Senki sem jár bele, csupán csak ő. Senkinek sem
                        tartja a pap a misét, csupán csak neki. Ő a patrónus, ő a gyülekezet, ő a
                        kurátor, a presbitérium, az alapítványok pénztárnoka: minden.</p>
                    <p>Ha ő is meghal, becsukhatják a templomot s fű nőhet a küszöbén.</p>
                    <p>Abban a mellette való házban pedig éppen nem szándékozott kihalni az új
                        ivadék. Az Árpád gyerek olyan eleven volt, mint a csík. Ötesztendős korában
                        sokszor áthajigálta a labdáját a vén görög háza tetején annak udvarára. A
                        vén görög a labdát persze soha sem adta neki vissza.</p>
                    <p>Még más keserűséget is okozott neki az a fiatal sarjadék.</p>
                    <p>A városon egy szép patak folyt végig, két öl széles, fél öl mély. A házaknak
                        erre a patakra hajlanak le a kertjeik. Szép, üde hely az egész környék.</p>
                    <p>A vén görög a maga részét a pataktól elzáratta vasrostéllyal. Neki még a
                        vizébe se mászkáljon bele más.</p>
                    <p>A patakvíznek pedig az a szokása, hogy nem marad meg egy gazdánál, akármilyen
                        vasrácsot húz is eleibe, hanem odábbfoly, s más jön megint helyébe.
                        Belényiék háza fölül volt a patak mentében. Az Árpád gyereknek pedig az a
                        gonosz szokása volt, hogy amikor csak leszökhetett a kertbe, azonnal
                        papiroshajókat csinált, azokat megterhelte mindenféle kerti virággal s más
                        afféle giz-gazzal, s eleresztette a vízen; azok szerencsésen átvitorláztak a
                        rács között s rendszerint kikötöttek a szomszéd partján, ki a hajótörötteket
                        azután reggelenként ott találta, s rettentő dühös volt érte. Hogy ez
                        megsértése a tulajdonjognak! Mit ereget az a semmiházi gyerek
                        papirosflottákat az ő vizére? Volt is érte elég bajuk Belényiéknek, kik
                        váltig tiltották Árpádnak a nautikai kísérleteket. De fogad is szót az ilyen
                        rossz kölyök!</p>
                    <p>Azután valami háborús idő jött. Miért, miért nem, már nemigen lehetett
                        megtudni, a honvédek meg a német katonák egymásra puskáztak. Az újabbkori
                        histórikusok szerint az egész gyermekjáték volt csak, s olyasmin
                        keletkezett, hogy a magyar sipolyok, akik mohame­dá­nusok, nem akarták a
                        töltényüket fogukkal leharapni, melyeket a németek disznózsírral kenve
                        készítenek. - Vagy ez Kelet-Indiában történt? No - mindegy. Nem tudni már
                        bizonyosan. Ami egyebet beszélnek róla, azt mind a poéták találták ki.</p>
                    <p>Nem is egyébért tétetik erről említés, csupán azért, hogy kiderüljön, mi oka
                        volt Berend Ivánnak Belényiék házához kerülni? Hát ő ott valami ostromot
                        vagy mit? segített visszaverni a háborús időben, s azalatt náluk volt
                        szállva. Igen szerették, mert jó vígkedvű fiú volt. Egyszer azután a szegény
                        zongoramestert, amikor csendesen menne haza az utcán, egy messze elpattant
                        bomba darabja úgy ütötte főbe, hogy rögtön meghalt. Így lett árva az Árpád
                        gyerek, így fogadta el őt fiának Iván. Akinek azután egyszer le kellett
                        tenni a fegyvert, el kellett menni valahová, de hogy hová és miképpen? az
                        már olyan régen történt, s olyan unalmas história, hogy jobb, ha nem
                        beszélünk róla.</p>
                    <p>Ezért adta oda Iván minden aranypénzét Belényinének, hogy az Árpád zenei
                        képeztetésére fordítsa. Veszendő pénz volt, okosabb helyre nem tehette. Ha
                        magával vitte volna, ki tudja, ki osztozott volna rajta?</p>
                    <p>Ugyanebben az időben történt az meg, hogy X. város piacán kidoboltatá egy
                        magyar kormánybiztos, hogy akinek német bankója van, hordja fel a piacra,
                        ott lesz egy máglya, azon azt megégetik. Aki másként tesz, rosszul jár.</p>
                    <p>És valósággal, aki rosszul nem akart járni, felhordta a német bankót, azt
                        meggyújtották, elégették.</p>
                    <p>Belényinének is volt egy pár száz megtakarított forintocskája. Hova legyen
                        vele? Sajnálta nagyon tűznek vetni. Azt tette, hogy megszólítá gazdag
                        szomszédját, a vén görögöt, nem váltaná-e azt be neki magyar bankóra?</p>
                    <p>Az eleinte majd kiverte a házból, de később csak megesett rajta a szíve,
                        adott neki érte magyar bankót.</p>
                    <p>Még többet is adott azután neki.</p>
                    <p>Egy hét múlva odament az asszonyhoz s azt mondá neki:</p>
                    <p>- Én nem akarom a te pénzedet kezelni, amit az apád nekem hat percentre
                        átadott. Itt van a tízezer forintod, csinálj vele amit akarsz. - S kifizette
                        neki a nála lévő tőkéjét magyar bankóban.</p>
                    <p>Másik hét múlva azután jött egy másik kommendáns a városba, az meg német
                        volt. Az meg azt doboltatta ki, hogy akinél magyar bankó van, hordja be
                        rögtön, hogy elégethessék, mert akinél egyet megkapnak, halál fia!</p>
                    <p>A szegény Belényiné futott kétségbeesetten a szomszéd úrhoz: mit tegyen? az
                        egész összeg, amit neki visszafizetett, mind ott van még a fiókjában!
                        Koldussá van téve gyermekestül, ha azt mind elveszti. Minek fizette most
                        meg? Minek váltotta át a német bankóit, ha tudta, hogy ilyen világ
                        következik?</p>
                    <p>- Hát ki tudta? - förmedt rá Csanta uram, s még neki állt feljebb a panasza.
                        - Ha te koldus vagy, én háromszor koldus vagyok. Egy elátkozott fillér sincs
                        a házamnál, nem tudok min húst hozatni a mészárszékből. Százezer forintom ég
                        a tűzben. Odavagyok, koldus vagyok!</p>
                    <p>És azzal elkezdte szidni, átkozni mind a két hadakozó fél kicsinyét, nagyját,
                        úgy, hogy Belényinének kellett csitítania, hogy ne kiabáljon, az Istenért!
                        Meghallják odakinn, s még felakasztják érte.</p>
                    <p>- Hát hadd hallják! Hát akasszanak fel! De kimegyek a piac közepére s ott
                        mondom a szemükbe, s ha ők fel nem akasztanak, majd felakasztom én magamat.
                        Csak azon gondol­kozom, hogy hova akasszam magamat, a kútágasomra-e, vagy a
                        toronyban a harangkötélre?</p>
                    <p>Belényiné nagyon kérte, hogy azt semmiképpen ne tegye.</p>
                    <p>- Hát mit tegyek? Elmenjek a kalapomba krajcárt koldulni? Itt van az utolsó
                        két garasom, ni! - S mikor azt előhúzta zsebéből, sírva fakadt, omlott a
                        könnye, mint a zápor. Szegény asszonynak kellett őtet vigasztalni, hogy
                        azért ne essék kétségbe; hiszen ád a molnár is, meg a mészáros is hitelbe; s
                        közel volt hozzá, hogy megemberelje egy húszassal.</p>
                    <p>- No majd meglátod! - szólt zokogva a vén görög. - Gyere csak holnap reggel
                        át hozzám s meglátod, hogy itt lógok a folyosómon a vasra felakasztva. Ezt
                        én túl nem élem.</p>
                    <p>A szegény özvegyasszony azután hát mit tehetett egyebet, csak felvitte a nagy
                        csomag pénzét a kommendáns úrhoz, csak elégették azt is a piacon.</p>
                    <p>Szörnyű nevetnivaló tréfa volt az. Soknak, mikor visszaemlékezik rá, még most
                        is hull a könny a szeméből - a nagy kacagástól.</p>
                    <p>Az özvegyasszonynak azután nagyon szűk napjai következtek.</p>
                    <p>Egész tőkepénzét elvesztette, amit atyjától örökölt; nem maradt egyebe, mint
                        a háza. Annak az első szobáit kiadta boltoknak, a hátulsókban lakott s úgy
                        éldegélt szegényesen a sovány jövedelemből.</p>
                    <p>Mindig félve tekintgetett a szomszéd folyosójára, vajon az öreget egyszer nem
                        látja-e ott lógni a vason? Mert ő maga nagyon sok nélkülözést kiállt.</p>
                    <p>Biz az öreg nem akasztotta fel magát. Néhány ezer forintja ugyan neki is
                        kárba veszett; hanem az csak polyva volt: megmaradt a garmada. Volt egy
                        pincéje, melyhez a házából egy szűk átjáráson lehetett eljutni a föld alatt.
                        Az a pince éppen a patak alatt volt építve. Bécsi pallér készítette, a
                        helybeliek nem tudtak felőle semmit. Az a pince tele volt félakós hordókkal
                        és minden félakós hordó tele volt ezüsttel. Számbavehetetlen kincs volt az
                        öreg pincéjében elrejtve. S egy titkos gépezet a hálószobájában képessé
                        tette egyetlen rugó megnyomásával egy, a patak medrében elhelyezett zsilip
                        felnyitására, melyen át öt perc alatt az egész pince víz alá volt
                        helyezhető. Oda rabló hiába ment volna.</p>
                    <p>Ami ezüst-, aranydarab Csanta uram kezébe került valaha, az soha többé
                        napvilágot nem látott, vándorolt a víz alatti pincébe.</p>
                    <p>A szegény özvegyasszony pedig nélkülözött és varrt, hímzett pénzért, hogy
                        mindennapi kenyerét megkereshesse.</p>
                    <p>Azt az aranypénzt, amit Ivántól kapott, még éhhalás esetén sem fordította
                        volna másra, mint amire adva volt neki: Árpád tanítására.</p>
                    <p>S a zongoratanítás olyan drága!</p>
                    <p>Az Árpád gyerek lángész volt! Hanem, mint minden gyereknek, megvolt az a
                        gonoszsága, hogy amire az Isten talentumot adott neki, azt nem művelte olyan
                        kedvvel, mint a hiábavalóskodást.</p>
                    <p>A házból nem volt ugyan neki szabad kimenni soha az anyja nélkül, hogy más
                        gyerekektől valami rosszat ne tanuljon, hanem hiszen talál ki a gyerek
                        magától is elég sok istentelenséget.</p>
                    <p>Ott volt például a kert. Amint oda levehette magát, nekiállt a bodzafának,
                        levagdalta a tavalyi hajtásokat róla, csinált belőle malmot, rátette a vízre
                        és azzal a gonoszsággal töltötte az idejét, hogy óraszámra elnézte: hogy
                        forognak annak a malomnak a kerekei. Ez még hagyján. De még más gonoszságot
                        is kitalált. Ugyanabból a bodzafából faragott magának tilinkót s azon a
                        primitív játékszeren furulyázott mindenféle parasztnótákat. Klempler úr, a
                        zongoramester, vigasztalhatatlan volt, mikor megtudta, hogy tanítványa
                        tilinkón furulyál. Hisz ez öngyilkosság a zongoraművésznek! De még ez sem
                        minden. A tilinkószóra az átellenes kertből, melyet a patak választott el
                        házuktól, meg szokott jelenni egy kis szöszke ötesztendős leány; annak Árpád
                        papiroshajókat fújdogált át a vízen keresztül, az meg visszafújta neki a
                        vízen keresztül a hajókat. Ez meg már éppen elvetemedettség! Üldözték is
                        emiatt Árpád urat erélyesen. De soha sem sikerült nyomára jönni, hogy hová
                        rejti el a malmához való eszközöket és a tilinkóját? Mire lejött valaki a
                        kertbe, minden el volt takarítva szem elől.</p>
                    <p>A malmot és tilinkót Árpád úrfi elrejté egy pincegége nyílásába, rákötve egy
                        sodronyból készített rézláncra, melyen át leeresztette azt a mélységbe, hogy
                        senki se akadhasson rá.</p>
                    <p>Ez a tilinkózás pedig végtelenül bosszantotta a szomszédot. De még inkább a
                        napestig hangzó zongoragyakorlatok. Minden órájában a napnak kellett azt
                        hallania. Még éjjel is azzal álmodott, hogy c, d, e, f, g, á, h, c!</p>
                    <p>Aközben drágult a világ, szűkült a keresetmód. Belényiné rászorult, hogy
                        kölcsönt kérjen fel a házára. A szomszédhoz folyamodott. Az adott neki. A
                        kölcsön lassan felszaporodott. Egyszer azután a szomszédnak eszébe jutott
                        azt megkérni. Fizetni nem tudtak; per lett belőle. A pernek meg az lett a
                        vége, hogy Csanta uram dobra üttette Belényiék házát, s maga levén az
                        egyetlen árverező, megvette azt negyedrész áron. Ami visszajárt a
                        vételárból, azt Belényiéknek kiadták, s azután “Alá is út, fel is út!”</p>
                    <p>Árpád úrfi utoljára rejtette el tilinkóját és malmát a pincegégében, téglával
                        be is falazta azt, hogy valamiképp rá ne jöjjenek. Anyja felvitte őt magával
                        Bécsbe, tovább taníttatni.</p>
                    <p>A vén görög már most bírta az egész utcát. Nem alkalmatlankodott többé neki
                        senki. Közvetlen szomszédságában nem tűrt sem gyermeket, sem kutyát, sem
                        madarat.</p>
                    <p>És rakta élére a pénzt.</p>
                    <p>A víz alatti pince félakós hordói egyre szaporodtak, s azoknak a tartalma még
                        mindig ezüst volt.</p>
                    <p>Ami egyszer oda bement, ki nem jött onnan többé soha.</p>
                    <p>Egy napon látogatója jött Csanta uramnak.</p>
                    <p>Régi ismerős: bécsi bankár, kinek az apjával már jó barátságban volt a görög,
                        s azóta is mindig nála szokta beváltani bankjegyeit ezüstre, aranyra.</p>
                    <p>Kaulman Félix.</p>
                    <p>- Minek köszönjem ezt a szerencsét? Mi jó hordja itten?</p>
                    <p>- Kedves urambátyám! (Így szokta az öreget híni Félix.) Nem soká kerülgetem a
                        dolgot; önnek is drága az ideje, nekem is, rátérek, amiért jöttem. Én egy
                        tekintélyes társulat élén egy nagyszerű kőszénbánya-üzletet alapítottam a
                        bondavári hercegek uradalmán, melyre az üzleti tízmillió tőkére 820 millió
                        lett aláírva.</p>
                    <p>- Hüh! Hisz az hát nyolcvankétszerte több, mint amennyire szüksége van
                        uramöcsémnek.</p>
                    <p>- A pénz a legkevesebb. De szükségem van tekintélyes férfiakra, akikből az
                        igazgató bizottmányt összeállítsam, mert az egész vállalat sikere a buzgó,
                        ügyes és műértő igazgató bizottmánytól feltételeztetik.</p>
                    <p>- No iszen olyan embereket is csak lehet találni, kivált ha jó dividenda
                        akad.</p>
                    <p>- No a dividenda nem lesz megvetendő, egy-egy bizottmányi tagnak osztaléka a
                        tantièmekbõl lesz évenként öt-hatezer forint.</p>
                    <p>- No, az bizony szép pénz. Szép szerencse arra nézve, aki bejuthat.</p>
                    <p>- Tehát egyik bizottmányi tagnak urambátyámat szemeltem ki.</p>
                    <p>- Nagy megtiszteltetés. De miféle terhek járnak előtte?</p>
                    <p>- Sem előtte, sem utána, sem vele semmi! Mindössze az a feltétel, hogy ezer
                        darab részvényt kell az igazgatósági tagnak aláírni.</p>
                    <p>- Hjaj, kedves öcsém. Az sok pénz.</p>
                    <p>- Fizetésről nincs szó, csak aláírásról.</p>
                    <p>- De kedves öcsém, azért, ha kisvárosi kereskedő vagyok is, tudok én már
                        annyit, hogy aláírni vagy fizetni, az mindegy annak, akinek van.</p>
                    <p>- Kivéve, ha a kölcsönös aláírások egymást kiegyenlítik. Ha például
                        urambátyám aláír énnekem ezer részvényt a kőszénvállalatomra, én pedig
                        ugyanabban a percben aláírok uram­bátyámnak egy kötelezvényt, melyben
                        obligálom magamat ezer darab részvényt urambá­tyámtól al pari átvenni, hát
                        akkor nulla a nullára felmegy, s egyikünk sem veszt vele semmit.</p>
                    <p>- Hm! De hát mi szüksége van uramöcsémnek erre a tréfára?</p>
                    <p>- Egész őszinteséggel megmondom. A világ már egyszer olyan, hogy arra néz,
                        mit csinálnak a tekintélyesebb emberek? Ha azok mozdulnak, mozdul
                        valamennyi. Ha urambátyám nevét meglátják a börzén az ezer darab
                        aláírásával, a sok apróbb kapitalista mind utána tódul. Urambátyám kap ezért
                        egy szinekúrát, amiből öt-hatezer forint évi jövedelmet fog húzni, én pedig
                        fényes sikert aratok a vállalatommal. No ugye, hogy őszintén beszéltem?</p>
                    <p>- Hm! Majd meggondolom a dolgot. Jöjjön el uramöcsém délután a kávéházba.</p>
                    <p>Délutánig Csanta uram kihallgatta, mit beszélnek a kávéházban a bondavári
                        vállalatról; hozzávetette, hogy hiszen ő maga nem kockáztat semmit; Félix
                        kötelezvénye által a háta tökéletesen fedezve van. Mire Félix visszajött
                        hozzá: elhatározta magát.</p>
                    <p>- Jól van. Aláírom a részvényeket. De nekem egy se maradjon a nyakamon. Mert
                        én a papirost nem szeretem. A papiros csak papiros, s az ezüst, hiába, csak
                        mindig ezüst.</p>
                    <p>- Ne féljen, urambátyám. Én megtartom magamnak valamennyit. Én teszem le a
                        biztosítékot a részvényekért s én teljesítem a részfizetéseket.</p>
                    <p>Félix megnyugtatta a vén görögöt a részvények iránt s otthagyta nála a
                        kötelezvényt az átveendő ezer részvény felől.</p>
                    <p>Következett azután a kulisszai manőver!</p>
                    <p>Az ágensek, a fezőrök, a szerizálok hozzáfogtak az azsiotázshoz. A bondavári
                        kőszén részvényei rohamosan emelkedtek fölfelé.</p>
                    <p>Hanem a szindikátus még egy részvényt sem adott ki senki kezébe.</p>
                    <p>A kontremin még meg volt bénítva.</p>
                    <p>Csanta Ferenc uram e naptól kezdve szorgalmasan elkezdte tanulmányozni a
                        lapokat.</p>
                    <p>Nem az újságlapokat! Azok mindig hazudnak, hanem a börzelapokat. Azok
                        mondanak csak aranyigazságot!</p>
                    <p>S bámulva látta, hogy mi történik a bondavári kőszénrészvényekkel.</p>
                    <p>Napról napra nő a felpénzük! Már tizenötön, már tizennyolcon, végre húszon
                        állnak a parin felül. Aki kétszázezer forintot írt alá, húszezer forintot
                        nyert rajta két hét alatt. Pedig meglehet, hogy nem is volt kétszázezer
                        forintja, csupán az a biztosítéka, amelyet a papirosban letett.</p>
                    <p>Borzasztó gondolat!</p>
                    <p>Kétszázezer forinton húszezer forint két hét alatt!</p>
                    <p>Szegény becsületes uzsorásnak mit nem kell fáradni, míg kétszázat húsz
                        percent haszonnal megfordít? Mennyit izzadni, mennyit aggódni a
                        kikölcsönzött pénze miatt! Hány szegény bolondnak le kell addig a bőrét
                        nyúzni, hány éhenholtnak a vánkosát egzekválni, hány prókátorral vérig
                        veszekedni, hány bírónak a markát megkenni, hány üzlettárs által magát
                        leakasztófáravalóztatni! Míg egy ilyen semmirekellő gaz spekuláns a neve
                        aláfirkantásával besepri két hét alatt azt az összeget! Ejh, de csak
                        igazságtalan a sors!</p>
                    <p>Hát most Kaulman Félix kapjon azért, hogy Csanta Ferenc aláírt ezer
                        részvényt, húszezer kemény forintokat!</p>
                    <p>De már ugyan nem volna becsületes ember, aki az ilyen istentelenségnek
                        nyomára jutott, ha mindent el nem követne, hogy minden erejéből
                        megakadályozza ezt az istentelenséget és inkább saját maga kövesse el!</p>
                    <p>“Hát bolond vagyok én, hogy másnak lopjak!”</p>
                    <p>Lopni, in thesi már magában sem szép; de másnak lopni, hisz az már pláne
                        immoralitás!</p>
                    <p>Egyszer csak megint előkerül Kaulman Félix s meglátogatja öreg barátját X.
                        városában.</p>
                    <p>A vén görög ravasz, nyájas mosolygással ülteti őt le szobájában.</p>
                    <p>- Tessék leülni, kedves lelkem uramöcsém! Hát mi jó hordja itt megint?</p>
                    <p>- Hát tetszik tudni - szólt Félix ügyleti egykedvűséggel -, ama bizonyos
                        részvények átruházása végett jöttem ide.</p>
                    <p>- Micsoda részvények? Úgy! A bondavári részvények? Hát sürgetős a dolog?</p>
                    <p>- Igen is, mert az első részletbefizetést teljesíteni akarom, s azután a
                        részvények kiállításánál két forint az átíratási díj, amit, ha rögtön az én
                        nevemre állíttatnak ki, meggazdálkodhatok s az is kétezer forint.</p>
                    <p>- Tehát mind az ezer részvényt hajlandó átvenni uramöcsém?</p>
                    <p>- Ahogy szerződésileg köteleztem magamat.</p>
                    <p>- És ha én nem adnék át belőle többet csak ötszázat?</p>
                    <p>Kaulman ajkat pittyesztett.</p>
                    <p>- No! Kénytelen volnék benne megnyugodni.</p>
                    <p>- És ha nem adnék át belőle egyet sem?</p>
                    <p>- Micsoda? - kiáltá Kaulman, felugorva helyéről. - Urambátyám talán csak
                        tréfál?</p>
                    <p>- De nem tréfálok bizony! Talán bolond vagyok csak egy részvényt is
                        elereszteni, amin húsz forint kész nyereség van.</p>
                    <p>Kaulman a legnagyobb mértékben felindultnak látszék.</p>
                    <p>- De urambátyám! Hiszen így egyeztünk egymással. Én önnek arról adtam
                        írást.</p>
                    <p>- Adott ám kedves uramöcsém nekem arról írást, hogy ön tartozik tőlem al pari
                        átvenni az ezer részvényt, de én nem adtam uramöcsémnek írást arról, hogy én
                        tartozom azt átadni uram­öcsémnek; ez a tréfa a dologban. Hehehe!</p>
                    <p>Kaulman csak hátratántorodott s tátva maradt szeme-szája.</p>
                    <p>- Hehehe! - nevetett rajta az öreg görög, fél szemével ravaszul hunyorítva -
                        ugyebár, uramöcsém, még lehet tőlem tanulni valamit?</p>
                    <p>- De urambátyám! - pattogott a bankár - ez nem járja! Ez minden börzetörvény
                        ellen van! Ha énnekem valaki a börzén azt mondja: adok önnek ultimóban ezer
                        ilyen meg amolyan részvényt ezen meg ezen áron, nem kell írás; elég, ha én
                        magam bejegyeztem a könyvembe. Ez a börzetörvény.</p>
                    <p>- Mit tartozik énrám a börzetörvény? Az énnekem nem parancsol. Én oda nem
                        megyek soha.</p>
                    <p>Kaulman savanyú mosolyra vonta el a száját.</p>
                    <p>- No már, urambátyám, azt meg kell vallanom, hogy így még le nem főzött soha
                        senki életemben! Már azt meg kell adnom, hogy mesteremre akadtam. Hát csak
                        nem ád ide a részvényekből semmit sem?</p>
                    <p>- Nem én egy felet sem.</p>
                    <p>- Jól van; de akkor le kell fizetni az aláírt összeget!</p>
                    <p>- Lefizetem. Lefizetem szépen.</p>
                    <p>- De az egészet.</p>
                    <p>- Ne tessék félni semmit. Van még miből! Adja még ez a ház. Ha kell,
                        arannyal, ha kell, ezüsttel verhetem ki a szemét az egész konzorciumnak.</p>
                    <p>- No - szólt Kaulman, cilinderét az asztalhoz vágva - ezt már nem hittem
                        volna, hogy ebben a kisvárosban így megmeszeljen valaki!</p>
                    <p>Csanta uram rettenetes nagyra is volt vele, hogy így rászedhette a bécsi
                        embert!</p>
                    <p>Sietett is hasznát venni a jó fogásnak. Élt a gyanúperrel, hogy ha el talál
                        késni az első befizetéssel, majd nagy hirtelen megsemmisítik a részvényeit.
                        Annálfogva sebtén hozzálátott, hogy az első 35 százalékot minél hamarább a
                        bankár asztalára leszámlálja ezüstben.</p>
                    <p>Az pedig nem olyan könnyű munka. Hetvenezer forint ezüstben egy pár szekeret
                        vesz igénybe. Azoknak zsandárkíséret kell, ami nagy feltűnést okoz, de hát
                        hadd okozzon!</p>
                    <p>Mikor Csanta uram lement a pincéjébe, a sorbanfekvő hordók közül hetet
                        felhengeríteni (mást nem hagyott ahhoz nyúlni), mégiscsak nagyot dobbant a
                        szíve. Ez a hordóba fenekelt ezüst olyan szilárd tőke! Igaz, hogy nem
                        jövedelmez semmit, de nem is árt neki semmi veszedelem. A könny is kijött a
                        szeméből, mikor választania kellett a húsz hordó közül, melyik menjen el
                        legelébb! Szinte megsiratta őket!</p>
                    <p>És ezért nem adnak mást, csak papirost.</p>
                    <p>“De ne tegyetek szemrehányást, ti árván maradt többiek! Visszakerülnek az
                        eltávozottak nemsokára. Most csak elindulnak egy biztos utazásra, de ez
                        útban nincsen tenger, nincsen hajótörés: vasúton, tengelyen mennek el pénzt
                        szaporítani. Amint a részvények a kezünkben lesznek, eladjuk, meg sem hál a
                        házunknál a papiros! Veszünk rajta megint ezüstöt. A nyereséget is ezüstre
                        váltjuk, a hét hordó helyett kilenccel jövünk vissza!”</p>
                    <p>Így biztatva a honmaradtakat, kiszámítá Csanta uram a napi árfolyam szerint,
                        mennyi az ezüstnek az ágiója? Aszerint kell neki még visszakapni. S azzal
                        rendbehozva az egész expedíciót, maga ment fel a szállítmánnyal Bécsbe.</p>
                    <p>Azelőtt való nap, hogy Csanta uram rászánta magát az ezüstszállításra, már
                        tett egy mozdu­latot a kontremin.</p>
                    <p>Ez még csak kísérlet volt. Meg akarták tudni, nem mozog-e valamelyik foga az
                        ellenfélnek? Elkezdtek valutákat vásárlani. Ha az ezüst felmegy, lemennek a
                        papirosok.</p>
                    <p>Éppen kapóra érkezett tehát Csanta uram hét hordó ezüstje a vásárra.</p>
                    <p>Két szekér, melyet feltűzött szuronnyal zsandárok kísérnek, a hordók
                        lepecsételve ólommal, Bécs utcáin végig elég feltűnést okozhat. Hát még
                        mikor megtudják, hogy azok a hordók tele vannak ezüsttel! Hát még mikor azt
                        megtudják, hogy a sok ezüst a hitelintézetbe vándorol a bondavári
                        részvényekre befizetendő első részletül.</p>
                    <p>Peru és Brazília ereszti meg csatornáit!</p>
                    <p>A Kaulman-cég segített a lármát szaporítani. Az átvétel hivatalos személyek
                        jelenlétében történt s országos lótás-futás támadt, amíg az átvett
                        ércpénzről Csanta uram megkapja a nyugtatványát, melyet délután fognak a
                        részvényekért kicserélni, s ugyanakkor leszámítolják az ezüstázsiót. Mindent
                        elintéz a Kaulman-ház provízió nélkül.</p>
                    <p>Kaulman a legügyesebb biztosát választá ki ez eljárásra. Megmondta neki,
                        hogyan viselje magát a görög irányában; akármi borravalót ád, azért kezet
                        csókoljon neki, s egész nap rendelkezésére álljon.</p>
                    <p>A biztost Spitzhasenak hívták.</p>
                    <p>Délután elhozta Spitzhase Csanta uramnak a leszámítolási jegyzéket, a
                        visszajáró pénzt és a részvényeket, nagy szolgálatkészséggel tudatva a
                        nagyságos úrral, hogy hétszáz forinttal több pénzt hozott neki, mint
                        amennyit maga felszámított, mivelhogy tegnapelőtt óta, amikor a számítást
                        tette, az ezüstázsió felment egy percenttel.</p>
                    <p>- Üm! Ez becsületes fickó! - gondolá magában Csanta uram. - Kellene neki adni
                        valami borravalót.</p>
                    <p>S adott neki egy ötforintost.</p>
                    <p>Spitzhase nagyon hálálkodott, s nem mulasztotta el a kézcsókolást.</p>
                    <p>- Üm! - gondolá magában Csanta uram - talán sok is volt neki az öt forint?
                        Adja csak vissza azt a bankót, mást akartam adni: megtévedtem.</p>
                    <p>S adott neki az ötforintos helyett egyforintost.</p>
                    <p>Spitzhase azt is megköszönte és kezet csókolt érte.</p>
                    <p>- Üm! Ez jó természetű ember. Nekem való ember. Adja csak vissza azt az
                        egyforintost, megint megtévedtem.</p>
                    <p>Akkor azután adott neki egy ötvenforintost.</p>
                    <p>Spitzhase most már mind a két kezét megcsókolta s eláldotta egész a
                        paradicsom kapujáig.</p>
                    <p>Csanta uram meg volt felőle győződve, hogy no ezt most minden famíliájával
                        együtt örök időkre boldoggá tette.</p>
                    <p>- De hát ha még holnaputánig vártunk volna az ezüsttel, nem kaphattunk volna
                        érte még többet?</p>
                    <p>- Óh nem, tessék elhinni, éppen ma volt a legjobb idő, holnapután már két
                        percenttel lejjebb fog szállni.</p>
                    <p>- Hát azt honnan tudja maga?</p>
                    <p>- Hja! Ismerem én már a börzei időjárást.</p>
                    <p>- Maga? Hát ha úgy ismeri, mért nem spekulál maga a börzén?</p>
                    <p>- Mert oda pénz kell, az pedig nekem nincs. Csak úgy a más pénzével
                        hajhászkodom.</p>
                    <p>- Hát maga járatos a börzén?</p>
                    <p>- Ott élek, kérem alássan, csak hogy ott nem hálok.</p>
                    <p>- Hát vezessen el engemet a börzére! Szeretnék ott körülnézni.</p>
                    <p>Csanta uram azzal a szándokkal volt, hogy ott, mihelyt emberére talál,
                        mindjárt el is adja bondavári részvényeit. “Lehet oda este is menni?”</p>
                    <p>- Sőt ilyenkor van ott a legélénkebb világ, kivált egy ilyen napon, mint a
                        mai.</p>
                    <p>Csanta uram be hagyta magát vezettetni a pénzbálvány templomába.</p>
                    <p>Már az ajtón kívül hallatszott a zűrzavaros lárma, mely a termet felvette
                        odabenn; s amint beléptek a csarnokba, Csanta uramnak elszédült a feje a
                        soha nem látott spektákulumtól. Amilyen tömve lehet egy templomnyi nagy
                        terem, oly gombolyagban taposott egymáson keresztül ezernyi cilinderkalapos
                        ember; mindenki beszélt, mindenki kiabált hevesen, mérgesen, mintha
                        veszekednének; ököllel, papirossal hadonásznak a levegőben, mutogatnak az
                        ujjaikkal különböző számokat, és kiabálnak neveket és összegeket, hogy az
                        embernek a feje szédül bele.</p>
                    <p>Spitzhase, mint járatos ember, vezette maga után a tömeg közt Csanta uramat,
                        ki nagyon rendkívüli dolognak találta, hogy itt az ember annyi oldalbaütést
                        kap, anélkül, hogy bocsánatot kérnének érte.</p>
                    <p>Azt szerette volna tudni, hogy mi az az “ich gebe!”, “ich nehme!” ami
                        összevissza hangzik a veszekedni látszó felek ajkairól.</p>
                    <p>De még jobban megragadta figyelmét egy név, melyre lassankint rákezdett
                        ismerni: “Puntafár!” - “Puntafár!” - Ez alighanem “Bondavár” lesz?</p>
                    <p>Annyit már tudott a vásár természetéből, hogy mikor valakinek valami eladója
                        van, előbb körülkérdezi a vásárt, mintha vevő volna, hogy megtudja, mire
                        tartsa a portékáját?</p>
                    <p>Annálfogva megszólított egyet a “wer will Puntafár”-t lármázók közül: hogyan
                        adja ő a bondavári részvényt?</p>
                    <p>- Harminc parin fölül.</p>
                    <p>Csanta uramnak elkáprázott a szeme. Lehetetlen az.</p>
                    <p>- Hisz az nagyon sok. Tegnap csak húsz volt.</p>
                    <p>- Az tegnap volt. Ma harminc. Ha holnap akar az úr venni, harmincöt lesz. Az
                        egész világ azt vásárol. Egy gazdag nábob Kelet-Indiából minden ezüstjét
                        felhozta s Puntafárt vett rajta, jönnek a peruiak, a brazíliaiak, csupa
                        ezüsttel fizetnek. Egy marokkói dej, egy muszka herceg, akinek ezüstbányája
                        van, tízezer darabot rendelt meg egyik-egyik. Akinek csak van száz forintja,
                        mászik egymás hátára s könyörög egy kis Puntafárért harminc forint
                        felpénzzel. Hát mit akar az úr?</p>
                    <p>Csanta uram nem sejtette, hogy az a pundzsábi nábob, a perui inka, a marokkói
                        dej és muszka herceg mind ő maga egyszemélyben s ennek az egész lázadásnak ő
                        a közvetlen okozója.</p>
                    <p>Sőt inkább azt hitte, hogy ővele csak tréfálnak s lehet itt alkudni sokat. Ő
                        beérné kevesebbel is.</p>
                    <p>- Óh, ne mondja az úr! - ellenkezék az alkuvó féllel. - Dehogy harminc forint
                        felpénz. Én adok az úrnak ezer darab bondavárit huszonöt forint
                        felpénzzel.</p>
                    <p>No iszen azt a lármát sem hallotta még soha Csanta uram, amit ezzel a
                        szavával előidézett.</p>
                    <p>Elöl, hátul, oldalt megtámadták, ráförmedtek, taszigálták, fülébe kiabáltak,
                        orra alá hado­násztak. “Ki ez? Mi ez? Kontreminőr! Baissier! Tolvaj!
                        Gazember! Reakcionárius! Fizetett ágens! Ki vele! Üssétek be a kalapját!
                        Huszonötöt a hátára! Ki kell dobni”</p>
                    <p>Spitzhase csak alig bírta kiszabadítani Csanta uramat a szent hajlékból, de a
                        kalapját így is összetörték, odakinn azután még ő is nekiállt szidni.</p>
                    <p>- Mi az ördögöt csinált az úr? Hát van az úrnak helyes esze, hogy mikor a
                        kontremin le van verve, agyongázolva, akkor előáll kontreminőrnek s lefelé
                        akarja verni saját részvényeinket?</p>
                    <p>- Hiszen nem akartam én leverni - szabódék Csanta uram -, csak meg akartam
                        próbálni, hogy igazán megadják-e?</p>
                    <p>- Hogy igazán megadják-e? - szólt neheztelő hangon Spitzhase uram. - Mintha a
                        börzére azért járnának az emberek, hogy egymásnak élceket mondjanak. Deisz a
                        puntafári papiros arany! Ma harminc “áru”, huszonnyolc pénz, holnap lesz
                        harminckettő “áru”, harminc “pénz”. És így megy följebb. Volna csak nekem
                        pénzem, az utolsó garasomat is abba fektetném. Én tudom, amit tudok. Ismerem
                        a börzei időjárást. Azután amit a Kaulman-büróban megtudtam. No de nem
                        szabad szólnom.</p>
                    <p>- Hát mit tudott meg? - unszolá a biztost Csanta uram. - Nekem csak
                        megmondhatja.</p>
                    <p>- Csak annyit szabad jeleznem - szólt Spitzhase körültekintgetve -, hogy még
                        nincs itt a Puntafár utolsó stádiuma. Ohó! Azok még boldog emberek, akik
                        harminckettőn juthatnak hozzá. Én be vagyok avatva a tervbe; persze, a
                        részleteket elárulnom nem szabad, hogy következik egyik lökés a másik után,
                        ami azokat felfelé fogja taszítani: egyik félesztendőben ez, másikban amaz;
                        hogy a világnak szeme-szája tátva marad. Mához esztendőre száz percenttel
                        fognak a Puntafárok a parin fölül állni.</p>
                    <p>- Száz percenttel! - szörnyedt el Csanta uram s a falnak dűlt bámulatában. De
                        azután csak magához tért. Megharagudott Spitzhasera, mit akarja őtet
                        bolonddá tenni. - Hallja, maga nagy Aufschneider! Menjen vissza. Hazatalálok
                        magam is.</p>
                    <p>S elkergette magától Spitzhaset.</p>
                    <p>Hanem másnap mégis első dolga volt a pincérrel a Börzenberichtet felhozatni
                        magának.</p>
                    <p>És íme, valóban ott állt, amit Spitzhase előre megjósolt. Az ezüst egyszerre
                        visszazökkent két százalékkal, a “Bondavár” pedig volt 30 pénz, 32 áru. Az
                        pedig már szentírás.</p>
                    <p>- Egyet sem adok el! - szólt markába ütve Csanta uram s felkelt,
                        felöltözködött.</p>
                    <p>Bolond szerencse ez! Az embernek csak éjszakára nyitva kell felejteni az
                        ablakát, hogy reggelre tele pénzzel találja minden fiókját.</p>
                    <p>Még a reggelijét szürcsölte, mikor már jött hozzá Spitzhase. Ragyogott az
                        arca a diadaltól.</p>
                    <p>- Nos? Hát mit mondtam? - szólt, a magával hozott Börzenberichtet Csanta uram
                        elé helyezve, melyen vörössel voltak aláhúzva az érdeklő tételek.</p>
                    <p>Csanta uram nem mondta neki, hogy már olvasta a Börzenberichtet, s annálfogva
                        nagyon jól affektálhatta a financiéri nyugodt vért, midőn a tételeket
                        átnézve, fejével rábólintott.</p>
                    <p>- E biz úgy van, hallja! No! Nem nagy baj!</p>
                    <p>- De nem ám! Estére harmincötön áll a kurzus! Hej csak nekem volna!</p>
                    <p>- No hát! Itt van Spitzhase még egy ötvenes. Legyen maga is boldog ember.
                        Vegyen magának egy Bondavárit. Ne csókoljon kezet. Nem engedem.</p>
                    <p>De megengedte.</p>
                    <p>- De el ne csaklizza azt a részvényt! Tartsa meg magának. Mikor a többi
                        részletfizetés ideje eljön, azt is én fogom maga helyett fizetni. De ne
                        csókoljon mindenért kezet. Én magával még sokszor fogok jót tenni. Ha maga
                        nekem mindannyiszor kezet csókol, mikor én magával jót teszek, utoljára nem
                        marad kezem. Hanem hát már most én is elvárom a maga háládatosságától, hogy
                        engemet minden alkalommal tudósítani fog, mikor a principálisa valami
                        manővert kezd a részvényeivel. Különösen tudatni fogja velem, mikor lesz itt
                        az ideje, hogy azokat el kell adni. Ért maga engem? No hát! Hiszen most már
                        maga is érdekelve lesz, mert magának is lesz részvénye. Annál jobban
                        vigyázhat a dologra. Azután a provízió is a maga haszna lesz, mikor eladjuk
                        a részvényeket.</p>
                    <p>Spitzhase minden ujját sorbacsókolta Csanta uramnak.</p>
                    <p>- De csak arra kérem - esedezett Spitzhase -, el ne áruljon Kaulman úrnak,
                        mert ha az megtudja, hogy az üzleti titkait valakivel mással közlöm, rögtön
                        elcsap.</p>
                    <p>- Ne féljen semmit. Becsületes emberrel van dolga.</p>
                    <p>S a becsületes ember ezzel azt hitte, hogy ezt a másik becsületes embert már
                        most lekenyerezte, hogy egy harmadik becsületes embernek a titkait részére
                        elárulja. Vajon a sok becsületes ember közül melyik fogja a másikat a
                        legkegyetlenebbül megcsalni?</p>
                    <p> </p>
                </div>
                <div type="chapter">
                    <head>Nem! - Evelina!</head>
                    <p>Ugyan legfőbb ideje volt, hogy Iván hazakerüljön a kőszéntárnájába.</p>
                    <p>Azalatt, míg ő Pesten segített tolni a szelet, nagy dolgok történtek a
                        Bonda-völgyben.</p>
                    <p>Legelőször is az ő gyártelepétől egy futamodásnyira óriási új épületek
                        támadtak, varázslatos gyorsasággal, mint ahogy szoktak épületek emelkedni,
                        amiknél nem kérdik, mi mibe kerül, csak azt, hogy mikorra legyen készen,
                        akármi áron.</p>
                    <p>A részvények még ki sem voltak bocsátva, s már beleépített a konzorcium a
                        vállalatba egymillió forintot.</p>
                    <p>Mindenütt lázas gyorsaság: itt egy téglavető dolgozik gőzerőre, amott egy
                        sodronyvasút szállít épületanyagot az emelkedő falakhoz; egész agyaghalmok
                        állnak már kihordott földmunkálat után; a kémények már füstölögnek, a
                        tetőket már cserepezik. Egy egész utca épül itten! Egy új város.</p>
                    <p>Rauné úr nem írt Ivánnak az építkezésekről semmit.</p>
                    <p>Még egyebet is elhallgatott Rauné úr a távollévő előtt.</p>
                    <p>Azt, hogy a tárnában megszületett az a harmadik ijesztő szellem, mely
                        vetekedik vihederrel és zuhatarral; a “sztrájk”.</p>
                    <p>A munkások egy része el akart menni az új tárnába, amit elneveztek “úri
                        telepnek”. Ott felényivel magasabb munkabért ígérnek, mint amit Iván
                        fizet.</p>
                    <p>De bizony maga Rauné úr is felmondott s kinyilatkoztatá, hogy a részvényes
                        társulatnál kínált igazgatói állomást sokkal előnyösebbnek találja magára
                        nézve.</p>
                    <p>Természetes dolog, hogy ő maga volt az, aki Iván munkásai közül kiszemelve a
                        leghasznavehetőbbeket, azokat nagy munkabér ígéretével elcsábította a
                        részvénytársulat szolgálatába.</p>
                    <p>Most látta át Iván, milyen oktalanságot követett el, amikor az ő kedves
                        barátja által idehozott felügyelőt befogadta a tárnájába.</p>
                    <p>Ilyen a tudós ember!</p>
                    <p>Azt kutatja, ha addig él is, hogy micsoda állatok éltek a kőszénben ezelőtt
                        százezernyi esztendőkkel; hanem arra nem jön rá, hogy konkurensét nem jó
                        odaereszteni a kőszene közé.</p>
                    <p>Azt pedig a legegyügyűbb árendás is tudta volna, hogy amint az ő kedves
                        barátja Félix azt mondja, hogy ő itt a szomszéd uradalom kőszenét kiaknázni
                        részvénytársulatot alakít, azonnal pakolja fel mellé rögtön Rauné urat is:
                        “Nekem, barátom, itt többé lélegzetet venni sem maradsz!”</p>
                    <p>Hisz az ellenségét avatta be üzleti titkaiba!</p>
                    <p>No hiszen tapasztalá, hogy az nem tartózkodott a legjobban hasznát venni e
                        titoknak.</p>
                    <p>Iván, megtudva a fenyegető bajt, összehívta munkásait s azt mondta nekik:</p>
                    <p>“Bajtársak! Itt van egy új vállalat, mely nektek olyan nagy munkabért ígér,
                        amit csak veszteség mellett adhat meg. Az én tárnámon eddig nyereség volt.
                        Én tehát felajánlom nektek, hogy eddigi munkabéreteken felül osztozzunk
                        jövőre a nyereségen is. Amit keresünk, felezzük meg. Esztendő végén elétek
                        teszem a számadásaimat. Saját küldöttségetek megvizsgálja azt, s ki-ki
                        megszolgált bére és munkaaránya szerint megkapja belőle az osztalékát. Ha
                        ebbe beleegyeztek, folytatjuk a munkát. Ha azonban jobbnak találjátok a
                        részvénytárnához a magas napi díj kedvéért átmenni, én nem fogom magamat a
                        versenyzésben egy sok millióval rendelkező társulat mellett tönkretenni,
                        hanem eladom nekik a tárnámat, s akkor azután bizonyosak lehettek felőle,
                        hogy mihelyt egy kézben lesz a két tárna, a munkabért le fogják megint
                        szállítani. Azoknak, akik híven megmaradnak velem, egész életükre ajánlom
                        ezt az alkut. Ennek a tárnának a haszna mindenkor felezve lesz a munkások és
                        tulajdonos között, amíg én vagyok a tulajdonos.”</p>
                    <p>Ezt az ajánlatot sokan megértették, s ezt a részvénytársulat nem csinálhatta
                        utána. Több felénél a munkásoknak szerződött Ivánnal, hogy megmarad és nem
                        hagyja el az őstelepet. Egy nagy csapat azonban felbuzdítva bérenc izgatók
                        által, átcsapott az úri telephez.</p>
                    <p>A híven maradtaknak azután sok bosszantást kellett kiállni az elszakadtak
                        részéről. Azontúl egy vasárnap sem múlt el verekedés nélkül a két tárna
                        munkásai között.</p>
                    <p>Nemsokára tapasztalá Iván, hogy hatalmas versenytársa már talált ki valamit
                        az ő sakkhúzása ellenében.</p>
                    <p>Egyenként tudósíták szokott vevői, akiknek szén, nyersvas és rúdvas
                        szállítmányokat szokott küldeni, miszerint a bondavári részvénytárna és kohó
                        ötven percenttel olcsóbbért kínálja nekik a terményeket; jövőre tehát tőle
                        is csak ilyen áron fogadhatnak el valamit.</p>
                    <p>Ötven százalékkal magasabb munkabér, ötven százalékkal olcsóbb ára az
                        előállított terméknek; ez annyit tesz, mint ingyen dolgozni.</p>
                    <p>Raunénak kezében voltak Iván üzleti összeköttetései; azt tehette
                        megrontására, amit akart.</p>
                    <p>Iván még erre sem veszté el bátorságát. Visszaírt minden eddig
                        üzletemberének, hogy sem a szenet, sem a vasat egy fél fillérrel sem fogja
                        alább adni, ha mind a nyakán marad is.</p>
                    <p>Ennek azután az lett a következése, hogy a termelt szén és vas mind ott gyűlt
                        halomra a félszerekben és raktárakban, alig fordult meg egy szekér a
                        bondavölgyi fekete úton. Tárna és kohó magának dolgozott.</p>
                    <p>Ez azután igen rossz kilátás volt a híven maradott munkásokra nézve. A
                        szomszéd tárnabeli társak eleget csúfolták őket emiatt. Hol lesz a nyereség?
                        Osztozhatnak majd a vasrudakon, meg a nyers szénen.</p>
                    <p>Iván megnyugtatta őket. Az év végén el fog minden kelni jó áron.
                        Elvesztegetni nem szabad semmit. Ha a másik tárna teszi, tegye; ő nem megy
                        utána.</p>
                    <p>Mikor a gyártelep nagyszerű építkezései készen voltak, az igazgatóság fényes
                        ünnepélyt rendezett a vállalat felszentelésére.</p>
                    <p>Távol Bécs városából lejöttek a fő-fő részvényes uraságok, igazgató
                        bizottmányi tagok és elnökök a megnyitási ünnepélyre.</p>
                    <p>A gyártelep óriási raktárának tereme nagyszerű étteremmé lett feldíszítve, az
                        ablakok virággirlandokkal körülfűzve, a mellékasztalok a munkások számára, a
                        főasztal az úri vendégek számára megterítve.</p>
                    <p>Előre el lett híresztelve, hogy maga a herceg is le fog jönni. Őt választotta
                        meg a konzorcium a vállalat tiszteletbeli elnökévé. A hercegek, mint tudva
                        van, legjobban értenek az iparvállalatokhoz, s különösen Tibald herceg
                        kitűnő nagy talentummal bír a spekulációra és számításra. Ő maga egymillió
                        forint árú részvényt írt alá. Azt a milliót Kaulman kölcsönözte neki, azt a
                        milliót a bondavári uradalomra táblázták be. Az a millió természetesen nem
                        létezett sehol.</p>
                    <p>Az ünnepélyt templomi szertartás előzte meg, melyen, mint előre ki volt
                        híresztelve, a nagyhírű Sámuel apát tartotta a szent misemondást. Úgy is
                        illik. Mert ilyen magas rangú vendégek előtt csak nem pontificálhat egy
                        olyan jámbor, együgyű falusi plébános, mint Mahók tisztelendő uram.</p>
                    <p>A vendégek csupa merő üveges hintókon érkeznek a templomhoz a bondavári
                        kastélyból, hova az előző napon megszálltak. A herceg címeres batárja jön
                        legelöl. Hátul két lakáj aranyos ruhában, elöl fehér parókás kocsis,
                        háromszögletű kalappal. A lakájok sietnek a hintó ajtaját kinyitni. S abból
                        legelőbb leszáll egy finom öregúr, ezüst fehér hajjal, simára borotvált
                        nyájas, szelíd arccal, úri tekintettel, s ugyanaz kezét nyújtja a hintóból
                        kiszállásra egy bársonyban, csipkében pompázó úrhölgynek, kit a
                        legcsaládiasabb nyájasság kifejezésével segít a földre lelépni.</p>
                    <p>A hintóból lelépéskor a delnőnek kitűnnek világos lila atlasz topánkái s
                        fényes selyem­harisnyája.</p>
                    <p>“Milyen nagy uraság lehet ez!” - mondja magában a bámészkodó tömeg, mely a
                        templom előtt ácsorog s kalaplevéve várja az uraságokat.</p>
                    <p>Csak egy darócruhás alak kiált fel megriadva, midőn a deli hölgyet leszállni
                        látja: “Evila!”</p>
                    <p>Szaffrán Péter az.</p>
                    <p>A delnő meghallotta a bámulat kiáltását s mosolyogva fordítá arcát
                        arrafelé:</p>
                    <p>“Nem! - Evelina!”</p>
                    <p>S azzal fellebegett a templom lépcsőin, előkelő gráciával.</p>
                    <p>Evelinát a hiúság hozta e helyre.</p>
                    <p>Meg akarta mutatni a selyemharisnyáit azoknak az embereknek, akik látták őt
                        facipőben és mezítláb.</p>
                    <p>A parasztleány hiúsága volt az.</p>
                    <p>Nem kevélység, csak hiúság. Nem akarta ő lenézni egykori társait, akart velük
                        jót tenni, pénzt osztani közöttük, hálára, tiszteletre kötelezni őket; s
                        különösen azoknak, akik őhozzá jók voltak, meg akarta mutatni, hogy ő most,
                        midőn ilyen nagy uraságra jutott, nem feledte el az irántuk való
                        háladatosságot; óhajtja őket boldogítani.</p>
                    <p>Evelina előre örült a találkozásnak hajdani vőlegényével. Az már valószínűleg
                        rég vigasztalta magát; talán már felesége is van. Egy kis pénzajándék azt
                        igen boldoggá fogja tenni.</p>
                    <p>Arra is számított, hogy Ivánnal is fog találkozni. Annak is be fogja
                        bizonyítani, hogy milyen hálával emlékezik rá s milyen hatalma van e háláját
                        tettekkel is bebizonyítani. Annak már ajándékokat nem oszthat ugyan, de
                        tudathatja vele, milyen veszély fenyegeti kis telepét a hatalmas konzorcium
                        részéről s felajánlhatja mindenben döntő befolyását a társulatnál Iván
                        javára, ha az ki akarna egyezni az óriás ellenféllel, ki őt agyon
                        szándékozik nyomni.</p>
                    <p>Mindenkivel akart tenni valami jót. Hogy azután mondják az emberek: “Ah, de
                        felvitte Isten a dolgát! De jó szíve van! De megismeri szegény barátait most
                        is!”</p>
                    <p>A jóltevés hiúsága hozta ide.</p>
                    <p>Azt is kicsinálta ő szépen, hogy Berenddel összejöhessen. A környék
                        tekintélyei, földbirtokosai a herceg nevében lettek meghíva a megnyitási
                        ünnepélyre és lakomára. Egy ilyen meghívást visszautasítani lehetetlen. Bár
                        ugyan Sámuel apát, mikor Evelina példálóz­gatott előtte, hogy nem
                        látogatja-e meg Berendet, mint tudós kollégáját, hogy talán magával hozhatná
                        a lakomára, azt felelte rá, hogy nincs a világnak olyan kincse, amiért ő
                        Berend Iván barátjához azzal a szép szóval nyisson be, hogy gyerünk a
                        bondavári főurak szalonjába. Ő tudta, miért mondta.</p>
                    <p>Amint Szaffrán Péter az előtte elsuhanó tünemény után bámult, valaki a
                        vállára ütött hátulról. Kaulman Félix volt az.</p>
                    <p>Péter arcát első percben az ijedtség, azután a düh sápasztá el ez alak
                        láttára.</p>
                    <p>Az pedig úri fölénnyel mosolygott le rá, mint akivel egykori kapitális tréfa
                        emléke tartja összeköttetésben.</p>
                    <p>Jó napot, fiú! Azután a vendégségre te is feljöjj!</p>
                    <p>Szaffrán Péter végigbámult az előtte elhaladó uraságokon, s mikor mind
                        bementek a templomba, ő is utánuk ment.</p>
                    <p>Ott letérdepelt egy szentkép előtt a templom legsötétebb zugában s két
                        összekulcsolt kezét a falnak támasztva s arcát karjai alá dugva, egy
                        fogadást tett, egy rettentő, nehéz fogadást. Akik látták, azt hitték, bűneit
                        bánja és imádkozik. Azután felkelt, nem várta be a fényes szertartás végét,
                        kisietett a templomból, vad tekintetet vetve háta mögé, ha nem kiáltanak-e
                        utána a szentképek, mind ujjaikkal felé mutatva: “Fogjátok el! Kössétek
                        meg!”</p>
                    <p>A szent szertartás után a gyártelep megtekintésére vonult az úri társaság. A
                        fenyőgallyakból emelt diadalívnél a munkások küldöttsége fogadta az
                        uraságokat s azoknak vezérszónoka tartott volna nekik valami ékes beszédet,
                        ha bele nem sült volna. Hanem egy fehér ruhás lánykákból álló csoportozat
                        egészen szerencsés volt a betanult verset elzengedezhetni; egyik kisleány
                        Evelinának pompás virágcsokrot nyújtott át.</p>
                    <p>Evelina megcsókolta a gyermeket s azt kérdezte tőle: “Hát Micike, ismersz-e
                        még?”</p>
                    <p>Dehogy ismerte! Rá sem mert nézni Evelinára, olyan szép volt.</p>
                    <p>A telep épületeit, a gyárakat, a kohókat, a hámort, a tárnát, a szénizzasztót
                        Rauné úr, az igazgató mutogatá meg az uraságoknak, kik azután jól elfáradva
                        érkezének vissza az étteremmé alakított raktári helyiségbe, ahol két
                        cigánybanda fogadta őket, természetesen a “Rákóczi-induló”-val.</p>
                    <p>Eljött biz erre az ünnepélyre hívott és hívatlan; úr, paraszt, pap és
                        cigány.</p>
                    <p>Hanem az érkezettek között Ivánt nem találta Evelina.</p>
                    <p>Még csak mentegető levelet sem küldött. Ismét a fekete ing van rajta, nem tud
                        bókokat hazudni, ahol azoknak ellenkezőjét érzi. Goromba ember.</p>
                    <p>Pedig talán van is rá oka?</p>
                    <p>Mikor a medve bőrére isznak előre, a medvének legalább hadd legyen joga nem
                        lenni jelen azon az áldomáson.</p>
                    <p>Hanem ott volt Szaffrán Peti.</p>
                    <p>Még az a kitüntetés érte, hogy a munkások asztalánál első helyre ültették.
                        Hiszen vendég volt közöttük. Többen nem jöttek át a bondavölgyi tárnából,
                        egyedül ő.</p>
                    <p>A vendégség késő estig tartott. Urak és munkások igen vígan voltak.</p>
                    <p>A lakoma vége felé odahívatta Félix magához Szaffrán Pétert.</p>
                    <p>Bemutatta őt a hercegnek.</p>
                    <p>- Ez az a derék munkás, akiről beszéltem excellenciádnak.</p>
                    <p>Szaffrán érzé, hogy arcába szökik vére s halántékainak tódul.</p>
                    <p>- Nos, jó fiú, hát hogy éled világodat, amióta nem láttuk egymást? - szólt
                        Félix. - Félsz-e még a doktortól olyan nagyon? No, itt adok neked egy kis
                        flastromot. Gyógyítsd meg az ijedtségedet vele! - S azzal kivett tárcájából
                        egy újdonat százforintost s odanyomta Péter markába. - Ne nekem, a nagyságos
                        asszonynak csókolj kezet.</p>
                    <p>Szaffrán Péter szót fogadott s kezet csókolt Evelinának, arra a szép
                        gyöngeviolaszín kesztyűjére.</p>
                    <p>Lám, milyen jó, engedelmes fiú lett az emberevőből.</p>
                    <p>- A nagyságos asszony neked igen jóakaród - folytatá Félix. - Az ő szavára
                        őexcellenciája, a kegyelmes herceg, méltóztatott elrendelni, hogy tégedet a
                        részvényestelephez mint tárnafelügyelőt alkalmazzunk, ezer forint évi
                        fizetéssel. Mit szólsz ehhez, fiú?</p>
                    <p>Mit szólt volna? Azt tette, hogy kezet csókolt a kegyelmes hercegnek is.</p>
                    <p>- No! És most már üríts velem egy poharat! - szólt magas leereszkedéssel
                        Kaulman úr, teletöltve habzó pezsgővel egy serleget Szaffrán Péter számára.
                        - “Éljen a mi legkegyelmesebb elnökünk, őexcellenciája, a herceg!”</p>
                    <p>- S éljen a legszebb asszony! - tevé hozzá a herceg udvariasan, mielőtt a
                        tósztra felsivalkodott volna a hegedűtus s azután mind a négyen összeüték
                        poharaikat: Szaffrán Péter, a herceg, a bankár s a szép hölgy.</p>
                    <p>A parasztság el volt bájolva e jelenettől. Hogy koccintanak poharat
                        véghetetlen nagyságú főurak egy halinadarócós munkással. Ezek igazán
                        szeretik a népet.</p>
                    <p>Szaffrán Péter pedig azt találgatta magában, hogy e két úr közül, akiknek
                        egyike jobb, másika bal felől foglalt helyet a szép úrhölgy mellett, vajon
                        melyik lehet a férje s a másik mije lehet neki akkor?</p>
                    <p>Kiüríté a poharat, de attól sem tudta azt meg jobban.</p>
                    <p>Az ünnepélyt nagyszerű tűzijáték rekesztette be. Az elpattogó röppentyűk
                        aranysziporkái arra szálltak el Iván tárnája fölött.</p>
                    <p>Másnap reggel Szaffrán Péter beállít Ivánhoz és jelenti, hogy átszegődött az
                        úri tárnába.</p>
                    <p>Iván keserűen mondá: “Te is?”</p>
                    <p>- No hát eredj!</p>
                    <p>Szaffrán még sápadtabb volt, mint máskor. Várta, hogy Iván szemrehányásokat
                        tegyen neki s miután hiába várta, mert Iván egy szót sem szólt neki többet,
                        kitört belőle, amit mondani akart.</p>
                    <p>- Miért kiáltotta ön “akkor” arra az emberre, hogy “doktor!”</p>
                    <p>- Mert az. Doctor philosophiae.</p>
                    <p>Szaffrán fenyegetőleg emelé fel az ujját.</p>
                    <p>- Azért mégis hiba volt, hogy az úr akkor azt kiáltotta, hogy: “doktor!”</p>
                    <p>Azzal megfordult és köszönés nélkül eltávozott.</p>
                    <p>Iván lelkiereje bizony nagy próbán ment keresztül.</p>
                    <p>A legjobb emberei hagyogatták el. Hatalmas kolosszális tőkepénzek
                        hömpölyögtek kis házikója felé, hogy azt elseperjék; cserben hagyta minden
                        régi üzlettársa, ügyfele. Erős szív kellett hozzá, hogy meg ne szökjék abból
                        a kis kormos házikóból s ott ne hagyja diadalmas ellenfeleinek hálátlanul
                        fizető telepét.</p>
                    <p>De maradt e nagy leveretés közepett egy igaz, változatlan jó barátja, aki nem
                        hagyta kétségbe­esni: a kétszer kettő.</p>
                    <p>Az megmondta neki, hogy mi ez, amit lát?</p>
                    <p>“Iparűzők társulata ez?” - Nem: börzelovagoké.</p>
                    <p>“Nemzetgazdászattal foglalkoznak ezek?” - Nem: szerencsejátékot űznek.</p>
                    <p>“Gyártelep ez itten?” - Nem: Bábel tornya.</p>
                    <p>Kétszer kettő: négy. És örökké csak négy.</p>
                    <p>És ha minden császár kiadja patensét és ukázát, hogy kétszer kettő ezentúl öt
                        legyen, ha minden pápa kiadja bulláját, hogy kétszer kettőt ötnek higgyék és
                        ha minden pénzkirály ötnek fogja is számítani a kétszer kettőt, az azért
                        mégis örökké négy marad.</p>
                    <p>Ez a nagyszerű részvényvállalat e rettenetes igazság ellenére akar dolgozni.
                        A legkönnyelműbb pazarlással épít, szerez, alapít, szerződtet, vásárol,
                        elád; mind, mind a kétszer kettő ellenére. Nincs ennek az a célja, hogy a
                        jövendő haszonért dolgozzék, hanem a pillanatnyi, a rögtöni sikerért.</p>
                    <p>“Én túl fogom ezeket a halhatatlanokat élni!”</p>
                    <p>* * *</p>
                    <p>Az esztendő végén még egy meglepetés várt az üzletvilágra.</p>
                    <p>A bondavári részvények már kezdtek megállapodni a 35 és 40 között. Pedig
                        közelgett a második részlet befizetése.</p>
                    <p>Ilyenkor visszafelé szokott menni minden “fiatal papiros”.</p>
                    <p>Csanta uram éppen azon gondolkozott: most éppen legjobb ideje lesz a
                        részvényein túladni s az ezüstöt hazakaparintani.</p>
                    <p>Azonban ekkor kap Spitzhasetól egy titkos tudósítást, hogy őrizkedjék eladni
                        valamit. Ma állította össze az igazgatóság a múlt két hónapról a mérleget, s
                        a legközelebbi közgyűlésen azzal fogja meglepni a részvényeseket, hogy 20
                        százalék nyereséget oszt ki, amire a részvények rögtön gyorsan fognak ismét
                        emelkedni. E titoknak vegye hasznát.</p>
                    <p>S valóban ez a meglepetés érte az üzletvilágot. A bondavári gyártelep
                        megindulása első két haváról oly fényes nyereséget tudott kimutatni, hogy az
                        igazgatósági tantième-eken kívül minden részvényre hat forint osztalék
                        jutott, ami két hónapra a befizetett 35 százalék után hallatlan
                        nyeremény.</p>
                    <p>Iván hahotával kacagott, mikor ezt olvasta.</p>
                    <p>Ő tudta legjobban, hogy minő nyereséggel dolgozik az a gyártelep. Hanem hát
                        az igen könnyű művészet olyan leltárt állítani össze, hogy a pénztárban lévő
                        összeg mint tiszta nyereség figurálhasson. A sok jámbor részvényes mit tudja
                        azt? Az igazgatóság tagjai jól tudják azt, hanem hiszen ők látják, hogy mit
                        cselekszenek. Amit ki-ki letéteményezett részvényekben a társulatnál, ha
                        egészen odavesz is, a többi részvényen kizsákmányolták a maguk hasznát, s a
                        publikum hadd sírjon.</p>
                    <p>Hiszen a börze területén nincs kihirdetve a statárium.</p>
                    <p>Tehát Csanta uram nem adta el a részvényeit, befizette a második részletet is
                        ezüstben s örült a nyereségének és áldotta Spitzhaset, aki meggátolta őt
                        abban, hogy eladja a papírjait 35-ért, mikor egy hét múlva 45-re
                        felemelkedtek.</p>
                    <p>Iván pedig nyugodt kedéllyel nézte a pokoli handabandát:</p>
                    <p>“Vajon meddig tart ez a tréfa?”</p>
                    <p> </p>
                </div>
                <div type="chapter">
                    <head>A halina-tisztelet</head>
                    <p>Különös találkozása volt a csillagzatoknak, hogy amidőn Iván azt mondá
                        magában: “Vajon meddig tart még ez a tréfa?” ugyanakkor Waldemár herceg is
                        azt kérdezé a diadalában ragyogó Kaulmantól a börzén:</p>
                    <p>- Mit gondol ön, meddig tart még ez a komédia?</p>
                    <p>- A harmadik felvonás még hátra van! - felelé a bankár.</p>
                    <p>- Igen, a harmadik részletfizetés. Akkor levegőbe röpítem önöket.</p>
                    <p>- Én is ott leszek!</p>
                    <p>A kontremine nem bírta kitalálni, mi terve lehet még Kaulmannak? Hogy
                        valamihez készül, az bizonyos. Nem tudta azt más, csak Sámuel apát és Tibald
                        herceg.</p>
                    <p>Ez a harmadik felvonás a bondavári vasút!</p>
                    <p>Nehéz feladat! Az állambölcsek haragban vannak Magyarországgal s haragjukban
                        semmi vasutat sem akarnak neki engedélyezni; még az országutait sem
                        kavicsoltatják, hadd legyen sivataggá, hadd legyen belőle egy darab
                        Ázsia!</p>
                    <p>És nincsen-e elég dolguk a haragra? Az ő kedvenc állameszméjük megtörik ennek
                        a kemény fajnak a nyakasságán.</p>
                    <p>Aki csak posztóban jár Magyarországon, mind ellenök demonstrál. Az összes
                        tisztviselői kar, az ország középosztálya, az intelligencia, inkább
                        egyhangúlag letette tisztjét, semhogy a bécsi állambölcs kiméráját
                        létesíteni segítse. Jól van! Fogadtak helyette másik csoportot; vendég akad
                        terített asztalhoz mindig. Az sem ért semmit. A fogadott hivatalnokcsoport
                        besöpörte a fizetést, gratulált, beneventált, felesküdött, zsebét megtömte,
                        de az állameszméért nem tett semmit.</p>
                    <p>Az eltávozottak s az újon szerzettek között csak az volt a különbség, hogy
                        azok nyíltan megmondták, hogy nem akarnak tenni semmit, ezek pedig mutatták,
                        hogy igyekeznek valamit tenni, de nem lehet; tolnák előre a dolgot, de ha
                        nem megy.</p>
                    <p>A posztóviselő osztálynál nem kapni meg, amit keresnek az állambölcsek.</p>
                    <p>Máskor legalább meg volt ellensúlyozásul a selyem- és bársonyviselő osztály;
                        a díszmente és a reverenda, a főúr és a pap. Most azok is távol
                        maradnak.</p>
                    <p>A prímás remonstrál, a püspökök reprezentálnak, a grófok, a volt főispánok
                        Pesten vannak s debachálnak, még talán konspirálnak is.</p>
                    <p>“Flectere si nequeo superos...”</p>
                    <p>Forduljunk a halina-daróchoz.</p>
                    <p>A halina, mint tudjuk, a legsilányabb neme a szűrdarócnak, melyet csak a
                        legszegényebb népfajok képviselnek.</p>
                    <p>Ez a halina-daróc nagy kedveltségnek örvendett ez idő szerint a császári
                        székvárosban.</p>
                    <p>Nem mintha a divathölgyek bolondul neki vetették volna magukat a
                        halinaszövetnek, hogy ezentúl abból varrassák saut-en-canot-jaikat, hanem
                        mivel annak a viselői egy egész padot ültek tele a birodalom törvényhozó
                        testületében. Galícia küldte őket.</p>
                    <p>No és? Van önnek valami kifogása ellene? Demokraták vagyunk-e még? Mit?</p>
                    <p>Óh, kérem alássan. Persze, hogy demokraták vagyunk. Egy szavam sincs ellene;
                        sőt inkább azt akartam mondani, hogy az valami zseniális gondolat volt, a
                        halinát beültetni a törvényhozó testületbe. Annak a viselői kétségkívül igen
                        tiszta lelkű, becsületes emberek. Ha vezér­püspökük ásít, ők is ásítanak, ha
                        az feláll, ők is felállnak, ha a fejét vakargatja, ők is vakarják a magukét,
                        ami elvszilárdságot tanúsít. A nyelvet, melyen a tanácskozás foly, nem értik
                        ugyan, de ezzel azon megbecsülhetetlen előny van összekötve, hogy nem is
                        tartanak hosszú szónoklatokat, s a viták folyamát közbeszólásokkal nem
                        zavarják. Valami mély ismereteket a törvényhozás, alkotmánykérdés,
                        reformügyek és büdzsétételek dolgában nem hoztak ugyan magukkal, de éppen
                        ezen paradicsomi egyszerűségük érdemli, hogy legnagyobb bizalom kövesse
                        eljárásukat; mert senki sem gyanúsíthatja őket azzal, hogy azért szavaznak a
                        kormánnyal, mert hivatalt akarnak kapni.</p>
                    <p>Még egyszer ismételjük, hogy a feltalálónak becsületére válik a halinazekének
                        bevezetése a törvényt és alkotmányt gyarapító testület kebelébe.</p>
                    <p>Pedig hát Magyarországon is viselik a halinát sokan. S száz egynéhány szék
                        üresen áll számukra a schottenthori törvényhozó palotában.</p>
                    <p>Csak egy médium hiányzik. A papok.</p>
                    <p>Mert ezek a magyarországi papok oly barbárok, oly műveletlenek, hogy még most
                        is elébbvalónak tartják a régi Rákóczi-korabeli hagyományokhoz való
                        ragaszkodást, mint az újabbkori civilizáció vívmányainak elfogadását.</p>
                    <p>Mikor még egy olyan kicsi-pici ember is, mint Mahók plébános, azzal a
                        válasszal küldi vissza a miniszter intimatumát, melyet a katedrából kellett
                        volna kihirdetnie a nép előtt, hogy ő nem falu baktere. Ha hirdetni akarnak
                        valamit, ott a piac, ott a kisbíró, ott a dob: dobolják ki a nép előtt; de
                        az ő templomában kurrensek nem olvastatnak fel!</p>
                    <p>Ezt a kemény nyakú papságot is meg kell törni!</p>
                    <p>* * *</p>
                    <p>- Itt az idő a tettre! - mondá Kaulman Félix Sámuel apátnak. “Itt az idő a
                        tettre!” - mondá Sámuel apát önmagának.</p>
                    <p>A prímás Bécsben járt. A prímás nem kapott elfogadtatást. A prímás
                        kegyvesztésbe esett. Az erdélyi püspök egyházi hivatalától felmentetett. A
                        magyarországi klérus ellen fenve van a kard. S Damoklesz kardjának fonala
                        ellen készül az elszakító olló!</p>
                    <p>A bondavári vasút “gradus ad Parnassum.”</p>
                    <p>Ha az sikerül: a Kaulman-ház a Pereirákkal és Stroussbergekkel áll egy
                        sorban.</p>
                    <p>És akkor létesíthető a magyar egyházi birtokokra kötendő pápai kölcsön.</p>
                    <p>Mindent egy csapással!</p>
                    <p>A rangot a világban, a hatalmat az országban, a befolyást a császárságban, a
                        sikert az üzletpiacon, s a diadalt az egyházi uralomban.</p>
                    <p>Sámuel apát hozzáfogott fennhéjázó szerepéhez.</p>
                    <p>Első feladat volt Magyarországról is behozni a halinadarócot a birodalmi
                        törvényhozó testületbe, s cserébe megkapni érte a bondavári vasutat, a
                        püspöki címet s a széket a felsőházban.</p>
                    <p>Tenyerén feküdt mind a három.</p>
                    <p>A legnagyobb emberek csak sakkfigurák voltak, akiket mozgatnia kellett
                        tetszése szerint: a kormányférfi, a börzekirály és a szép asszony!</p>
                    <p>* * *</p>
                    <p>Egy szombati napon meglátogatta Ivánt Rauné úr. Elmondta röviden
                        látogatásának célját. A Bonda-völgy lakóinak több szomszéd faluból azon
                        óhajtásuk van, hogy a bécsi kormányhoz és birodalmi tanácshoz folyamodjanak
                        vidékük elhanyagolt közlekedési ügyének jobb állapotba helyezése végett. Ez
                        a dolog Ivánt is éppen úgy érdekli, mint a többit, annálfogva engedje meg,
                        hogy az ő munkásai is részt vegyenek a holnap tartandó népgyűlésen.</p>
                    <p>Iván kereken megtagadta az engedélyt.</p>
                    <p>- Kivételes törvények alatt élünk. Azok tiltják a politikai gyülekezeteket.
                        Ez pedig olyan színezetű lesz. Én a felsőbb tilalmat szem előtt tartom.</p>
                    <p>Azért másnap végbement a népgyűlés, melyen Sámuel apát tartott felbuzdító
                        beszédet a gyülekezet előtt. Alakja maga is tekintélyadó volt, előadása
                        érthető és megragadó.</p>
                    <p>A tárgy oly világosan közérdekű, hogy annak ellentmondani nem lehetett. S
                        hogy a gyanú szikrája még csak tápanyagot se kaphasson, ez a megfordított
                        népszerűségre jutott szó: “Reichsrath” sehol elő nem fordult a
                        beszédében.</p>
                    <p>Egyhangúlag el lett fogadva, hogy egy tizenkét tagból álló küldöttség
                        választassék a nép által, mely felmenjen Bécsbe s a nép kívánalmait előadja.
                        Az ugyan jó lesz.</p>
                    <p>Sámuel apát megnevezé a tizenkét választandót s azokra a körülállók
                        rákiáltják az “éljen”-t.</p>
                    <p>A bondavári részvénytársulat szívességéből minden megválasztott küldöttségi
                        tag egész úti ellátást kap, azonfelül új szűrt, kalapot és csizmát.</p>
                    <p>Tizenkét új szűrhöz lehet tizenkét vállalkozót is találni, aki azt
                        felvegye.</p>
                    <p>Nem volt az könnyű munka! Mert a halina gyanakodó.</p>
                    <p>Nem szereti az úri komázást. Az ajándékról meg éppen azt tartja, hogy annak
                        nagyon meg kell adni az árát. Ha kaputos ember lett volna az indítványtevő,
                        sok ellentmondásra talált volna, de pap volt: előkelő pap. Annak a nyomában
                        el lehet menni. Attól nem lehet tartani, hogy valami olyan helyre viszi a
                        deputációt, ahol valami terhet kell elvállalni s egyszer csak azt hallják,
                        hogy el kell hagyni házat, telket. Miért? Azért, mert ekkor meg ekkor
                        tizenkét ember fennjárt Bécsben s ott elköltötte az egész népség földi és
                        mennybeli jussát az ördögnek, vagy kinek?</p>
                    <p>A pap nem viszi őket a jégre.</p>
                    <p>De azért mégis lelkére köték a tizenkét új szűrnek, hogy odafenn egytől egyik
                        mind eltagadja, hogy írni tud, semmi írásra a körmük vakarintását rá ne
                        tegyék! S különösen ha afelől találnak tudakozódni tőlük, hogy kinek mennyi
                        földje, hány legényfia van idehaza, arra őrizkedjenek egyenes feleletet
                        adni.</p>
                    <p>A küldöttség közé természetesen Szaffrán Péter is be lett választva. Őrá
                        különös szükség volt Bécsben.</p>
                    <p>Másnap mindjárt útnak indult a küldöttség az apát úr vezérlete mellett.
                        Harmadnap pedig idézték Ivánt a legközelebbi hadkerület katonai parancsnoka
                        elé.</p>
                    <p>A katonai parancsnok tudtára adá, hogy Berend úr fel van adva. Az
                        összalkotmány ellen lázít, a birodalmi tanácsot a nép előtt ócsárolja, a
                        népet, különösen saját munkásait visszatartja a hűségi nyilatkozatoktól, a
                        magas kormány tagjait piszkolja, s titkos társulatokban vesz részt.</p>
                    <p>Hogy mindezt őrizkedjék a jövőre tenni, mert különben megindíttatik ellene a
                        vizsgálat, s annak szomorú vége lehet. Most az egyszer még a puszta
                        ijedtséggel elbocsáttatik.</p>
                    <p>Iván tudta jól, hogy honnan jön ez a feladás.</p>
                    <p>Még csak az a csapás kellene üzletének, hogy az egyedüli igazgató és kezelő
                        fő egy rövid évre - vizsgálati fogságba - elzárassék. Azután majd kiderül az
                        ártatlansága, s szabadon bocsáttatik; hanem azalatt az egész iparüzlete
                        teljesen tönkremegy.</p>
                    <p>Az volt a szerencséje Ivánnak, hogy az auditor feleséges ember volt, s annak
                        a felesége lakott abban a szobában, mely elővizsgálati foglyok szállásául
                        volt rendelve, s az asszonyság éppen gyermekágyat feküdt. Így inkább
                        hazaeresztették, mint hogy a szobát elvegyék a beteg asszonyságtól; amit úgy
                        hiszem, mindenki helyeselni fog.</p>
                    <p>* * *</p>
                    <p>Ah, az valódi ünnep volt, mikor a tizenkét új halina szűr a Bonda-völgyből a
                        metropoliszban megjelent.</p>
                    <p>Itt vannak ők! A magyarok. A föld népének romlatlan kedélyű gyermekei.
                        Küldöttség a birodalmi tanácshoz.</p>
                    <p>Elismerése a februári alkotmánynak. Az első úttörők.</p>
                    <p>Háromszoros “magas éljen” nekik.</p>
                    <p>Minden hírlap tele volt üdvözlésükkel. A politikai lapok komoly vezércikkeket
                        hoztak e nevezetes jelenségről.</p>
                    <p>Az államférfiak külön audiencián fogadták őket, nevökben az apát úr tartott
                        ékes beszédet, beleszővén abba az országnak jelen megrekedt állapotját,
                        melyből a nép menekülni óhajt s az igaz jóltevőket kezdi felismerni a
                        tétlenségre kárhoztató hitegetőktől.</p>
                    <p>Különösen hangsúlyozta a népnek e józan felismerését az apát úr, mikor az
                        irányadó excellencia elé került.</p>
                    <p>Az irányadó excellencia kegyteljesen szorítá meg az apát úr kezét s biztosítá
                        róla, hogy az X-i püspökség nemsokára meg fog ürülni s betöltésénél gond
                        lesz rá, hogy a leghívebb prelátus jusson oda.</p>
                    <p>A küldöttség tagjaival is váltott nyájas szavakat az excellencia, mely nyájas
                        beszélgetéssel, egyik sem értvén a másik nyelvét, kölcsönösen meg voltak
                        elégedve.</p>
                    <p>Sőt midőn az apát úrtól megtudá, hogy a küldöttek között legkitűnőbb
                        egyéniség Szaffrán Péter, ezzel még kezet is szorított az excellenciás úr s
                        azon reményét fejezte ki, hogy a birodalmi tanács holnapi ülésén látni fogja
                        őket a karzaton. Most még “csak” a karzaton!</p>
                    <p>Péter meg is ígérte, hogy elmennek. Ő egyedül értette, hogy mit beszélnek
                        hozzá. Tudott németül, sőt franciául is. Hajós korában ragadt rá.</p>
                    <p>Hanem arra nem felelt semmit a miniszter úr, hogy a Bonda-völgyi
                        vasútengedéllyel mi lesz? Pedig ez a fő kérdés.</p>
                    <p>A magas audienciák után következnek a népszerű ovációk. Három illusztrált lap
                        szerkesztői szólíták fel a küldöttséget, hogy engedjék magukat
                        lefényképeztetni újságjaik számára, azokban az új “festői” szűrökben. Ez
                        érdekes csoportozatok lehető legrövidebb idő alatt megjelentek minden műárus
                        kirakatában s csődítettek maguk körül bámuló közönséget.</p>
                    <p>A birodalmi tanács másnapi ülésén egy egész első pad lett számukra a karzaton
                        fenntartva; ahol sorban helyet foglaltak a kedves vendégek, kikönyökölve a
                        mellvédre s alálógatva gombakalapjaikat.</p>
                    <p>Az irányadó excellencia másfél óráig nyúló beszédet tartott a kedvükért s
                        megszámlálták a cseh dissenterek, hogy ötvenkétszer nézett fel a karzatra
                        beszéd közben, hogy minő hatást tett reájuk.</p>
                    <p>Egy elaludt s leejtette a kalapját. Az a kalap viszont egy, a képviselő
                        padokon alvó tagot felébresztett. Ezt az eseményt, mint pompás calembourt
                        cifrázta ki három napig az összes birodalmi sajtó, míg végre az illusztrált
                        élclapok martalékába jutott. Repülő szavak indíttattak meg a rovásukra,
                        amiket sohasem mondtak.</p>
                    <p>De végigvárták az egész ülést. Derék emberek.</p>
                    <p>Kárpótlásul e szenvedésért és jutalmul a kitartó állhatatosságért, a
                        törvényhozók vezér­kapacitásai pompás bankettet rendeztek számukra a hotel
                        Munschban, ahol Szaffrán Pétert az a tisztelet érte, hogy az asztalfőn,
                        mindjárt az apát úr jobbján foglalhatott helyet; s azon a helyen mindenki
                        által apróra megbámultatott.</p>
                    <p>A lelkesült tósztokból, miket a kitűnő szónokok, a doktor urak, a
                        Reichsrathok és Geheimrathok szemébe mondtak németül, megérté Szaffrán
                        Péter, hogy őbenne tiszteli mindenki a Bonda-völgyi közönség által rövid
                        időn felküldendő Reichsrathot, a speratív kollégát, a presumtív
                        törvényhozót. Azokból a suttogásokból pedig, amiket a háta mögött francia
                        nyelven ejtettek el, azt tudá meg, hogy a jelenlévők úgy mutogatják be őt
                        egymásnak, mint azt a nevezetes fickót, aki vőlegénye volt az isteni
                        Evelinának, akit elszöktetett tőle Kaulman.</p>
                    <p>Szaffrán Péter úgy tett, mintha nem hallaná sem azt, amit lelkesült szóval a
                        szemébe, sem azt, amit gúnyos nevetéssel a háta mögött mondanak.</p>
                    <p>Hanem magában arra gondolt: “Ha ezek az uraságok itten tudnák azt, hogy én
                        már egyszer emberhúst ettem!”</p>
                    <p>A bankett vége felé a nagy tudós tekintélyes doktor urak összecsókolóztak
                        derék vendégeikkel, s a késő éjszaka választotta el a szerelmeseket
                        egymástól. Másnap valamennyi Bonda-völgyi polgártársnak kóválygott a feje a
                        sok bevett jótól, amihez ők nem voltak szokva.</p>
                    <p>Pedig még hátra volt a sok parádé. Meg kellett jelenni a császári várlakban
                        és letenni a tisztelet és hódolat adóját a legmagasabb trón zsámolya elé. A
                        szegény halina előtt a legmagasabb kapuk is megnyíltak.</p>
                    <p>Másik nap a pompás katonai parádét kellett végignézniök. Mennyi ágyú! Mennyi
                        lovasság! Milyen irtóztató szuronyerdő!</p>
                    <p>Megint másik nap, vasárnap következett; akkor sorba járták a templomokat.
                        Minő templomok azok! Az ember el sem meri azokban mondani azt a közönséges
                        parasztimádságot, amit odahaza tanult. Van is hozzávaló ének, orgonahang!
                        Itt már csak gazdag az Úristen! Hogy szégyellheti magát a paraszt, hogy
                        falun olyan szegény!</p>
                    <p>Délután meg népünnep volt. Hejh! Ott volt még látnivaló! Csodaállatok,
                        kötéltáncolók, bűvészek, versenyfutók, légbe emelkedő gömbök. És azután sör,
                        amennyi kell. Fizeti az apát úr.</p>
                    <p>Mégsem volt vége. Meg kellett nézni a császárváros minden nevezetes
                        bámulnivalóját: képtárait, ritkasággyűjteményeit, fegyvertárát,
                        ágyúöntödéjét, kincseit és drágaságait, hogy legyen fogalma a halinának,
                        minő pompa, hatalom, dicsőség, gazdagság, fenség és uralom az, mely most
                        vele kezet szorít, az ő szegénységével, pusztaságával, tudatlanságával,
                        tehetet­lenségével és alázatosságával.</p>
                    <p>A halina pedig szeretett volna már otthon lenni és nagyot nyújtózni a saját
                        asztalánál, egy tál főtt burgonya mellett.</p>
                    <p>Az utolsó estén elvitték őket a színházba.</p>
                    <p>Nem a Burg-színházba, az nem nekik való, hanem a Treumann-félébe.</p>
                    <p>Ott adnak most olyan nekik való darabot, amin nevetni lehet sokat, bámulni
                        még többet. A darab csupa ének meg tánc, meg furcsaság. S ami legnagyobb
                        furcsaság benne, az, hogy a címszerepet a szép Evelina játssza benne:
                        Kaulmanné. Vajon rá fog-e ismerni Szaffrán Peti?</p>
                    <p>Evelinát nem lehetett egyenesen az operához szerződtetni, mert ott még az
                        olasz staggione tartott; de amint annak vége lesz, kilátásba lett helyezve,
                        hogy szerződtetni fog; egyenesen kiköttetvén, hogy előbb más alsóbbrendű
                        színpadon gyakorolja magát, amíg leszokik a lámpalázról.</p>
                    <p>Így került, mint vendég, a Treumann-színház deszkáira.</p>
                    <p>Saját természetes bájai igézettel voltak a közönségre s már ez idő szerint
                        úgy beszéltek róla, mint kitűnőségről s ami az arany fiatalságot illeti, az
                        meg éppen bomlott utána.</p>
                    <p>A darab, amelyet ez este a halina tiszteletére előadtak, egyike Offenbach
                        ledérebb dalműveinek, melyben a színpad hölgyei kevés titkolnivalót tartanak
                        a közönség előtt.</p>
                    <p>A Quirites gyönyörködik és tombol az élvezettől.</p>
                    <p>Hanem a halina nem jól mulatta magát.</p>
                    <p>Nem volt tetszésére a sok cincogás és kornyikálás, a balett és a lenge
                        öltözetű nimfák, a kacér taglejtések, a csábos mosolygások, a merész
                        kirúgások, s a kurta rokolyák.</p>
                    <p>Hisz a szegény ember leánya is felgyürkőzik, mikor dologban van, mikor a
                        pataknál mos; de az akkor dolgozik. Ki néz oda? Ki gondol rá?</p>
                    <p>Nem a lovagrend jelszava, hanem a szűrös embereké igazán a “honny soit, qui
                        mal y pense”.</p>
                    <p>Úgy tetszett a halinának, mintha neki kellene itt magát szégyenleni a
                        szereplők és nézők helyett.</p>
                    <p>Hát még mikor Evelina előjött!</p>
                    <p>Tündérnő volt, mitológiai istenasszony, felhőkbe, aranyozott, napsütötte
                        felhőkbe öltözve; s a felhőknek nyílásai voltak, amiken keresztül
                        világlott... no igen: az ég.</p>
                    <p>Péternek mintha forró láz futott volna végig a testén.</p>
                    <p>Hát az egész világnak szabad abba az égbe benézni?</p>
                    <p>Mikor a tárnában dolgoztak is, féltő irigységgel nézte sokszor, mint
                        látszanak ki e szép lábszárak a feltűzött ruha alól; de a leánynak nem volta
                        akkor tudata arról, hogy lábszárain mit nézhetnek, s a dolgozóknál, “honny
                        soit, qui mal y pense!”</p>
                    <p>Most pedig már tud kacérkodni, mosolyogni, csábítani, ezer ember
                        bámulatára!</p>
                    <p>Azt Péter nem vette számba, hogy ez csak színpad; s hogy ezek a tündérek, kik
                        itt most játszanak, a színpadon kívül mind igen erényes hölgyek és szófogadó
                        leányok. Ez csak művészet.</p>
                    <p>A halinaszűrös volt vőlegény undort és elkeseredést érzett.</p>
                    <p>Játékból ölelkezni, játékból szerelmet vallani, csábítani, enyelegni!</p>
                    <p>Azután rá van ez a hölgy arra szorulva, hogy magából ily szégyent
                        csináljon?</p>
                    <p>Vagy nem szégyen ez, hanem dicsőség?</p>
                    <p>Úgy van, dicsőség! A páholyokból koszorúzápor özönlik lábaihoz, alig tud
                        elszökellni a virágeső között. Ez dicsőség!</p>
                    <p>A taps fölveszi a házat. Ez tisztelet. Nem olyan tisztelet, amilyet embernek
                        adnak, nem is olyan, amilyennel a szenteket üdvözlik, hanem valami idegen
                        neme az imádásnak. A Bálvány imádása ez. S a nőnek tetszik, hogy ő
                        Bálvány.</p>
                    <p>Így értelmezte a dolgot Szaffrán Péter, s semmivel sem lett általa szívesebb
                        indulatra hangolva Evelina iránt.</p>
                    <p>Csak az vigasztalta, hogy társai közül egy sem ismert rá a színpadi
                        csábalakban a hajdani szénhordóleányra.</p>
                    <p>Péter keserűséget és undort vitt magával a színházból.</p>
                    <p>Mikor előadás után a hotelben összetalálkozott az apát úrral, azt mondá
                        neki:</p>
                    <p>- Mikor megyünk már haza?</p>
                    <p>- Meguntad magadat, Péter?</p>
                    <p>- Meg!</p>
                    <p>- No, csak még légy türelemmel. Holnap még egy helyen kell tisztelkednünk.
                        Egy szép asszonyságnál.</p>
                    <p>- De hát mire valók vagyunk mi ott?</p>
                    <p>- Csak te járj el mindenüvé, s ne kérd, miért? Ha sikert óhajtunk, minden
                        eszközt elő kell vennünk. Egy asszonyság pártfogását kell még kikérnünk,
                        akinek egy szava többet ér az irányadó excellenciás úrnál, mint a mi egész
                        litániánk.</p>
                    <p>- Jó, hát még oda is elmenjünk.</p>
                    <p> </p>
                </div>
                <div type="chapter">
                    <head>A két imádó</head>
                    <p>Másnap tizenegy órakor ismét bérkocsiba pakolta híveit Sámuel apát s vitte az
                        utolsó instanciára: a nagy befolyású úrhölgyhöz, akinek egy szava többet
                        tesz a fő-főexcellencia előtt, mint minden papnak és orátornak körmönfont
                        szónoklata.</p>
                    <p>Egy pompás palota előtt állottak meg. Skarlátbundás, medvebőrsüveges portás
                        húzta meg előttük a csengettyűt, s a kapu alól kettős márványoszlop-soron át
                        haladtak végig a lépcső­zetig. Az is fehér márványból volt, kettős
                        szőnyeggel bevonva. Milyen boldog volna otthon az iskolamester, ha ebből a
                        szép vastag pokrócból kaphatna egy télikabátra valót!</p>
                    <p>A lépcsők mellvédein olyan szép szobrok vannak felállítva, hogy szegény ember
                        szinte kezet csókolhatna nekik.</p>
                    <p>Fűtve van az egész tornác, s üveggel fedve udvar és lépcsőház, hogy a szép
                        virágok a drága porceláncserepekben meg ne gémberedjenek.</p>
                    <p>Az előszobában ezüst vállszalagos inasok fogadják a tisztelgőket, kiknek a
                        lélekzetük is eláll, mikor az elfogadóterembe bebocsátják őket.</p>
                    <p>Itt nem látni falat; drága virágos selyemmel van behúzva minden, gazdag,
                        aranyozott cifraságok tartják a függönyöket s a selyem tetejébe meg pompás
                        festmények vannak akaszt­va, aranyos rámákban. Az ablakok felső része
                        üvegfestmény, mint a gazdag templomok­ban, s átellenben a világossággal egy
                        nagy, fehér márványkandalló, melyen csodálatos óra ketyeg, tüneményes mozgó
                        tündérszoborral a tetején. A bútorzat mahagónifából; a boltozatról, melyre
                        gyönyörűség felnézni, olyan szép aranyozott freskók vannak odafestve,
                        százkarú csillár függ le, ezernyi üvegprizmával. Lehet itt fény, ha azt mind
                        meggyújtják!</p>
                    <p>A jámbor küldöttség még jól körül sem bámulhatta itt magát, midőn a másik
                        teremből előjött egy finom fekete frakkos úr, fehér nyakkendővel, s aki ha
                        nem nagyságos úr, hát akkor legalábbis komornyik, s az jelenté az
                        uraságoknak, hogy lépjenek át a másik terembe, az úrnő kész az
                        elfogadásukra.</p>
                    <p>Ajtó nem volt itt semmi szobán, csupán nehéz damasztfüggönyök, mint otthon a
                        templomi zászló.</p>
                    <p>Ez a másik terem pedig még csodálatosabb volt. Vadgalambszín selyemmel
                        szőnyegezve a falak, tetőtől a padlóig eresztett tükrök virágos porcelán
                        rámákban, a tükrök közt faragott konzolokon táncoló fehér márványnimfák; a
                        padlat puha szőnyeggel takarva, mintha mohos gyepen járna a láb; a kandalló
                        fekete márvány, ezüst rácsozattal; a bútorok a versailles-i mintára
                        utánozva, sèvres-i porcelánból székek, asztalok lábai, karjai finom
                        virágfüzérekből, csábító nőalakokból idomítva; egy-egy műremek mindegyik; s
                        a közép- és mellékasztalokon tarka-barka japáni köcsögök és vedrek. Egy
                        ablakban csodálatos tengeri növények üvegvederben, aranyhalakkal.</p>
                    <p>De egy tekintésre meg sem látta mindezt a szegény falusi ember, mert amint a
                        sok tükör elé lépett, azt hitte, nyilván még három másik szűrös deputáció
                        nyomul a terem másik három oldalán be, ugyanannyi aranykeresztes apát úrral
                        az élén.</p>
                    <p>De ami a csodálkozását mindenkinek egyszerre magára vonta, az volt az eléjük
                        jövő úrhölgy.</p>
                    <p>Valami jelenésszerű szépség. Nyakig érő hullámos violaszín selyem ruhája
                        drága csipkékkel díszítve, gazdag fekete haja fürtökben omlott hátrafelé és
                        két vállára; arca oly szép, oly elragadó, oly méltóságteljes, hogy
                        lehetetlen volt kiállni a tekintetét.</p>
                    <p>Hanem azért Szaffrán Péter csak ráismert itt is. Megint ő! Itt is ő! Ni, mily
                        tiszteletteljes bókkal közeledik felé az apát úr, hogy hajtja meg magát
                        előtte, mily komoly neki­fohász­kodással mondja el kicirkalmazott
                        szónoklatát, ajánlva a bondavári nép ügyét a nagyságos asszony pártfogásába.
                        Mire a nagyságos asszony kegyteljesen, malaszttal viszonz, ígérve minden
                        közbenjárást, ami tőle telik, buzgóságán nem fog múlni. És hozzátette a
                        végén: “Hiszen magam is a Bonda-völgy szülötte vagyok”.</p>
                    <p>E szónál egy kérdező pillantást vetett rá a halinás deputáció, s aztán
                        megfelelt magának: “Bizonyosan a bondavári főurak egyik leánya, vagy
                        úrnője”.</p>
                    <p>Csak Szaffrán évődött magában. “De hát mi vagy te? Tegnap este felhőruhában
                        énekelsz, ugrálsz, bohóskodol, mutogatod szépségeidet a förtelmes városi
                        csőcseléknek, mely még távcsővel néz rád, mikor a kalapját kellene a szeme
                        elé tartani, hogy ne lásson; ma meg deputációt fogadsz el, s komoly
                        instanciát hallgatsz ki és pártfogást ígérsz szupplikáló papi fejedelemnek?
                        Komoly dolog volt-e az, amit tegnap este játszottál? Vagy ez is csak
                        komédia, amit most a pappal és velünk játszol?”</p>
                    <p>Ennél a kétségnél eszébe jutottak Szaffránnak a távol tenger vademberei a
                        Fidzsi-szigeten, kiket ottjártában kinevetett az ő tudatlanságukért. Hogy
                        bámult a hottentotta, mikor azt látta, hogy a fehér ember lehúzza a kezéről
                        a bőrt s alatta van még egy másik bőr.</p>
                    <p>Ilyen hottentotta-butának érezte magát Szaffrán.</p>
                    <p>Csakhogy itt az egész bőrről volt szó.</p>
                    <p>Az apát úr, mint ki nagyon meg volt elégedve a küldetés eredményével, jelt
                        adott a hátul lévőknek a kisomfordálásra, s hódolatteljesen hajtá meg magát
                        a delnő előtt.</p>
                    <p>A delnő ekkor valamit súgott az apátnak s hátramaradt.</p>
                    <p>Az apát megfogta Szaffrán Peti kezét, és azt mondá neki halkan:</p>
                    <p>- Te Péter, maradj itt. A nagyságos asszony néhány szót akar veled
                        szólni.</p>
                    <p>Szaffrán azt hivé, hogy a vére a feje tetején löki magát keresztül.</p>
                    <p>Szédelegve fordult vissza az ajtó félrevont függönye alól.</p>
                    <p>És Evelina, mikor a többiek távoztak, odasietett eléje.</p>
                    <p>Nem volt már az a csúf kesztyű a kezén, Szaffrán érezheté kezének bársonyát,
                        midőn az ő durva tenyerét megszorítá vele s újra megismerheté a hangot,
                        melyet annyiszor hallott, a pajkos, a kedélyes fecsegés hangját.</p>
                    <p>- No, Péter! Hát annyit sem mondanál, hogy: “Isten jó nap!” - szólt Evelina
                        hátbaütögetve kétszer-háromszor az ámulót. - Hát haragszol még rám, Péter?
                        No látod, ne haragudjál. Maradj itt nálam ebéden; azután megigyuk a
                        békepoharat együtt!</p>
                    <p>Azzal karja alá ölté kezét s megveregeté Péter pofáját finom fehér
                        kezecskéjével, amin nem látszott meg, hogy valaha munkától volt érdes.</p>
                    <p>* * *</p>
                    <p>Evelina, ígéretéhez híven, mindennap meg szokta mondani Tibald hercegnek, ha
                        valakit szalonjában el akart fogadni, hogy nincs-e ellene valami
                        kifogása?</p>
                    <p>A herceg mindig megmondá neki atyai véleményét.</p>
                    <p>Hiszen vannak igazi tisztelői a művészetnek s vannak tisztességes gentlemanek
                        (legalább meglehet, hogy vannak), kiket minden későbbi veszélyre való
                        kilátás nélkül elfogadhat a szalonjában egy delnő, aki nem a férje házában
                        lakik.</p>
                    <p>A herceg maga is szerette a vidám társaságot, s ha ízlése szerint volt az
                        összeválasztva, jól mulatott közte, Evelina végezvén a honőröket.</p>
                    <p>Erre a napra két új elfogadandót jelzett a hercegnek Evelina.</p>
                    <p>Az egyik volt Szaffrán Peti.</p>
                    <p>A herceg elmosolyodott rá.</p>
                    <p>- Jól van. Szegény fiú! Vendégelje ön meg. Az annak jól fog esni.</p>
                    <p>Ez nem veszedelmes ember.</p>
                    <p>A másik ő irányadó excellenciája.</p>
                    <p>De már erre felütötte a fejét a herceg.</p>
                    <p>- De hát hogy kerül önhöz ez az excellenciás úr?</p>
                    <p>- Nos? Talán asszonygyűlölő volna?</p>
                    <p>- Ellenkezőleg. Őexcellenciája nagy gonosztevő, csakhogy nem szereti ezt
                        nyilván vinni. Ilyen gyöngeségekkel nagy embereknek, kik a sors kerekeit
                        forgatják, szabad ugyan bírni, de nem szabad azt elárulni. Ilyen magas úr
                        minden ürügy nélkül egy szép művésznő szalonjába nem vezettetheti be magát
                        úgy, mint egy habitüé a zsokéklubból.</p>
                    <p>- Hát hiszen van rá ürügye. Én kértem tőle a találkozást.</p>
                    <p>- Ön kérte tőle?</p>
                    <p>- Azaz hogy azt kértem, hogy mikor fogadhatna el kihallgatáson, s ő arra azt
                        üzente titkárjától, hogy inkább maga jön el hozzám.</p>
                    <p>- De hát mit akar ön e kihallgatással?</p>
                    <p>- Félix parancsolta.</p>
                    <p>- Úgy? Kaulman úr? És mi végett?</p>
                    <p>- Ezen okmány aláíratása végett.</p>
                    <p>Evelina egy összehajtogatott iratot mutatott a hercegnek. A herceg
                        beletekintett s bámulva rázta a fejét.</p>
                    <p>- S őexcellenciája tudja azt, hogy erről a tárgyról akar ön vele
                        beszélni?</p>
                    <p>- Dehogy tudja! - kacagott fel Evelina. - Mikor a titkárja által
                        tudakozódtatott nálam, hogy mi tárgyban akarok vele szólni, azt mondtam
                        neki, hogy az operaházhoz való szerződtetésem tárgyában. Arra rögtön
                        visszaüzent, hogy eljön. Erről a tárgyról, ami itt a kezemben van, semmit
                        sem tud.</p>
                    <p>- Kaulman úr adta önnek ezt a tanácsot?</p>
                    <p>- Ő adta.</p>
                    <p>- Jól van. Kaulman úr egy raffinírozott imposztor. Hanem azért tegye ön, amit
                        mondott. Kaulman úr csalatkozni fog, ha azt hiszi, hogy ilyen nagy vadat
                        ilyen selyemhálóval meg lehet fogni. Hát csak fogadja el ön magas
                        látogatóját. Önt már most nem féltem őexcellenciájától, hanem ezt az írást,
                        ezt már most féltem, hogy valami baj éri.</p>
                    <p>* * *</p>
                    <p>Tehát Evelina Szaffrán Péter karja alá dugta szép fehér kezét s átvezette őt
                        egy másik szobába; az meg csupa ezüsttel volt rakva. Onnan megint egy
                        valahára csukott ajtón át egy negyedik szobába, mely szőnyeg helyett művészi
                        faragványú fatáblázattal volt fedve, a plafon is gerendázattal ellátva, a
                        gerendák mind cifrára faragva, alácsüngő hegyes csigákkal, az ablakok
                        függönyeit szárnyas amourettek tarták, a falhoz hasonszínű fából faragva, a
                        bútorok ódon alakú mesterművek, remek kariatidákkal, a vésművészet csodái,
                        az óra kétszáz éves régiség, áttört óraházban, feljövő nappal, holddal és
                        csillagrendszerrel; s amit elkomorít a faburkolat a szobán, azt felderítik a
                        falakba illesztett porcelánfestményű gömbölyű tájképek; a három ablak is
                        ilyen tájképet mutat fel, csakhogy azok átlátszók s egy negyedik ablak,
                        éppen olyan gömbölyű rámával, mint a képek, a szomszéd téli kertre szolgál;
                        a belenéző mintha egy japáni virányt látna maga előtt, tele kaméliákkal,
                        azaleákkal és hortenziákkal. A gerendázatról csillár helyett egy virágveder
                        függ alá s abból élő folyondárok futnak fel a gerendákig, onnan ismét
                        lecsüggve s összevissza tekerőzve zöld leveleikkel, piros virágfürtjeikkel a
                        rokokóízlés halfarkú, kétszarvú emberalakjain.</p>
                    <p>Itt leülteté Evelina a kerevetre az asztalhoz Szaffrán Petit. Ő maga odaült
                        mellé, egy karszékbe.</p>
                    <p>Nem volt senki a szobában, csak ők ketten.</p>
                    <p>- Látod, Péter! - szólt Evelina, a darócruhás férfi karjára téve kezét. - Az
                        Isten akarta úgy, hogy én akkor tetőled elváljak. Nehezemre esett az nekem,
                        hidd el, mert már háromszor ki voltunk hirdetve. De hát nem kellett volna
                        bántanod a szegény Jánoskámat. Engem is megvertél. Jól van, erről ne
                        beszéljünk. Az nem fájt nekem. Azért én nem haragudtam terád. Te azt nem is
                        tudod, hogy mikor vissza nem jöttél, én utánad mentem, hogy felkeresselek,
                        éjjel a sötét erdőn keresztül, egész a völgyi csárdáig. Ott meglestelek az
                        ablakon. Láttalak, hogy táncoltál a Cifra Mancival. Meg is csókoltad. Akkor
                        haragudtam meg rád.</p>
                    <p>Péter a fogait csikorgatta. Érzé, hogy meg van fogva, meg van kötözve. Még ő
                        a hibás! Nem is védheti magát. Nem mondhatja azt, hogy ami szabad a
                        férfinak, az nem szabad az asszonynak! Ha ilyenért a tisztességes, jámbor
                        embernek szemrehányást tesz otthon a felesége, annak csak meg tud felelni;
                        jól végigveri, az a felelet; de hogy lehet egy ilyen úri asszonyt
                        megcáfolni, akinek nem markolhat az ember a hajába, hogy addig cibálhatná,
                        míg elismeri, hogy nincs igaza.</p>
                    <p>- No, de ezen már túl vagyunk! - szólt vidám enyelgéssel Evelina. - Látod, az
                        Isten jóra fordította ezt a dolgot. Neked örökös keserűséged lett volna
                        velem, mert én szeretek ellentmondani, dacolni, féltékenykedni; most pedig
                        azt teheted, amit akarsz. Nekem pedig, lásd, milyen uraság a sorsom. Annyi
                        emberrel jót tehetek! Mindennap húsz szegénynek tálalnak a házamnál. Sok
                        panaszos embernek az ügyét-baját elvégzem a nagy uraknál egy jó szóval.
                        Egész völgyeteknek jótevője lehetek. Olyan nagy dolgokat vihetek véghez,
                        hogy ezren meg ezren megáldanak érte. Hát rosszul van-e, hogy így van?</p>
                    <p>Evelina feleletet várt. Szaffrán Peti látta, hogy be kell végre bizonyítania,
                        hogy nem némult meg.</p>
                    <p>- És mindez a nagy gazdagság a bondavári kőszénből kerül ki?</p>
                    <p>Evelina mélyen elpirult. Mit feleljen e kérdésre?</p>
                    <p>- Nem egészen. De magam is keresek a művészetemmel. Látod, egy föllépésemért
                        a színpadon kapok ötszáz forintot.</p>
                    <p>“Ötszáz forint!” - gondolá magában Péter; a bizony szép pénz. Már ez sokat
                        megmagyaráz. Azért a díjért ugyan kissé több ruhát is vehetne magára az
                        asszonyember; de hátha ez a fővárosi csőcselék így jobban szereti. Ez tehát
                        mégiscsak dolog. Jobban is jövedelmez, mint a szénhordás. Ehhez is fel kell
                        kötözködni. De hát a “munka tisztesség!”</p>
                    <p>Kezdett Szaffrán Péter enyhülni.</p>
                    <p>- No, hát ne csinálj olyan haragos képet! - szelidíté őt Evelina. - Ha
                        hazamégy, mondd el, hogy beszéltél velem, együtt voltunk. Ha valakinek
                        otthon nálatok valami baja van, csak egy sort írjatok nekem, amint lehet,
                        mindjárt segítek rajta. Azután te házasodjál meg, ha még nem nősültél, ott
                        van a Panna, az szép, derék lány, nekem jó barátnőm volt; vagy az Anica, az
                        mindig járt utánad, jó asszony lesz belőle. Csak a Mancit ne vedd el,
                        kérlek, azzal nem lennél boldog. Azután ha megházasodol, itt van, nézd, a
                        jövendő mátkádnak küldök egy pár fülön­függőt, egy nyakláncot, meg egy
                        mellboglárt, menyasszonyi ajándékul; neked meg emlékül adom ezt az órát; a
                        lapjára, nézd az én képem van festve. Azután rólam megemlékezzetek, mikor
                        boldogok lesztek.</p>
                    <p>Mikor Evelina e szót mondta s az ajándékokat Péter zsebeibe tömte, könnybe
                        lábadtak a szemei s ajkai körül görcs vonaglott; Péter azt látta ebből, hogy
                        ebben a nagy fényben nem lakik boldogság.</p>
                    <p>Valami gondolat kezdte olvasztani szívében a jeget. Nem a kapott drágaságok,
                        nem a menyasszonyi ajándékok. Nem eszik azokból semmiféle menyasszony! Akár
                        aranyból vannak, akár ólomból volnának, mindegy ez rájuk nézve; nem látja
                        meg azokat soha senki! Hanem arra gondolt, hogy hadd legyen hát minden úgy
                        jól, ahogy van.</p>
                    <p>Szaffrán keveset szokott fennhangon beszélni, magában annál többet.</p>
                    <p>“Jó szíved van, adakozó vagy. Tele marokkal osztod az aranyat. Látod, ha azt
                        akarnád, hogy megáldjalak, nem kellene hozzá semmi arany. Adhatnál nekem egy
                        csókot. Mi neked egy csók? Alamizsna. Egy csók, amiből annyi van! Amit még a
                        festett képű komédiásnak is adsz a színpadon!”</p>
                    <p>Szegény bohó! Nem tudta, hogy azok csak kasírozott csókok, miket a színpadon
                        adnak, valamint kasírozott torták, amikből esznek. Az mind papirosból
                        van.</p>
                    <p>Péter azt hitte, hogy ettől az egy csóktól lecsillapulna minden szomja,
                        minden éhe. Pedig rette­netes vágyat érzett: embereket apróra megrágni.
                        Mindazokat, akik szemébe áldomásoz­tak, a háta mögött nevetgőztek,
                        kincseikkel dicsekedtek, szépségeiket fitogtatták, dicsőségükkel parádéztak
                        és azokat, akik amazoknak a beszédein elaludtak, akik ugrándozásaikat
                        szemüvegezték, és a papot, ki őket idehozta, és idehozott társait, kik
                        tátott szájjal bámulnak az újkapura, úgy szerette volna fogai alatt
                        összemorzsolni! Úgy égett a pokla a szomjtól.</p>
                    <p>Mindezt a kínt elmulasztaná egy csók.</p>
                    <p>“Egyedül vagyunk, egymás szeretői voltunk, mi volna benne lehetetlen?”</p>
                    <p>De nem tudta, hogyan kezdjen hozzá, hogy ezt megmondja neki.</p>
                    <p>- Hát most együtt ebédelünk, Péter! - monda nyájasan a hölgy. - Hej,
                        képzelem, hogy meguntad már azt a sok úri kotyvalékot, amivel itt Bécsben
                        naponként traktálnak. Hát megállj, ma én főzök számodra. A te kedvenc
                        ételedet, amiért annyiszor megdicsértél; azt mondtad, senki sem tudja azt
                        olyan jól csinálni, mint én. Készítek neked haricskapuliszkát.</p>
                    <p>Szaffrán Peti képe galvanikus mosolyra vonult el. - A kedvenc étel nevére-e,
                        vagy arra, hogy a nagyságos asszony még most is tudja azt készíteni és az ő
                        számára?</p>
                    <p>De vajon hogy kezd hozzá? Hiszen itt nincs se tűzhely, se bogrács!</p>
                    <p>- Mindjárt lesz minden! - szólt gyermeteg élénkséggel Evelina -, csak öltönyt
                        váltok, ez nem főznivaló.</p>
                    <p>Azzal egy benyílóba suhant s két perc múlva már visszajött átöltözve. (A
                        színésznők jól tudják azt.) Fehér hímzett pongyola volt rajta, fején csipke
                        főkötő.</p>
                    <p>Nem hítt magával segítségül semmi cselédet, maga felterítette az abroszt az
                        ódon tölgyfa asztalra; rátette az ezüst bográcsot, mely alatt ezüst
                        katlanban lobogott az égő borszesz, annál megforralta a vizet; azután
                        felgyűrte otthonkája bő ujját könyökig s gyöngéd rózsaszín markával eregette
                        bele a forró lébe a barna haricskalisztet, nagy ezüst kalánnal kevergetve
                        azt folytonosan, míg sűrűvé dagadt. Akkor azután megfogta az ezüstbogrács
                        két fogantyúját, kifordítá az egész drága főzeményt egy mázas cseréptálba;
                        igenis, egy cseréptálba, ráöntötte a langytejszínt s elővett két fakanalat,
                        az egyiket odaadta Péternek, a másikat magának tartotta.</p>
                    <p>- Együnk egy tálból, Péter!</p>
                    <p>És ettek egy tálból fakanállal, haricskapuliszkát.</p>
                    <p>Péter azon vette észre, hogy szeméből valami forró hull a kezére. Talán
                        könny!</p>
                    <p>Olyan jó is volt az a haricskapuliszka.</p>
                    <p>Bécs városának minden szakácsa egymáshoz verné a fejét, mégsem tudná azt úgy
                        elkészíteni.</p>
                    <p>Bor nem volt, sem pohár az asztalon. Parasztember nem iszik evés alatt.</p>
                    <p>Hanem mikor jó sort ettek a tálból, Evelina előhúzta az asztal függönye alól
                        a cserépkorsót s megkínálta vele Pétert, előbb maga húzván belőle egy
                        kortyot tisztesség szerint.</p>
                    <p>- Igyál, Péter! Ezt is szereted te!</p>
                    <p>Méhsör volt benne. Péter kedvenc itala. Ártatlan hűsítőszer. Péter azt hitte,
                        hogy azt neki kötelessége az utolsó cseppig kiinni.</p>
                    <p>Mindent eloltott az odabelől. Az egész lánggal égő pokol kialudt tőle.</p>
                    <p>“Igen! Úgy lesz! - mondogatá magában. - Visszamegyek a templomba, ahol azt a
                        szörnyű fogadást tettem: visszaimádkozom a szenttül kezébe tett esküvésemet.
                        Nem bántok senkit, nem állok bosszút semmiért. Hadd zöldüljön a szép fű a
                        mezőn! Te pedig ragyogj tovább aranyban, selyemben, nagy urak mosolygásában:
                        nem haragszom rád tovább. Elfeledem azért a napért, amelyen fogadtál, azt a
                        napot, amelyen elhagytál. Hanem adj most még egy csókot. Hadd ne emlékezzem
                        azután egyébre, csak erre az egy csókra!”</p>
                    <p>A delnő arca oly nyájasan ragyogó volt, ajkai olyan pirosak, oly hízelkedők,
                        szemei oly epedők; olyan volt hímzett fehér köntösében, mint a kívánság; és
                        Péter mégsem tudta, hogyan kezdjen hozzá, hogy megmondja neki ezt a nagy
                        szót: “Adj hát eldobott vőlegényednek először és utoljára egy csókot!”</p>
                    <p>S addig-addig keresgette a nyitját a nehéz szónak, míg egyszer sebesen
                        felnyitják az ajtót s berohan a komornyik és jelenti, hogy itt van az
                        excellenciás úr!</p>
                    <p>No most, Péter, Isten hozzád! Siess innen! Nem kapsz már se csókot, se
                        puliszkát többet. Ki sem kísérhet a nagyságos asszony, mert sietnie kell
                        újra átöltözni. Majd a rejtekajtón kitol szépen a komornyik, ott egy inas
                        majd levezet a hátulsó lépcsőn, s majd kiereszt a kiskapun s kicsuk egy
                        ismeretlen utcába, ahol még sohasem voltál: onnan azután, míg hazatalálsz a
                        szállodába, gondolkozhatol rajta, mit mondanál a szép asszonynak, ha még
                        egyszer egy óra hosszat egyedül volnál vele a gömbölyű ablakos szobában?</p>
                    <p>Szaffrán Péter az öklével verte a homlokát, s fogait csikorgatta, mikor az
                        utcára lekerült.</p>
                    <p>Az alvilág égő folyamai tomboltak ereiben! A kénköves folyamok, mikben az
                        elkárhozottak lelkei kínlódnak!</p>
                    <p>“Ne zöldüljön hát a fű azon a mezőn!”</p>
                    <p>Mikor feljött ebbe a nagy Babilonba, csak a bosszút és szerelemféltést hozta
                        fel magával. Most megszerezte hozzájuk még a gyűlöletet, az undort, az
                        irigységet, a szégyendühöt és a politikai fanatizmust. Szép társaság, ha egy
                        helyre kerül!</p>
                    <p> </p>
                </div>
                <div type="chapter">
                    <head>Ahol a gyémánt nem fog</head>
                    <p>Hogy mit beszélt az excellenciás úr a szép asszonnyal ez óhajtott
                        találkozáson azt hitelesen nem mondhatjuk meg, mert sztenográfunk nem volt
                        jelen.</p>
                    <p>Bizonyosan magasztalta művészi tehetségeit, ígérte magas pártfogását; s mivel
                        hogy a világon semmi sincs ingyen, s amint a herceg bizonyos tekintetben
                        őexcellenciáját nagy gonosztevő­nek nyilvánítá, valószínűleg példálózott a
                        pártfogásért járandó foglalóra.</p>
                    <p>Mire viszont Evelina, mint okos asszony, elébb “feketével fehérre” téve akart
                        látni bizonyos vívmányokat, s eléhúzá fiókjából azt a bizonyos írást.</p>
                    <p>Arról a bizonyos írásról őexcellenciája valószínűleg azt hitte, hogy az az
                        operaházhoz való kinevezési dekrétumért folyamodás, s lehető, hogy vidám
                        mosolygással mondá: miszerint az annyi már, mintha alá volna írva.</p>
                    <p>Több, mint valószínű pedig, hogy amint azután a kétfelé nyitott írásba
                        belepillantott, azonnal a hivatalos ráncokba húzódott magas ábrázatja, levén
                        abban nem színházi históriáról, hanem a Bonda-völgyi vasút engedélyéről
                        szó.</p>
                    <p>Hogy akkor azután mindjárt felkelt a szép asszony mellől őexcellenciája s
                        minden szépelgési kedve megsavanyodván, elkezdett neki beszélni
                        elháríthatlan akadályokról, nagy ellenzésről a birodalmi tanácsban, még
                        nagyobb ellenállásról az urak házában, ahol Sondershain herceg eget-földet
                        megmozdít a bondavári vasút engedélyeztetése ellen; politikai feltételekről,
                        a pénzpiac nehézségeiről, az állam túlterheltetéséről, stratégiai
                        szempontokról, territoriális nehézségekről s több effélékről, amik miatt
                        lehetetlen, vagy legalább mostanában nem lehető a bondavári vasút
                        engedélyezése állami kamatbiztosítás mellett.</p>
                    <p>S hogy azután nagy hamar vette a kalapját őexcellenciája s otthagyta a szép
                        asszonyt, ez már tény.</p>
                    <p>S hogy midőn a lépcsőn végighaladt fanyar képpel, magában ilyesmit mondott:
                        “Tudtam volna csak, hogy nem a színésznő, hanem a bankár felesége akar velem
                        beszélni, majd jöttem volna ide!” Ez pszichológice dedukálható.</p>
                    <p>Az meg már éppen histórikum, hogy mikor a bérkocsiba beült, annak úgy
                        becsapta az ajtaját, hogy az üvege kitörött.</p>
                    <p>* * *</p>
                    <p>Tibald herceg palotájában ezalatt igazgató tanácsi ülés volt. A harmadik
                        részletfizetés elrendelése forgott szóban. A legkritikusabb műtét a közönség
                        erszényén.</p>
                    <p>Erre kellett volna nagyon a bondavári vasút.</p>
                    <p>Kaulman múlhatlannak hitte, hogy egy hét alatt meglesz rá az engedély. A
                        Bonda-völgyi deputáció nagyon jó szenzációt gerjesztett.</p>
                    <p>Azután van még egy hatalmas pártfogója a konzorciumnak, aki az
                        excellenciáknál mindent kivihet, még a vasutat is.</p>
                    <p>Az elnök finom, nagyúri ábrázatja egy vonással sem árulta el, hogy ő ismeri
                        ezt a bizonyos titkos pártfogót.</p>
                    <p>Kaulman fel sem tehette Evelináról azt az átkozott naivságot, hogy az a
                        hercegnek, ki számára palotát tart, mindenkit bemondjon, akit e palota
                        kiskapuján az ő távollétében magához bebocsát.</p>
                    <p>Az ilyesmi unikum, ha megtörténik. S éppen Kaulmanon történik meg.</p>
                    <p>Az ülés alatt egy levelet hoztak Kaulmannak.</p>
                    <p>Félix megismerte rajta Evelina írását.</p>
                    <p>Sietve bontotta fel azt.</p>
                    <p>S azután fanyagolva tette azt le az asztalra.</p>
                    <p>Olyan képet mutatott hozzá, mint aki megitta az ecetet s el akarja
                        titkolni.</p>
                    <p>- Mi az? - kérdezé Tibald herceg, önhatalmilag elfoglalva az okmányt.</p>
                    <p>Az aláíratlan okirat volt az.</p>
                    <p>Kaulman mérgesen csapta a tollát a papirosra.</p>
                    <p>- A vasutunkat megint elvitte az ördög!</p>
                    <p>A herceg mondá magában:</p>
                    <p>“Hanem az asszony megint megmenekült.”</p>
                    <p>Azután odahajolva Kaulmanhoz, s kezét vállára téve, súgá neki:</p>
                    <p>- Nem adják azt egy pár szép fekete szemért! Jó barátom!</p>
                    <p>Spitzhase volt a jegyző a bizottmányban.</p>
                    <p>E jelenet után kis papírszeletre valamit írt s azt Kaulmannak nyújtá.</p>
                    <p>Kaulman átolvasta s azután széttépte és vállat vont.</p>
                    <p>- Ezt bolond nélkül is tudom.</p>
                    <p>A mai bizottmányi ülés nagyon rossz kedvvel oszlott szét.</p>
                    <p>A Bonda-völgyi deputáció bohózatának színpadi költsége kétezer forintba
                        került s nem használt semmit.</p>
                    <p>Az utolsó eszközhöz kell folyamodni.</p>
                    <p>* * *</p>
                    <p>Csanta uram szentül el volt szánva, hogy a harmadik részletfizetés kiírásánál
                        de bizony nem fizet be többet. Veszik, ahogy veszik, ő minden részvényét a
                        piacra veti.</p>
                    <p>A kiírás napján azonban kap egy levelet Spitzhasetól, mely így szól:</p>
                    <p>“Uram!</p>
                    <p>Holnap odamegy önhöz Kaulman úr, s minden részvényét átvenni kínálkozik 45
                        felül­fizetéssel. Vigyázzon ön. Bizonyosan mondhatom önnek, hogy a kormány
                        által már aláíratott a Bonda-völgyi vasút engedélye, mely amint létrejön, a
                        részvényeket újabb 20 percenttel egyszerre feljebb fogja szöktetni.”</p>
                    <p>Csanta uram most már úgy hitt Spitzhasenak, mint az orákulumnak.</p>
                    <p>Ha hitt neki, hát nem is csalódott.</p>
                    <p>A harmadik részletfizetés kiírása után, mikor a részvények egy kissé
                        meggyökkentek, csak megjelenik ám nála Kaulman uraöccse és kínálgat 45
                        felülfizetést a részvényeire.</p>
                    <p>Nem adta neki: állhatatos volt.</p>
                    <p>Inkább az utolsó hordó ezüstjét is kihengerítette pincéjéből s vitte fel
                        Bécsbe, semhogy egyetlen részvényétől megváljon.</p>
                    <p>Meg is volt a jutalma érte.</p>
                    <p>Harmadnapra a befizetés után olvasá a hírlapokban, mily nagyszerűen meg lett
                        szavazva a Bonda-völgyi vasút a birodalmi tanácsban s az urak házában.</p>
                    <p>Ő legnagyobb excellenciája maga védelmezte az ügyet az alsó- és felsőházban s
                        napnál fényesebben bizonyította, hogy a Bonda-völgyi vasút állami
                        kamatbiztosítását mind a politikai célzatok, mind a pénzpiac jelen kedvező
                        hangulata, mind az állam nemzetgazdászati érdekei, mind a stratégiai
                        szempontok, mind a territorális kedvezmények mindenekfölött ajánlják, s mind
                        a két helyen keresztülment az, alig észrevehető ellenállás mellett. Waldemár
                        herceg lármázott ellene, de senki sem hallgatott rá.</p>
                    <p>* * *</p>
                    <p>A Bonda-völgyi konzorcium számadásvizsgáló küldöttsége pedig a legközelebbi
                        vizsgálat alkalmával talált egy ilyen pozíciót a kiadásokban:</p>
                    <p>“Alapítási költségekre 40 ezer forint.”</p>
                    <p>- Mi az? - kiáltának egyhangúlag.</p>
                    <p>Kaulman valamit súgott az elnök fülébe. Az azt tovább súgta. Arra a gallérja
                        közé húzta mindenik a fejét, s azt mondta, hogy jól van.</p>
                    <p>A bondavári részvények a vasútengedély után felmentek 70-re a parin felül.
                        Csanta uram puncsot ivott örömében!</p>
                    <p>* * *</p>
                    <p>Evelina találkozott később a Treumann-színház öltöző előcsarnokában az
                        excellenciával.</p>
                    <p>Őexcellenciája idején látta érvényesíteni a tanúsított protekciót az instáns
                        fél előtt.</p>
                    <p>- Nos, kedves? Hát kivívtam a bondavári vasutat, ugye?</p>
                    <p>Evelina mélyen meghajtotta magát előtte. Éppen a gerolsteini hercegnő
                        jelmezében volt.</p>
                    <p>- Örök hálára lekötelezettje vagyok excellenciádnak. Legközelebb küldök érte
                        negyvenezer csókot.</p>
                    <p>Miért, miért nem, őexcellenciája a “negyvenezer” szóért nagyon felütötte az
                        orrát, s többet nem udvarolt a gerolsteini hercegnőnek. Hanem Evelina is
                        bizonyos lehetett felőle, hogy akárhogy énekeljen ezután, az udvari
                        operaházhoz dekrétumot kapni nem fog.</p>
                    <p> </p>
                </div>
                <div type="chapter">
                    <head>A Bonda-völgyi vasút corollariumai</head>
                    <p>A Bonda-völgyi vasút tehát épül. Waldemár herceg meg van verve, vele együtt
                        az egész contremine. Mert vannak emberek, akiket a jó termés halat meg
                        éhen.</p>
                    <p>A zsoké-klubban találkozott Waldemár herceg Tibald herceggel s szembeállt
                        vele.</p>
                    <p>- Te az én ellenségeimnek feje lettél. Te mindent elkövettél, hogy engemet
                        letromfolj.</p>
                    <p>Én ajánlkoztam neked, hogy pénzügyeidet rendezem, amik nagyon ziláltak: te
                        azt a velem ellenséges lábon álló Kaulman-házra bíztad.</p>
                    <p>Én unokaleányod kezét kértem, te ideígérted; akkor mindenféle ürügy alatt
                        eltávolítottad Bécsből, s most hallom, hogy valami Salista nevű condottieri
                        kapitánnyal jár jegyben, Pesten.</p>
                    <p>Nekem fogam volt egy szép menyecskére, azt te, csak hogy nekem ne jusson, a
                        saját palotádba vitted s meghagytad neki, hogy akárkit mást, de engem soha
                        el ne fogadjon.</p>
                    <p>Te odaadod az egyetlen adósságmentes ősi bondavári uradalmat egy szédelgő
                        kompániának, mely az én fejemre akar felmászni s magad elnökévé leszesz e
                        társaságnak.</p>
                    <p>Te kimesterkéled, hogy állami kamatbiztosítással engedélyezzenek egy vasutat
                        a te kőszén­társulatodnak, mely vasút két száztólit nem fog behozni.</p>
                    <p>Te magad sem tudod, hogy milyen magasra felmásztál.</p>
                    <p>Én téged sajnállak, mert mindig tiszteltelek.</p>
                    <p>De vigyázz rá, mert ha egyszer azt az emberpiramist, aminek a hegyén állsz,
                        megrúghatom, te esel róla legnagyobbat!…</p>
                    <p>Azzal otthagyta a herceget.</p>
                    <p>Tibald herceg a sok kellemetlen mondat közül csak azt fogta fel, hogy Angela
                        Salista őrgrófot választotta férjül.</p>
                    <p>És neki még csak meg sem írta ezt. Idegentől kellett megtudnia.</p>
                    <p>* * *</p>
                    <p>A bondavári vasút tehát épül. A szép asszony két szép fekete gyémántszemeire
                        nincsen többé semmi szükség. El lehet már dobni.</p>
                    <p>Egy napon felkereste Evelina férjét a lakásán.</p>
                    <p>Az nagyon örült ennek a szerencsének.</p>
                    <p>- Uram! Én öntől valamit kérdezni jöttem. Tibald hercegen néhány nap óta
                        valami szokatlan búskomorságot veszek észre. Nem tudja ön annak az okát?</p>
                    <p>- Nagyon tudom! Unokája, Angela grófnő, férjhez ment, s veje, Salista őrgróf,
                        bírói felügyelet alá kéri venni a herceget oktalan pazarlásai miatt.</p>
                    <p>- Ez oktalan pazarlások között bizonyosan én is szereplek?</p>
                    <p>- Önnek éles esze van, Evelina!</p>
                    <p>- Ennek én véget akarok vetni! A hercegnek még ma megmondom, hogy elhagyom a
                        palotáját. Azért örökké háládatos leszek iránta. Ő nekem jóltevőm volt. Ön
                        is az volt, uram. Önt kellett volna első helyen említenem. Önök engem
                        taníttattak, kiműveltettek. Önöknek köszönöm, hogy érek valamit, még akkor
                        is, ha minden gyémántot leszedek magamról; s tudok kenyeret keresni. Leszek
                        művésznő szakmából. Hanem Bécset el akarom hagyni. Itt nincs kedvem maradni
                        többé.</p>
                    <p>- Azt jól teszi ön, Evelina. Lássa, mennyire rokonszenveznek szellemeink. Én
                        éppen azt akartam önnek tanácsolni, amit ön most elmondott. Hagyja el ön
                        Bécset, s menjen a színpadra, érvényesítse világra szóló tehetségeit. Én
                        minden kötelességet teljesíteni fogok, amivel önnek, mint férj, tartozom. Én
                        elkísérem önt Párizsba. Átköltözöm ottani házamba s ott etablírozom magamat,
                        hogy önnek segélyére lehessek. Ott szerencsét fog ön csinálni. És azután
                        mindenkor igen jó barátok maradunk.</p>
                    <p>Evelina, dacára annak, hogy olyan nagyon jól kiismerte ezt az embert, elég
                        gyenge volt elérzékenyülni s azt hinni, hogy mégis igazságtalan lehetett
                        iránta.</p>
                    <p>Ez mégis sok áldozat, amit ő érte tesz. Hogy a kedvéért átteszi az üzletét
                        Párizsba.</p>
                    <p>Tudta volna csak, hogy ezt éppen azért teszi, hogy egy napon azt mondhassa
                        neki:</p>
                    <p>“Madame, ön holnaptól kezdve megint mademoiselle! Így rendelik azt a francia
                        törvények, amik nem ismernek, csak polgári házasságot.”</p>
                    <p>A fekete gyémántok megtették a szolgálatukat, a fekete gyémántok mehetnek
                        vissza, ahonnan jöttek!</p>
                    <p>És azután a nagy egyházi kölcsön megkötése végett is át is kellett települni
                        Kaulmannak a párizsi házába, mert azzal főleg a francia és belga pénzvilágra
                        kellett számítania.</p>
                    <p>* * *</p>
                    <p>A Bonda-völgyi vasút tehát épül. És Sámuel apát fellegvárai is
                        magasulnak.</p>
                    <p>Ez a vasút neki is út a magasra.</p>
                    <p>A Kaulman-cég világhírűvé emelkedett e siker által.</p>
                    <p>Most már világra szóló vállalatba is merészkedhetik. Fejedelmi rangja van már
                        a pénzpiacon.</p>
                    <p>A börzebárók közül a börzehercegek közé emelkedett. Ha kölcsöne sikerül, a
                        neve börzekirály.</p>
                    <p>Sámuel apát neve pedig kezd glóriától körülövezve lenni.</p>
                    <p>Fenn a kormányférfiak azt látják, hogy e hatalmas népszónok erős fegyver
                        lehet a kezükben, ki elvágja majd a népet az úrtól s a tömeget az értő fejek
                        nélkül behozza az álmodozott összbirodalomba.</p>
                    <p>Lenn a nép úgy bámulja őt, mint magas jóltevőjét, kinek szavai hatalmasak.
                        Tanúbizonyság rá az épülő Bonda-völgyi vasút. Mind a tizenkét halinazeke azt
                        hiszi, hogy azt a vasutat ő hozta szűrujjában haza.</p>
                    <p>A magyar klérus keletkező lument lát benne.</p>
                    <p>Rómában a szentszéknek küldött segélyeiért magasztalják. Ha püspökké ki lesz
                        nevezve, ő lesz az első magyar prelátus, ki a bécsi urak házában helyet
                        foglal.</p>
                    <p>A miniszter bámulni fog, midőn a magyarországi egyházi javak
                        szekularizációjáról való tervét keresztezve találandja egy szent kölcsön
                        terve által ugyanezen javakra, a római állam felemelése céljából.</p>
                    <p>De hozsánnával fogadja azt majd a francia és belga katolikus pénzvilág;
                        hozsánnával a római kúria; s megmentője nevét aranytáblára fogja írni a
                        szentszék.</p>
                    <p>És amellett még Magyarországon is úgy fog az feltűnni, mint megmentése az
                        egyházi vagyonnak, mert a hipotékát a kormány nem veheti el soha.</p>
                    <p>Azután...</p>
                    <p>A prímás öreg ember, a pápa még öregebb.</p>
                    <p>Minden kerék rendben van, már a gép beindulhat.</p>
                    <p>Mikor az első megkoszorúzott gőzmozdony végigfütyül a Bonda-völgyi
                        vassíneken, Sámuel apát elmondhatja:</p>
                    <p>“Ez az út Rómába vezet!”</p>
                    <p>* * *</p>
                    <p>A Bonda-völgyi vasút tehát épül. Berend Iván saját telepe tönkrejutását
                        jósolhatja magának abban.</p>
                    <p>Ez országos vasút által az egyleti tárna terményei a világpiacra juthatnak s
                        most már nemcsak az ő csekélységével, de a porosz kőszénnel s az angol
                        vassal fognak versenyezni. Ő már számba sem jön többé. Az óriás a világot
                        lépi hétmérföldes csizmáival.</p>
                    <p>S amennyire előnyére van a vasút az egyleti tárnának, épp annyi hátrányára
                        van az ő telepének.</p>
                    <p>Mert a vasútvonalt nem azon a völgyön vitték végig, amelyben az ő tárnája
                        feküdt, s ami legolcsóbb és legtermészetesebb vonal lett volna, hanem inkább
                        hegyet törtek, alagutat fúrtak, hogy őt kikerüljék s az egyleti tárna előtt
                        vihessék el az utat, s ennélfogva Ivánnak félnapi kerülőt kell tennie, hogy
                        a tárnájából a vasútig jusson, mert a részvényes társulat a bondavári
                        uradalom határán át versenytársának az indóházig egyenes utat nem nyit, és
                        így, mire az állomásra szállította terményét, már öt-hat százalékkal többen
                        van az neki, mint a részvényes tárnának.</p>
                    <p>Tehát ránézve az egy eldöntő csapás.</p>
                    <p>Azonközben az év vége is közeleg. A tárnamunkásoknak az ígért osztalékot ki
                        kellene fizetni, de sem szénnek, sem vasnak nincs többé kelete. A túlsó
                        társaság olcsóságával minden vevőt elfog.</p>
                    <p>Azt a mesterséget ugyan Iván is tudja, hogy akinek heverő pénze van, az
                        mondhatja azt, mikor legjobban veszt is, hogy nyert. Ezt úgy hívják
                        műnyelven, hogy: “a saját zsebébe hazudni.”</p>
                    <p>(Pedig rendesen a “más zsebe” bánja azt meg!)</p>
                    <p>Neki pedig van heverő tőkéje, mert jó gazda volt. Félretett pénze megy pár
                        százezer forintra, s azzal, ha folyvást veszteni fog is, tíz évig kiállhatja
                        a versenyt magával a nagy óriással.</p>
                    <p>Csakhogy az óriásoknak méghozzá az ujjaik is nagyon ügyesek.</p>
                    <p>Még az apró mesterfogásoktól sem tartózkodnak.</p>
                    <p>Mikor a Bonda-völgyi vasút számára szolgáltatandó sínekre csőd lett
                        kihirdetve, Iván gondolta magában: “No, most teszek egy tréfát. A
                        részvénytársulat, tudtom és számításom szerint, hat száztólival olcsóbbért
                        adja a közönségnek a vasat, mint amibe saját magának kerül. Most én adok be
                        a vasúti vállalkozóknak egy ajánlatot, melyben tíz százalékkal olcsóbbért
                        vállalom el a sínek szállítását, mint amibe nekem kerül. Vesztek rajta
                        ötvenezer forintot, de elveszem a szomszédnak a kedvét vele az oktalan
                        árleveréstől.”</p>
                    <p>Ártatlan ember!</p>
                    <p>Ilyen a tudós ember, aki még azt képzeli, hogy azért van a pecsét a levélen,
                        hogy azt, ami benne van, titokban tartsa s még arról álmodozik, hogy mikor a
                        sok beküldött ajánlattevő levelet felbontják, hát akkor mindjárt, amelyik
                        legelőnyösebb ajánlatot tett, annak átadják a vállalkozást.</p>
                    <p>Dehogy úgy van!</p>
                    <p>Azt előre elhatározzák, hogy ki kapja meg a vállalatot.</p>
                    <p>Mikor azután felbontják az ajánlatokat s kiderül, hogy a pártfogoltnál még
                        olcsóbb áron is vállalkozott valaki, akkor azt mondták a pártfogoltnak: “Itt
                        a toll, itt a papír, írj gyorsan más levelet s tégy még fél percenttel
                        olcsóbb ajánlatot.”</p>
                    <p>Ez köztudomású dolog, csak az olyan emberek nem tudják, mint Iván, akik
                        mindig petrefaktumokat, meg csillagokat vizsgálnak.</p>
                    <p>A vasúthoz való sínek szállítását a részvényes társulat kapta meg, még 1/4
                        rész száztólival olcsóbb árak mellett az Iván által ajánlottaknál.</p>
                    <p>Hanem azért Ivánt még most sem hagyta el a szívóssága. A kétszer kettő még
                        most is mindig négy. S akik az ellen vétenek, azoknak vagy előbb, vagy
                        utóbb, de el kell pusztulniok.</p>
                    <p>Iván csak azért is folyvást vasúti síneket készíttetett kohójában s rakatta
                        őket halomra félszerei alá. Majd eljön azokra is a vásár!</p>
                    <p>* * *</p>
                    <p>A bondavári vasút tehát épül.</p>
                    <p>Csanta uram árulja a házait X-ben. Az egész házsor eladó.</p>
                    <p>Azt mondja, hogy felmegy Bécsbe és lesz “Ausschuss!” Nagy fizetés jár vele
                        ingyen.</p>
                    <p>Minden pénzét papirossá teszi. Nincs mai világban olyan szántóföld, olyan
                        bánya, olyan marha, olyan ház, mint a papiros. Nem kell neki se béres, se
                        trágya, se széna, se zab, se tűzkármentesítés! Hát még az olyan papiros,
                        amitől nemhogy az állam fizetne valaki adót, de még az állam pótolja ki, ha
                        a szegény tőzsér nem kapott utána elég jövedelmet.</p>
                    <p>Azért az egész házsor eladó. Csak az a szerencséje, hogy X-ben olyan kevés a
                        pénz, hogy az egész város nem volna képes megvenni egy egész utcát.</p>
                    <p>* * *</p>
                    <p>A Bonda-völgyi vasút tehát épül. Az egész vonalon folyik a nagy munka. Egy
                        hosszú, végtelen hangyaboly dolgozik, fárad, talyigázik napestig. Földet
                        vágnak, sziklát repesztenek, hegyet fúrnak, töltést emelnek, cölöpöket
                        vernek, köveket faragnak mértföldnyi és mértföldnyi vonalakon végig.</p>
                    <p>A bondavári tárna sötét szádában egy férfi áll, mozdulatlanul bámulva a
                        munkát. Komor, fenyegető tekintete oda van fagyva e mozgó képhez.</p>
                    <p>Ez az alak Szaffrán Péter.</p>
                    <p>Kezében egy nagy darab kőszenet tart.</p>
                    <p>S midőn a zajos tájról a csendes halott növényre visszatekint, azt látszanak
                        mondani szikrázó szemei:</p>
                    <p>“És mindennek a dicsőségnek, ennek a gazdagságnak, ennek a hatalomnak Te vagy
                        az alapja, Te vagy a kútfeje, Te vagy az éltető ereje? Te!”</p>
                    <p>S odavágta a kezében tartott kőszenet a falhoz.</p>
                    <p> </p>
                </div>
                <div type="chapter">
                    <head>A szegény jó herceg</head>
                    <p>- Ön azt üzente nekem, hogy valamit akar velem közölni - kérdezé Tibald
                        herceg, midőn ama napon, hogy Evelina férjével beszélt, a szép asszony
                        levelére megjelent nála.</p>
                    <p>- Én el akarok menni Bécsből.</p>
                    <p>- Ah! Ez igazán meglepő. És hova?</p>
                    <p>- Ki a világba. A férjem Párizsba költözik s én alkalmasint vele megyek.</p>
                    <p>A herceg figyelmesen tekinte a hölgy arcába.</p>
                    <p>- Megunta ön már mellettem az életet?</p>
                    <p>- Hiába tagadnám. Én itten rabnő vagyok. Cifra fogságban élek. S még azt sem
                        tudom, hogy mi az élet?</p>
                    <p>- Nekem adott szavát sajnálja ön? Én feloldom önt az alól. Maradjon itt!</p>
                    <p>- Arra megint büszke vagyok, valaki iránt hálátlan legyek, akinek
                        jótéteményeit élvezem. Nekem elég tudnom, hogy ebben a palotában ön az úr,
                        az engem önnek rabjává tesz. Én nem akarom, hogy valaki jót tegyen velem
                        többé.</p>
                    <p>- Ön művésznő akar lenni?</p>
                    <p>- Az “is”.</p>
                    <p>Evelina szándékosan hangsúlyozta az utolsó szót.</p>
                    <p>- Becsvágyból?</p>
                    <p>- Nem. Akkor szorgalmasabb volnék a tanulásban. Élvezni akarom a szabad
                        életet. Lánc nélkül akarok már egyszer járni a világban.</p>
                    <p>- Az sikamlós út a szép hölgyekre nézve.</p>
                    <p>- Nem esnek el rajta oly nagyon, hogy fel ne emeltessenek.</p>
                    <p>- Ki mondta ezt önnek?</p>
                    <p>- Látom.</p>
                    <p>- Tehát csak tőlem akar ön szabadulni?</p>
                    <p>- Igen, igen, igen! - ismétlé háromszor is türelmetlenül Evelina.</p>
                    <p>- Akkor legjobban teszem, ha mentől hamarább megszabadítom önt kellemetlen
                        társaságomtól - szólt a herceg, kalapját véve s finom iróniával tevé hozzá
                        -, megbocsásson asszonyom az unalmas órákért, amiket önnek egyszer-másszor
                        okoztam.</p>
                    <p>Evelina dacosan vállat fordított az eltávozónak, s türelmetlenül dobbantott
                        lábával.</p>
                    <p>A herceg az előszobában vette észre, hogy sétapálcáját nem hagyta odakinn,
                        hanem bevitte magával s ottfelejtette. Kedves pálcája volt. Azt is
                        Evelinától kapta egyszer újévi ajándékul. Nem akarta otthagyni nála.</p>
                    <p>Visszament érte.</p>
                    <p>Amint azon szoba ajtajában megjelent, ahol Evelinát hagyta, meglepetve állt
                        meg.</p>
                    <p>A hölgy háttal volt fordulva az ajtónak.</p>
                    <p>És azt a pálcát, melyet a herceg keresett, két kezében tartva, hevesen
                        szorítá ajkaihoz kétszer-háromszor és zokogott.</p>
                    <p>A herceg visszavonult, mint jött, észrevétlenül.</p>
                    <p>Értett mindent.</p>
                    <p>A hölgy összeveszett vele, hogy könnyűvé tegye neki a válást s alacsony
                        érzelmeket színlelt, hogy elfeledtesse magát.</p>
                    <p>De miért teszi ezt?</p>
                    <p>Másnap azt is megtudta a herceg.</p>
                    <p>Evelina lakosztályának kulcsait hozta el a komornyik. A hölgy a korán reggeli
                        vonattal elutazott.</p>
                    <p>A herceg felsietett Evelina szállására, s ott azután megtudta, hogy miért
                        hagyta el őt ez az asszony.</p>
                    <p>Mindent, amit csak ajándékba kapott a hercegtől, otthagyott. Ékszereit,
                        ezüstjét, csipkéit.</p>
                    <p>Semmit sem vitt el magával.</p>
                    <p>A herceg megértette, miért hagyta el őt.</p>
                    <p>Még sétabotját is ott találta az asztalon, s csak később vette észre, hogy
                        ahol a pálca elefántcsont fogantyúja az arany karikát éri, oda egy vékony
                        hajszál van a nyílásra csavarva, egy szál abból a hosszú selyemhajból, mely
                        főtől sarkig ért le.</p>
                    <p>Milyen ereje volt ennek az egy szál hajnak!</p>
                    <p>Evelina előbb érkezett meg Párizsba, mint Kaulman.</p>
                    <p>Abban egyeztek meg, hogy amíg Kaulman elrendezteti Evelina szállását,
                        hotelben fog lakni.</p>
                    <p>Pár hét múlva azután felkeresé a hotelben a hölgyet Félix úr s mondá
                        neki:</p>
                    <p>- Kész a szállása önnek, ha tetszik, odavihetem.</p>
                    <p>Evelina kocsiba ült Félixszel s elhagyta magát új szállására vitetni.</p>
                    <p>Az a világváros egyik legdíszesebb részén volt, a Boulevard Sebastopolon, az
                        első emeleten.</p>
                    <p>Mikor szállásába belépett Evelina, nagyot dobbant a szíve.</p>
                    <p>Ugyanaz a meggyszín szőnyeges szoba, utána a vadgalambszín selyemmel
                        díszített, a fekete márvány kandallóval, és végül ugyanaz a
                        rokokófaragványos kabinet a kerek porcelán­festményekkel, az egyik ablak a
                        télikertre nyíló, aminő volt a bécsi. Azok a képek, azok az ezüstneműek, az
                        a ruhatár, azok az ékszerládikók, minden, az utolsó, az asztalon feledezett
                        kesztyűig, amit Bécsben elhagyott.</p>
                    <p>“Szegény jó herceg!” - sóhajta magában a delnő, ölébe csüggesztve összetett
                        kezeit s szemeit elhomályosítá a könny.</p>
                    <p>És Félix úrnak elég flegmája volt azt kérdezni tőle e pillanatban:</p>
                    <p>- Nos, hát jól rendeztem be a szállásodat?</p>
                    <p>...“Szegény jó herceg!”</p>
                    <p>És ezt bizony sokszor elsóhajtotta még Evelina. Mert attól elkezdve, hogy
                        Párizs legkitűnőbb operaházához rögtön szerződtették, a legelső lábaihoz
                        dobott koszorúig, mindent, de mindent Tibald nagyapó kezei intéztek ott is,
                        ki le nem vette azokat róla többé, attól a szótól, amellyel azt mondta neki:
                        “leányom”.</p>
                    <p> </p>
                </div>
                <div type="chapter">
                    <head>Dies Irae!</head>
                    <p>Egy borongós őszi napon Iván a hámorától jött vissza gyalog a tárnájához. S
                        útközben elgondolkozott magában.</p>
                    <p>“Cudar világ biz ez.”</p>
                    <p>Nem a bölcseké a kenyér, nem az erőseké a diadal.</p>
                    <p>Éppen úgy, mint bölcs Salamon korában. Minden hátrafelé megy.</p>
                    <p>Egyik rossz év a másikat követi.</p>
                    <p>A természet is mostoha az ember iránt.</p>
                    <p>A nép éhezik és kenyeret koldul.</p>
                    <p>S azután mikor kapott, elfelejti azt, aki adta.</p>
                    <p>A tudatlanság legnagyobb ellenségünk.</p>
                    <p>Nagyúri birtokok elpusztulnak, anélkül, hogy birtokosaik valaha egy
                        följegyzésre méltó jótettet hagytak volna az országon, a nemzeten, a
                        közügyön. Minden terhe a jelennek és jövőnek egy szűk számú, kizsarolt
                        osztályon fekszik.</p>
                    <p>Sem a nagyúr, sem a köznép nem található otthon.</p>
                    <p>Íme már ez a zsíros condra arról tanácskozik a malom alatt, hogy kit
                        válasszon küldöttének a Reichsrathba.</p>
                    <p>S Szaffrán Peti, mióta Bécsből hazajött, szóba sem áll a régi ismerőseivel:
                        úgy megnövelték a taréját.</p>
                    <p>A bolondoké a világ.</p>
                    <p>Merni sem tud már senki.</p>
                    <p>Csak sóhajtozik a bús honfi, csak énekli a “Szózat”-ot, csak búsul a pohár
                        mellett, csak fenyegetőzik; de merni nem tud többé.</p>
                    <p>Elveszett minden erő. Nincs egyetlen férfi az országban.</p>
                    <p>Hát asszony van? Igenis, nőnemű emberek.</p>
                    <p>Ott az egyik. Aki odaveti magát annak az embernek, aki őt rágalmazta, csak
                        azért, hogy magas megvetését kifejezhesse ezzel a lenézett nyomorult
                        irányában, aki őt védelmezte.</p>
                    <p>Hát a másik?</p>
                    <p>A hercegek kegyence, az egész világ csalogatója.</p>
                    <p>Az úrnőtől a parasztleányig nincsen semmi; mind a kettő szívtelenség.</p>
                    <p>S a föld alatt sincs jobb világ. A tárnában napok óta viheder jár. Olyan
                        sűrűen jön a könlég, hogy nem lehet benne dolgozni.</p>
                    <p>Bárcsak a fejére szakadna egyszer az egész, mikor odalenn van!</p>
                    <p>A fekete tájképhez való gondolatok.</p>
                    <p>Amint Iván a hámortól levezető úton a szélső munkásházak előtt elhaladt, a
                        legutolsónak az ajtaján egy munkást látott kibotorkázni. Az az ajtó egy
                        pálinkásbolt ajtaja.</p>
                    <p>A munkás háttal volt neki fordulva, nem ismerhetett rá. Látszott, hogy
                        erőlteti az egyenes járást, hogy léptei ne ingadozzanak.</p>
                    <p>- Ki lehet az, aki ilyen korán reggel már tántorogva jön ki a korcsmából? -
                        gondolá Iván, s meg akarva tudni, melyik munkása lehet az, utána sietett,
                        hogy szemközt láthassa.</p>
                    <p>Mikor utolérte, bámulva ismert rá. Ez Szaffrán Péter.</p>
                    <p>Ivánnak felöltött ez a dolog. Emlékezett rá, hogy Szaffrán felfogadta Evila
                        eltűnésének napján, hogy soha több pálinkát inni nem fog.</p>
                    <p>Azt is tudta, hogy Szaffrán megtartá fogadását.</p>
                    <p>De arra is emlékezett, hogy ugyanakkor olyasmit is ejtett ki, hogy még
                        egyszer fog pálinkát inni s valami rejtélyes fenyegetést is kötött e
                        mondatához.</p>
                    <p>Hát hadd igyék! Az ő dolga.</p>
                    <p>De minek jön ide, Iván telepére, pálinkát inni? Nem kap eleget a saját
                        gyártelepe butikjaiban?</p>
                    <p>Hátha neki ez tetszik.</p>
                    <p>Iván üdvözlé a férfit.</p>
                    <p>- Jó reggelt, Péter!</p>
                    <p>Az üdvözlött nem fogadta a köszöntést, hanem ahelyett merőn, vadul a szemébe
                        bámult, mint egy veszni készülő kutya, mely embert nem ismer többé. Ajkait
                        összeszorítá és orrcimpái széttágultak; a sipka le volt szemöldére
                        húzva.</p>
                    <p>Iván meg akart tőle valamit tudni.</p>
                    <p>- Jár-e a ti tárnáitokban is a viheder? - kérdezé tőle.</p>
                    <p>A megszólított erre sem felelt semmit, hanem feltolta a sipkáját homlokára s
                        szemeit kerekre felnyitva, odahajolt hozzá egészen közel, s akkor némán
                        szétnyitva száját, rálehelt a kérdezőre. S azzal semmit sem szólva,
                        elfordult tőle és ment tovább a részvénytárna felé vivő úton.</p>
                    <p>Ivánnak valami borzadály futott végig egész testén, mikor ez a rálehelt
                        pálinkaillat érte arcát. Ez különben sem kellemetes szag.</p>
                    <p>Utánanézett, egy helyben állva, a távozónak, ki, amint húsz lépésnyi
                        távolságban volt Ivántól, ott még egyszer visszafordítá fejét, hogy ugyanazt
                        a fenyegető, veszésnek indult arcot megmutassa neki; ajkait felhúzta, mint a
                        fenyegető eb, hogy ritka fehér fogsora s széles vörös ínye kilátszott azok
                        közül.</p>
                    <p>Ez arc láttára Iván zsebébe nyúlt és egy percre az a gondolat villant át
                        lelkén, amint revolverének agya kezébe akadt, hogy ha ő most ezt az embert
                        úgy főbe lőné, hogy rögtön hanyatt essék, valami Istennek tetsző jó dolgot
                        követne el vele. Iván egy idő óta revolverrel volt kénytelen járni, mert a
                        szomszéd tárna munkásai azzal fenyegették, hogy egyszer, mikor magányosan
                        jár, belelökik valamelyik szénüregbe, ha másként el nem tudják pusztítani; s
                        a durva, felbőszített, idegen elemekkel összekevert hadtól minden
                        kitelik.</p>
                    <p>Hanem azután csak hagyta menni Szaffrán Pétert. Ő is megfordult, s ment a
                        tárnája felé, a légszivattyúgépet megvizsgálni.</p>
                    <p>A tárnában három hetedrész volt az arány a könlég és a levegő között.
                        Annálfogva Iván megtiltotta e napra a föld alatti munkálatot, előbb ki kell
                        szivattyúzni a vészterhes gázokat.</p>
                    <p>A munkásokat mind a külső szén eltakarításához rendelte, a tárnánál nem
                        maradtak mások, mint akiknek a szivattyúkemencék körül volt dolguk.</p>
                    <p>Iván maga egész késő estig ott volt felügyelni.</p>
                    <p>Este hazabocsátotta munkásait: éjjeli munka ma nem lesz.</p>
                    <p>Maga is jókor házikójába vonult.</p>
                    <p>Csúnya, ködös, borongós idő volt, s az ragad az ember kedélyére. Az ember
                        együtt szenved a természettel.</p>
                    <p>Ha az ég melankolikus, az ember is az. Hát még mikor a föld is betegeskedik.
                        Ez itt alattuk már napok óta lázban van. A kőszén halálos gázokat izzad s
                        bűzhödt lélegzetével megmérgezi a levegőt: féregtől, penésztől hull le
                        minden gyümölcs, üszög lepi meg a gabonát, s métely pusztít az állatok közt.
                        Az ember maga is gornyadozik.</p>
                    <p>Iván egész nap érezte azt a névtelen borzadályt, mely egyszer-egyszer
                        végigfutotta testét.</p>
                    <p>Kellemetlen világ!</p>
                    <p>Mikor magára maradt puszta lakában, még jobban elővette ez a fagyos érzés.
                        Lúdbőrzött minden tagja. Nyugtalan volt.</p>
                    <p>Kedvetlen volt minden gondolatja, akárhová fordította.</p>
                    <p>Ha saját anyagi viszonyaira gondolt, ha hazája ügyeire, ha jó barátokra, ha
                        szép asszonyokra, egyik nagyobb undort keltett, mint a másik.</p>
                    <p>A tudomány sem vigasztalá. A vak tapogatózása az a sötétben.</p>
                    <p>A munka nem ízlett. Ez pedig a legrosszabb kórjel.</p>
                    <p>Még ha étel, ital nem esik jól, ha az álom nem kell, ha a szép nő szava nem
                        melegít: hagyján; de mikor már a munka nem ízlik, az már nagy nyavalya.</p>
                    <p>Nem kellett testének, lelkének se álom, se ébrenlét.</p>
                    <p>Lefeküdt, csak azért, hogy feküdjék. Lehunyta a szemeit, csak azért, hogy ne
                        nézzen velük.</p>
                    <p>S azután a lehunyt szemek előtt megnépesült a világ. Eszébe jutott mindenféle
                        a múltból.</p>
                    <p>Emlékező undorral - mert az undornak van legjobb emlékezete - gondolt
                        Szaffrán Péter pálinka­szagú leheletére, s ez az undor visszavezette az
                        egykor mondott szavaihoz a munkásnak:</p>
                    <p>“Nem iszom több pálinkát ez életben soha. De még egyszer iszom. Amikor
                        megérzi ön rajtam, hogy pálinkát ittam, vagy meglát a korcsmából kijönni,
                        aznap maradjon otthon a házában; mert azon a napon nem tudhatja senki,
                        miért, mi módon, és mi által hal meg?”</p>
                    <p>De hát mi bajom nekem a te részegségeddel? Te aludjál otthon, én is aluszom
                        itthon.</p>
                    <p>Hanem a kísértet sehogy sem akart otthon aludni. Minden módon azt akarta,
                        hogy Ivánnal egy ágyon aludjék.</p>
                    <p>Amint Iván kissé elszenderedett, már érezte azt a kellemetlen bűzt az arcán s
                        látta lehunyt szemein át amannak feléje hajló arcát, amint vérben forgó
                        szemeit rámereszti s felhúzott ajkai, összeszorított fogai közül
                        rálehel.</p>
                    <p>Úgy erőlködött őt ledobni magáról.</p>
                    <p>Egyszerre, mintha az ítéletnapi rombolás szava dördülne meg, egy rettentő
                        pukkanás ébreszté fel Ivánt előálmából.</p>
                    <p>Olyan jól felébreszté, hogy ágyából is kidobta: a földön szedte fel
                        magát.</p>
                    <p>Az első gondolatja ez volt: “A zuhatar szétzúzta a tárnámat!”</p>
                    <p>Még csak ez a csapás kellene a fejére, hogy semmivé legyen téve!</p>
                    <p>Kirohant az ajtón a szabadba.</p>
                    <p>Künn koromsötét éj volt és siket csendesség, minő a fülzúgás siketsége.</p>
                    <p>Azt sem tudta, merre forduljon? Kiáltson-e? Kinek kiáltson? Van-e még élőlény
                        ebben a völgyben? Meghalt-e és eltemetve minden? Vagy él, de meg van némulva
                        minden ember, miként ő maga?</p>
                    <p>Mi volt ez? Honnan jött ez a dördület, mely után még most is reszket a föld,
                        még most is zúg a levegő?</p>
                    <p>A következő perc feleletet hozott.</p>
                    <p>A szuroksötét éjszakában egyszerre vakító lángoszlop emelkedik ki a
                        részvénytárna épületei közül, s pillanat múlva egy még nagyobb robbanás
                        hangzik az előbbinél, melytől a házak minden ablaka bezúzva csörömpöl össze
                        s a megrázott kémények hullanak alá a tetőkre; míg az iszonyú légnyomás
                        Ivánt ajtajához visszataszítja.</p>
                    <p>S az alvilági fénynél ott látja Iván saját tárnája előtt munkásait térden
                        állani, az iszonyat, a rémület kifejezéseivel tűzvilágította arcaikon. A
                        közeli házak küszöbein nők, gyermekek alakjai; a rémület első rohamától
                        mozdulatlanná téve.</p>
                    <p>Az egész völgy egy beomlott vulkán kráteréhez hasonlít. Gomorrához, midőn a
                        Holt-tenger alá a tűzesőbe elsüllyed.</p>
                    <p>A rettenetes láng felcsap a felhők magaslatáig s mennydörögni tanítja az
                        egeket, amilyen mennydörgést zivatar utánozni nem fog soha.</p>
                    <p>S két perc múlva vége van a lángnak; az egész táj ismét pokolsötét lesz, csak
                        a részvénytárna fölött terjeng még valami vékony fehér felhő.</p>
                    <p>- A szomszéd tárna felrobbant! - kiáltá a kétségbeesés ordításával Iván,
                        mintha nem hinné, hogy a pokolbeli csattanás úgyis felébresztett mindenkit,
                        akit halva nem hagyott. - Segítségre emberek!</p>
                    <p>Nem jutott most már eszébe, hogy “cudar a világ”, hogy “ellenségei az
                        emberek”, csak azt tudta, hogy egy irtóztató, szavakkal ki nem fejezhető
                        szerencsétlenség történt a föld alatt, akárkié legyen az a föld.</p>
                    <p>- Segítségre, emberek! - ordítá még egyszer s a lármaharanghoz rohant és
                        elkezdte azt rángatni teljes erejéből.</p>
                    <p>Perc múlva jöttek minden oldalról felriadt munkásai, mindenik azzal a
                        kiáltással: “A szomszéd tárna felrobbant!” Mintha volna valaki, aki azt nem
                        tudná.</p>
                    <p>Azután egy hosszú néma perc következett. A tárnamunkások, lámpáikkal
                        kezeikben, körülfogták Ivánt, s kérdően néztek arcára, mit fog mondani.</p>
                    <p>- Meg kell őket mentenünk! - ez volt Iván első szava hozzájuk.</p>
                    <p>Óh! be eltalálta mindannyinak gondolatját.</p>
                    <p>Azokat, akik a föld alá temetve vannak (talán még élnek?), meg kell menteni
                        azoknak, kik az Isten ege alatt maradtak. Nincs itt most ellenség, csak
                        ember és ember.</p>
                    <p>- Gyorsan elő kell hozni a légszivattyút, a merítővedreket! - osztá ki a
                        parancsokat Iván. - Minden ember lássa el magát szájtakaróval! Vegyétek a
                        faltörő szereket, hozzatok kötelet, lábtót és kaucsuktömlőket. Ne maradjon
                        itt más, csak az asszonyok. Előre!</p>
                    <p>Ő maga egy nagy feszítő vasrudat kapott vállára s alig véve magára valami
                        rossz öltönyt, sietett munkásainak utat törni a részvénytárna felé.</p>
                    <p>Az új birtokosok erősen körülpalánkolták birtokukat, hogy Iván szekerei ne
                        járhassanak rajta keresztül.</p>
                    <p>A kapukon nagy betűkkel volt hirdetve: “Ezen kapun engedély nélkül bemenni
                        szigorúan tiltatik!”</p>
                    <p>Nagyon jártak most az engedély után!</p>
                    <p>Amint a kapu be volt zárva, Iván nekifeszíté a vasrudat, egyet reccsentek a
                        pántok s a kapu feltárult.</p>
                    <p>Az emberek nem várták, míg a lovakat befogják a gépek szekereibe, maguk
                        fogóztak azokba s tízen tolták, húzták azokat úton, út nélkül, kémény
                        irányában, merre közelebb volt.</p>
                    <p>Mint egy futó lidérctábor, olyan volt végigvonulásuk az éjszakában, amint
                        mindegyiknek övébe volt akasztva a lámpája.</p>
                    <p>Nem sokára lett számukra kivilágítás. A részvénytárna melletti vashámor egyik
                        boltozata beomlott az erős rázkódástól s az izzó kohók tűzfénye egyszerre
                        végigvöröslött a tájon.</p>
                    <p>A munkások szétszaladtak mellőle; folyhatott az olvadt vas, amerre akart.</p>
                    <p>Egy rémületes kép bontakozott ki a tárnához érkezők előtt e tűzvilágítás
                        mellett.</p>
                    <p>Az akna fölötti gömbölyű szivattyúkemencék nem voltak sehol, tégláikkal ezer
                        ölnyire terítve a mező.</p>
                    <p>Az emelőgép, mely öntöttvasból volt, felfordítva feküdt, messze előbbi
                        helyétől s a toronyszerű épületnek csak egy fala állt, arról csüggtek alá a
                        kiszakított vaspántok. S a közel fekvő nagy épületek tetőiről lehántva
                        minden cserép.</p>
                    <p>A tárna északi torkolata pedig be volt omolva. A pompás faragott kövekből
                        épült portálé, mintha egy elhagyott kőbánya torkolata lett volna, egymáson
                        hevert.</p>
                    <p>Kövek, gerendák, vasrudak, szén és terméskő csodamódon összekeverve, mintha
                        egy vulkán köpte volna oda.</p>
                    <p>És az a rettenetes sírás!</p>
                    <p>Száz meg száz asszony és gyermek. Talán ugyanannyi özvegy és árva?</p>
                    <p>A férjek, az apák ott a lábaik alatt vannak eltemetve. És ők nem tudnak
                        rajtuk segíteni.</p>
                    <p>Egypár férfi, inkább oktalanságból, mint bátorságból, megkísérlé egymás után
                        behatolni az összeomlott tárnaszádába.</p>
                    <p>A kitóduló gáz leütötte őket lábaikról, társaik nagy életveszéllyel
                        vonszolják ki őket most éppen csáklyákkal, horgos kötelekkel.</p>
                    <p>Egy már oda van kifektetve a gyepre. Kezeiket tördelő tehetetlen asszonyok
                        állják körül.</p>
                    <p>Iván, amint odaérkezett, azonnal elkezdett intézkedni.</p>
                    <p>- Nem kell a tárnaszádához közelíteni oktalanul! Várjon mindenki, míg
                        visszajövök!</p>
                    <p>Az igazgatósági épületbe sietett. Nem jutott eszébe, hogy fogadást tett, soha
                        nem beszélni több Raunéval.</p>
                    <p>Hanem Raunét nem találta otthon. Az éppen a szomszéd városban volt; ott a
                        vasúti vállalkozók adtak bankettet a nagy alagút elkészülésének örömére.
                        Neki ott kellett lenni.</p>
                    <p>Csupán a másodmérnököt találta helyben. Az szemközt jött rá.</p>
                    <p>Átkozott flegmatikus ember volt.</p>
                    <p>Azzal vigasztalta magát, hogy megtörténik ez külföldön is. Az ilyen
                        katasztrófákat már ott számításba sem veszik.</p>
                    <p>- Újra kell építeni a portalékat, újra felpóckolni a tárnasikátorokat s talán
                        másutt kezdeni a túrzást. Ez sok pénzbe fog kerülni. Voilà tout!</p>
                    <p>- Hány ember dolgozott odalenn? - kérdezé tőle Iván.</p>
                    <p>- Most csak valami százötven.</p>
                    <p>- Csak? Hát azokkal, mit gondol ön, mi lesz?</p>
                    <p>- Hja, biz azokat nehéz lesz megszabadítani, mert éppen most dolgoztak azon
                        az átjáraton, mely az északi tárnát a keleti tárnával összeköti, hogy a
                        ventilláció tökéletesítve legyen.</p>
                    <p>- És így más bejárat nincs a tárnába, csak amelyik összeomlott?</p>
                    <p>- De a keleti tárna is összeomlott! Annak a lángja volt az, ami az aknán
                        kicsapott. Látta ön?</p>
                    <p>- Megfoghatatlan volt előttem, hogyan jöhetett több percnyi időköz után az
                        utóbbi robbanás az előbbi után?</p>
                    <p>- Annak igen természetes magyarázata van. Az áttörendő aknafal már olyan
                        vékony volt, hogy azt az északi tárna robbanása bedönthette. Akkor
                        kétségtelenül nem a lángtól, mert ez már ellobbant, hanem az erős
                        légnyomástól (az is hőséget fejt ki) gyulladt meg a keleti tárnában a gáz, s
                        minthogy az omló szén felé nem törhetett ki, az akna torkán lövellt fel. Ez
                        olyan, mint mikor a puska csövébe homok megy s a lőpor inkább a puskacsövet
                        szakítja szét, semhogy a homokot taszítaná ki.</p>
                    <p>Ezt olyan hidegvérrel magyarázta meg a mérnök Ivánnak, mint akit ebből az
                        egész afférból semmi sem illet egyéb, mint hogy már most egészen új
                        portálémintákat kell majd neki rajzolni.</p>
                    <p>- Hogy az eltemetett munkásokat megszabadíthassuk, legelőbb a gázt kellene az
                        üreg torkából kiszivattyúzni, hogy a romok elhordásához lehessen kezdeni.
                        Hol az önök szivattyúgépe?</p>
                    <p>- Ott van ni! - szólt a mérnök a levegőbe mutatva -, ha még le nem esett.</p>
                    <p>- S hordozható szivattyújuk nincs?</p>
                    <p>- Annak szükségét nem látta be senki.</p>
                    <p>- Jó! Itt az enyém. Alkalmazzuk azt.</p>
                    <p>- Csak azt szeretném tudni, hogyan? Ha rézcsöve van a szivattyúnak, az a
                        zegzugos romok közé be nem tolható, ha kaucsuktömlője van, az elhajlik.</p>
                    <p>- Azt embereknek kell oda bevinni.</p>
                    <p>- Embernek? - szólt a mérnök, ajkaival prüszkölve. - Nézzen ön oda. Most
                        húzzák ki a harmadik embert halottan, aki bolond fejjel a romok közé
                        rohant.</p>
                    <p>- No, még azok sem haltak meg! Majd életre hozzuk őket.</p>
                    <p>- De azért nem hiszem, hogy ön ma estig valakit találjon, aki a tömlő végét
                        bevigye ötven lépésnyire a romok közé.</p>
                    <p>- Már találtam is! Majd megteszem magam.</p>
                    <p>A mérnök vállat vont. Nem tartóztatta.</p>
                    <p>Iván visszament embereihez; kik azalatt munkához rendezkedtek. Félrehívta a
                        legvénebb tárnamunkást.</p>
                    <p>- Pálom! Valakinek be kell menni a tárnatorokba a légszivattyú
                        tömlőjével.</p>
                    <p>- Jó! Húzzunk sorsot!</p>
                    <p>- Nem húzunk sorsot. Én magam megyek. Ti mind családapák vagytok.
                        Feleségetek, gyermekeitek otthon; nekem senkim. Mennyi ideig tartja ki az
                        ember lélekzetvétel nélkül a tárnában a gáz között?</p>
                    <p>- Míg az ér százat üt.</p>
                    <p>- Jól van! Adjátok ide a tömlőt. Kössetek egy kötelet a derekamra s
                        eresszétek azt könnyen utánam. Ha a tömlőt nem húzom többé magam után, akkor
                        vonjátok vissza csendesen a kötelet; de csendesen, hogy ha el találtam esni,
                        a fejemet össze ne zúzzátok a heves visszarántással.</p>
                    <p>Iván ezalatt leoldotta derekáról a gyapotövet s belemártotta azt egy veder
                        borecetbe s azután kicsavarva, körülkötötte vele az arcát, hogy szája és
                        orra el volt takarva vele.</p>
                    <p>Azután hóna alá igazította a kötél hevederét, vállára vette a tömlő végét s
                        megindult a romok közé.</p>
                    <p>A vén munkás utánadörmögte:</p>
                    <p>- Számláld a perceket, uram! Ötven oda, ötven vissza.</p>
                    <p>Iván eltűnt az omladékok között.</p>
                    <p>A munkások levették kalapjaikat s kezeiket összekulcsolták.</p>
                    <p>A vén munkás jobbjával bal keze csuklóját fogva, számlálta az érütéseket.</p>
                    <p>Már túl van az ötvenen, a tömlő még folyvást húzódott odább.</p>
                    <p>Már a hatvan, már a hetven járta, a tömlő még egyre húzódott. Iván még egyre
                        beljebb nyomult a halálos légbe.</p>
                    <p>A vén munkás homlokáról a hideg verejték csorgott alá.</p>
                    <p>Már nyolcvan, már kilencven, már száz perc!</p>
                    <p>Sohasem fogjuk őt látni többé.</p>
                    <p>Ekkor megállt a tömlő.</p>
                    <p>Most a kötelet kezdték vontatni.</p>
                    <p>Az lankadt volt. Nem húzott terhet. Ő jön visszafelé.</p>
                    <p>Még mindig jön, még mindig lankadt a kötél. Most egyszerre megfeszül.
                        Vigyázva húzzad! Újra lankad a kötél. A vén munkás a százhatvanadik percet
                        számlálja. Akkor kapaszkodik ki Iván a tárnaszádából, a boltozat leesett
                        zárkövére támaszkodva, de már azt átlépni nincs ereje; s amint egyszerre
                        odarohannak hozzá, szédülten bukik munkásainak karjai közé. Arca sápadt,
                        mint aki halállal küzd.</p>
                    <p>- Nincs semmi baj! - rebegi magához térve, amint arcát a friss lég éri, amint
                        homlokát ecettel megdörzsölik. - Ah! Odabenn rettenetes lég van. Mit kell
                        kiállani azoknak, akik odabenn rekedtek!</p>
                    <p>És nem jutott neki eszébe, hogy: “Itt vagytok most nyomorultak, kik
                        hálátlanul elhagytatok, kik vesztemre összeesküdtetek, kik híveimet
                        üldöztétek, ki utánam árulkodtatok, kik orozva elölni akartatok, kik
                        követségbe jártatok, követet küldeni készültetek tulajdon szülőföldetek
                        ellenségeihez! Itt vagytok most a bosszúálló anyaföld sötétségébe
                        eltemetve!” Hanem az jutott eszébe: “Mennyit kell szenvedniök nekik a föld
                        alatt! Szabadítsuk meg őket!”</p>
                    <p>Amint a légszivattyúgép működésbe jött, hozzá lehetett kezdeni a
                        munkához.</p>
                    <p>Most is nehéz küzdelem volt az, de lehetséges.</p>
                    <p>Iván felosztotta az embereket szakma szerint.</p>
                    <p>A romok széthordásánál egy óránál tovább egy ember nem dolgozhatik.</p>
                    <p>Mindenki bekötve tartsa egész arcát. Amint valamelyik szédelegni kezd, társai
                        rögtön kapják meg s állva vigyék el onnan.</p>
                    <p>Mire megvirradt, a beomlott portálé el volt takarítva. Hanem az üreg torkába
                        nem világíthatott be a nap.</p>
                    <p>Az agyagpala boltozat egyik oldalon végig le volt szakadva úgy, hogy Ivánnak,
                        midőn a tömlőt oda bevitte, alig lehetett annyi szabad tere, hogy testével
                        keresztülfúrhatta magát a résen. Ahol pedig a tömlő végét elhagyta, ott
                        egészen le volt szakadva a boltozat.</p>
                    <p>Emberfölötti vállalkozás volt az, ami hetek munkája lett volna, azt most
                        napok alatt végrehajtani. Pedig tenni kellett!</p>
                    <p>Iván munkásai tovább folytatták a beomlott tárnaszádának kibontását, amiben
                        nagyon kevés segítséget kaptak a részvénytárna részéről.</p>
                    <p>Kisült, hogy a felrobbanás éppen azon időszakban történt, amidőn a munkásokat
                        felváltják.</p>
                    <p>Midőn bányagázban kell dolgozni, négyszer váltakoznak.</p>
                    <p>Ez éppen az éjféli csere idejében történt. Egy része a munkásoknak éppen
                        akkor bocsátkozott le az aknanyíláson; azok már az égben vannak!</p>
                    <p>Más rész útban volt kifelé, azokat a robbanás s az omló tárna agyontaposta.
                        Hanem egy rész valószínűen a lerakodó helyen maradhatott, ahol sem a láng,
                        sem a romok nem érhették, azok most ott élnek eltemetve.</p>
                    <p>Tehát idekünn alig maradt húsz-harminc férfi tárnamunkás.</p>
                    <p>A hámor munkásait pedig a hámor igazgatója kereken megtagadta a tárnabontásra
                        odakölcsönözni. Neki minden kohójában olvad az érc, ha nem ügyeltet rá
                        kellően, csupa “medvét” fog velük.</p>
                    <p>(Medvének hívják a kohászok az olyan vastömeget, mely hibás olvasztás miatt
                        nem jött ki a kohóból s melyet azután mint kárbaveszett tömeget, kemencéstől
                        együtt ki kell lökni.)</p>
                    <p>Pedig a hámor munkája sürgetős. A vasúti síneknek napjára el kell készülni,
                        különben óriási bánatpénzek fizettetnek.</p>
                    <p>Tehát Ivánnak munkásaival csaknem egyedül kellett végeztetni a szeretet
                        munkáját. Csupán az asszonyok voltak kezére. Azok segítettek férjeik
                        szabadítóinak.</p>
                    <p>S az nehéz munka volt.</p>
                    <p>Az omladozó folyosótetőt minden félölnyire alárakott gerendákkal kellett
                        felpócolni s amint egyszer nyílást törtek az omladványban, egy új
                        ellenséggel találkoztak.</p>
                    <p>A robbanás után a tárnát ellepte a víz.</p>
                    <p>Most még a vízszivattyúkat is működésbe kellett hozni. Ahova azzal nem
                        lehetett férni, merítő vedrekkel kényszerültek kiadogatni a fekete
                        iszapot.</p>
                    <p>Térdig bűzös iszapban állva, dögletes légtől körülvéve, felülről szüntelen
                        hulló omladéktól fenyegetve, haladtak nyomról nyomra mélyebben a föld alá a
                        derék munkások.</p>
                    <p>Délután hazaérkezett Rauné úr is.</p>
                    <p>A legjobb mulatság közepette tudta meg a rémhírt. De ugyan dühös is volt.</p>
                    <p>Odajött a tárna elé s átkozta a bennveszett munkásokat.</p>
                    <p>“A gazemberek! Egymillió kárt okoztak a társulatnak! Bár döglöttek volna ott
                        meg valamennyien! Mit vesződnek a megszabadításukkal! Vesszenek ott! A
                        részeg gazemberek!”</p>
                    <p>A dolgozó emberek nem feleseltek vele. Először azért nem, mert nem értek rá,
                        másodszor mivel mindegyiknek be volt kötve a szája. A tárnanyitás nagyon
                        csendes munka.</p>
                    <p>Hanem egyszer azután találkozott egy munkással Rauné úr, aki, mikor legjobban
                        átkozódott s szidta az elsíroltakat, egészen odaállt eléje és merően a szeme
                        közé nézett.</p>
                    <p>Az is éppen olyan iszapos, szénnel befent alak volt, mint a többi. Arca éppen
                        úgy, mint a többinek, kendővel szeméig bekötve, azon felül korommal belepve,
                        hanem a szemeiről azért ráismert.</p>
                    <p>Aki egyszer ezekbe a szemekbe nézett, sohasem felejtette el azoknak
                        tekintetét. Azok Iván szemei voltak.</p>
                    <p>Rauné úr elhallgatott rögtön s elkotródott onnan mérnökével együtt, s hagyta
                        azontúl Ivánt működni, ahogy neki tetszik.</p>
                    <p>Négy nap, négy éjjel szakadatlanul folyt az erőfeszítő munka.</p>
                    <p>A derék emberek leküzdöttek minden akadályt, utat törtek a szabad
                        tárnáig.</p>
                    <p>Iván ez idő alatt nem evett asztal mellett, s nem hált ágyban. Ott
                        falatozott, mikor ráért, a legközelebbi kövön, s aludt egy-egy órát, mikor
                        elnyomta az álom, akárhol, ahol útban nem volt. Egy órára sem távozott el a
                        tárnától.</p>
                    <p>Negyedik napon találták meg a munkások a legelső embert.</p>
                    <p>Embert? Dehogy! Egy tömeget a falhoz tapasztva. Valaha hús volt és csont.</p>
                    <p>Néhány öllel odább feküdt a földön egy másik ember, akinek nem lehetett
                        megtalálni a fejét.</p>
                    <p>Azután találtak egy gyalogszekeret, midőn a szenet tolják kifelé, darabokra
                        szaggatva, forgácsai egy emberi hullát szurkáltak összevissza.</p>
                    <p>És azután ismeretlenné perzselt alakokat. Azokat már a láng is érte.</p>
                    <p>Egy helyen tizenöt embert sajtolt egy csoportban össze egy leszakadt
                        palakőréteg, száz má­zsányi súlyú. Azokat ott kellett hagyni. Napokig fog
                        tartani, míg azt a követ szétdarabolhatják.</p>
                    <p>Most a még talán élőket felkutatni sürgős az idő.</p>
                    <p>Mindenütt, a tárna minden folyosóján lehetett találni halottakat; de az még
                        mind nem adta ki az elveszettek számát.</p>
                    <p>A részvénytárna munkásai azt mondták Ivánnak, hogy ha valahol lehetnek élve
                        megmaradtak, az csak a lerakodóhelyen lehet, ahol munka kezdete előtt
                        iszákjaikat le szokták tenni s munka után ismét előkeresni.</p>
                    <p>Hanem a folyosókban oly rombolás történt, hogy maguk az ott jártas munkások
                        is alig tudták magukat tájékozni; néhol kitörte a robbanás a közfalakat,
                        másutt betemette a bejáratokat, vagy átszakított két egymás fölött levő
                        folyosót. Kutatni kellett még a jártasnak is, hogy merre a tájékozó
                        főutca?</p>
                    <p>Végre úgy tetszett Ivánnak, mintha egy nagy halom kőszén- és palakőtördelék
                        alól halk nyöszörgés ütné meg a füleit.</p>
                    <p>- Itt kezdjünk el ásni! - mondá munkásainak.</p>
                    <p>Az omladékot félre kezdték hárítani s amint az eltisztult, a részvénytárna
                        munkásai kezdték tájékozni magukat.</p>
                    <p>“Igen! Itt van az ajtó, mely a lerakodóterembe vezet!”</p>
                    <p>A légnyomás bizonyosan becsapta az ajtót, az oldalfalat rádöntötte s
                        betakarta vele, s míg egyszerre eltemette a bennlévőket, egyúttal megvédte
                        őket az agyonperzseltetéstől.</p>
                    <p>Úgy volt!</p>
                    <p>A nyöszörgés, a segélyhívás egyre hallhatóbb lett az omladványon keresztül,
                        már látható lett az ajtó, s amint azt sarkaiból kiemelték, Iván volt az
                        első, ki lámpájával bevilágított a sötétségbe.</p>
                    <p>Nem hangzott eléje örömkiáltás. Nem rohantak térdeit átölelni kárhozatból
                        kimentett alakok. Az élet végküzdelmének torzalakjai feküdtek ott.</p>
                    <p>Száznál többen.</p>
                    <p>Még mindannyi élt! De minő élet! Kiaszva az éhségtől és szomjtól. Elfojtva a
                        bányalégtől. Megtörve a kétségbeeséstől. Száz emberi csontváz emelé fel
                        lankadt kezeit, bágyadt fejét a besütő világosságra. A hajnalcsillag volt az
                        a sírban. A csontház mozdult meg a feltámadás szavára.</p>
                    <p>És egy szívreszkettető nyöszörgés, melyben már semmi emberi hang nincsen,
                        hangzott fel száz ajakról, hogy annak, aki azt hallotta, egész életére volt
                        elborzadnivalója tőle.</p>
                    <p>Ezek a robbanás percében iderekedtek. A légnyomás egyszerre kioltá lámpáikat
                        s világot gyújtaniok őrültség lett volna. Azóta itt vannak a sötétségben
                        eltemetve.</p>
                    <p>Veszedelmüket szaporítá az, hogy az elboríttatás után nemsokára kezdték
                        észrevenni, hogy a víz lassanként szivárog abba a terembe, mely nekik
                        menedékül és csontházul szolgál. A terem fél öllel mélyebben fekszik, mint a
                        folyosó.</p>
                    <p>Akkor a sötétben elkezdtek a terem deszkáiból és cölöpeiből emelvényt
                        alkotni. Erre az emelvényre kapaszkodtak fel mindannyian. Ott várták a
                        sokszoros halált. Az éhség, a bányalég vagy az emelkedő víz hozta
                        halált.</p>
                    <p>Mikor a szabadítók rájuk nyiták az ajtót, a víz már éppen a küszöbig ért, s
                        az emelvény padlatát nedvesíté.</p>
                    <p>Iván intézkedésére csendben, rendben szállíták ki a nyomorultakat síri
                        fekhelyükből. Azok nem tolakodtak előre. Mindegyik feküdt veszteg a maga
                        helyén, s várt, míg rákerül a sor.</p>
                    <p>Nagyon csendes emberekké tette őket az a halottak próbája.</p>
                    <p>Némelyik a szemeit sem bírta már felnyitni; de Iván úgy találta, hogy még
                        mindannyi él s az emberi természet csodatevő!</p>
                    <p>Ezek tehát meg voltak szabadítva.</p>
                    <p>De még ezzel nem volt bevégezve a munka.</p>
                    <p>Hátha még az áttörésnél is lehetnek elsírolt emberek?</p>
                    <p>Azután az iránt is bizonyságot kell szerezni, vajon csakugyan úgy történt-e,
                        ahogy a mérnök feltételezé, hogy az első robbanás bevégezte a két tárna
                        közti áttörést, s most ebből amabba is át lehet menni, ami nagyon
                        megkönnyítené a szabadítók munkáját a keleti tárna áldozataira nézve.</p>
                    <p>Az áttörési alagút szájánál ott feküdt egy ismeretlenségig összeégett
                        alak.</p>
                    <p>Kezében volt még akkor is a Davy-lámpája kinyitva.</p>
                    <p>Tehát ez volt az az átkozott, aki a rémtettet elkövette!</p>
                    <p>Tehát csakugyan emberi őrültség gondolta ki e pokoli rombolást!</p>
                    <p>A hulla ismerhetetlen volt. Öltönyei leégtek róla. Hanem a bőrövén volt egy
                        acéltokocska. Abban a tokban találtak egy aranyórát, melynek lapjára
                        zománccal egy szép hölgy mellképe volt feste.</p>
                    <p>Iván Evelinára ismert e képben.</p>
                    <p>És a kép mellett volt egy százforintos bankjegy, erősen megbarnítva az izzó
                        lemeztől, de meg nem égve.</p>
                    <p>E bankjegy hátuljára ez volt írva:</p>
                    <p>“Kaptam ma egy éve, visszafizetem ma.”</p>
                    <p>Borzasztó visszafizetés volt!</p>
                    <p>* * *</p>
                    <p>Iván most már értette az egész összefüggést e rémítő ember tettei és szavai
                        között, kit az emberevés emléke ily óriási embergyilkolásig üldözött.</p>
                    <p>A fenyegetőzés menyasszonyának elszöktetésekor.</p>
                    <p>A hirtelen elvállalt szolgálatot a részvénytárnában.</p>
                    <p>Az utolsó pálinkaivást. És azt a vészjósló leheletet Iván arcára.</p>
                    <p>Ez egy antikrisztusi jellem volt.</p>
                    <p>Egy emberi testbe öltözött démon, ki feláldozza önmagát, hogy bosszút álljon
                        mindenkin, aki őt megbántotta, meglopta, kinevette, kigúnyolta, lenézte,
                        bolonddá tette, tósztokkal megtisztelte, gazdagságával inzultálta,
                        pompájával ingerelte, együgyűségét orránál hurcolta!</p>
                    <p>Hogy fognak utána esni valamennyien, hogy rúgta ki alóluk a talpkövet s hogy
                        fognak zuhanni az ő sírjára egymás után: pap, bankár, tőzsér, diplomata,
                        miniszter és komédiásnő! Ennek már nincs mit tanulni a pokolban!</p>
                    <p>* * *</p>
                    <p>Iván gondolatokba mélyedve állt a hulla fölött, és e percben az eget érte
                        fejével. Pedig a föld alatt volt.</p>
                    <p>Az ő szívében is dúltak ezek az indulatok mind!</p>
                    <p>Őt is meglopták, megrabolták, kinevették, gazdagságukkal agyonnyomták, szíve
                        közepébe mérges gyilkokkal szúrtak ugyanazok az emberek, akikre ez a másik
                        önté ki a bosszú mérgét!</p>
                    <p>És ő most ellenségei életét, vagyonát siet megmenteni.</p>
                    <p>Nem csak az emberéletet, hanem őszintén az emberi vagyont is.</p>
                    <p>Hisz az a roppant kincs, ami itt a föld alatt hever, nem csupán ellenségei
                        kincse, hanem az emberiségé is; az állam gazdagságának, az ipar
                        emelkedésének titkos tárháza ez.</p>
                    <p>És még egy nagy félelme volt.</p>
                    <p>Nem merte azt senkinek mondani, mert ha közölné gondolatját munkásaival, akik
                        eddig minden vészen keresztül követték, egyszerre visszafordulnának és futva
                        igyekeznénk a szabad légre feljutni.</p>
                    <p>A Davy-lámpák sodronyhengere színültig van telve vörös lánggal, ami azt
                        hirdeti, hogy még mindig egyharmadrész a könlég a tárnában, csak kétharmad
                        az éltető lég: a többi halálgőz.</p>
                    <p>De már a bányagáztól nem félnek. Ennek a rettenetes szellemnek fényárasztó
                        szemeibe meg­szokták bátran belenézni. Még akkor is, midőn szétroncsolt
                        áldozatainak tetemeit rakják a hordágyra.</p>
                    <p>De van egy másik szellem, aki lehunyt szemmel jön. Azzal nem mer találkozni
                        senki. Az a szénlég a bányában.</p>
                    <p>Annak a jelenléte rettenetes!</p>
                    <p>Midőn az alagút áttöréséhez értek, csakugyan úgy találták, ahogy a mérnök
                        előre mondta.</p>
                    <p>A közfalat kirúgta a robbanás s most csak ennek az omladékait kellett
                        elhárítani, hogy a keleti tárnával meg legyen nyitva az összeköttetés. A
                        feladatot teljesítő munkások egyike sem bírta sokáig az ott dolgozást.</p>
                    <p>Néhány percnyi munka után egymásután visszatértek s köhécselésről
                        panaszkodtak, s hogy a lámpa azon a helyen rosszul ég.</p>
                    <p>A folyosón még az egész hengert félelmesen megtölti a lámpa lángja s az
                        omladéknál már csak pislog. Ez még félelmesebb.</p>
                    <p>A legutóbb visszajött munkás azt mondá, hogy amint egy nagy széndarabot
                        megmozdított, oly kellemetlen szag hatott át szájtakaróján, hogy nem bírta
                        kiállani. Hasonlított az a szag a romlott savanyú káposzta bűzéhez.</p>
                    <p>A vén munkások már tudták, hogy mi az a káposztabűz a tárnában.</p>
                    <p>Az öreg Pál figyelmezteté Ivánt, ki maga ment oda vizsgálódni, hogy
                        őrizkedjék lélekzetet venni szájkendőjén keresztül, s sietve jöjjön
                        vissza.</p>
                    <p>Iván fogta a vasrudat és a lámpát s lélekzetét visszatartva, odasietett a
                        romtörés felé.</p>
                    <p>Két kézre fogott vasrúdjával teljes erejéből meglökte a széntömeget, mire az
                        nagy robajjal omlott be túlfelől.</p>
                    <p>Akkor a rúd kecskekörme közé csiptetve lámpája fogantyúját, betolta azt a
                        támadt résen.</p>
                    <p>A lámpa egyszerre elaludt.</p>
                    <p>S amint a sötétségből a résen áttekintett Iván, borzadva, látta, hogy a túlsó
                        tárnában valami vöröses izzó fény dereng, mely az egész folyosót
                        végigvilágítja.</p>
                    <p>Tudta jól, mi az.</p>
                    <p>Olyan jól tudta, hogy rémültében otthagyta a vasrudat is, s sietve futott
                        onnan, ahogy bírt.</p>
                    <p>- A keleti tárna ég! - mondá elrémülten a munkásoknak.</p>
                    <p>Azok egy szót sem szóltak többet, hanem megkapták Iván karjait kétfelől s
                        sietve vonszolták el magukkal, nehogy hátul maradjon.</p>
                    <p>Ami utánuk jön, az a rémséges bűz, az nem a rettenetes viheder többé, aki
                        fenyeget s összezúz, ha felgerjesztik haragját, hanem az alattomos széngáz,
                        mely a tárnaégésből fejlődik, mely nem hagy magával dacolni, nem becsüli a
                        bátor szívet, s akit egyszer megfojtott, életre nem engedi dörzsölni, vagy
                        visszaimádkozni többé. Ez elől futni kell.</p>
                    <p>Percek múlva üres volt a tárna.</p>
                    <p>Mikor a napvilágra kiértek, ahol a tömérdek asszony, gyermek örömsírása, vagy
                        jajveszékelése vevé körül a kiszabadult élőhalottakat, feltalálta Iván a
                        mérnököt.</p>
                    <p>Iván most már letépte szájáról a kendőt.</p>
                    <p>- No uram, most már megmondhatom önnek, hogy mi van odabenn! A végpusztulás.
                        A keleti tárna ég! Több nap óta kell neki égni, mert az egész folyosót
                        izzani láttam. E látmányt soha el nem felejtem. Ez nem emberi gonoszság
                        műve, nem Isten csapása többé, hanem egyenesen a felügyelők hanyagsága. Azt
                        ön, mint nagy fizikus, tudni fogja, hogy a kőszéntárna az által gyullad ki,
                        ha a kénkovacsos kőszéntörmeléket, ami hasznavehetetlen, halomra hagyják
                        gyűlni. Az ott megfülled, s amint szabad lég éri, magától kigyullad. Az önök
                        tárnái teli vannak ily tűzélesztő szeméttel. És már most jó éjszakát önöknek
                        is, nekem is! A tárnatüzet el nem oltja senki. Ismeri ön a duttweileri égő
                        hegyet? Százhúsz éve, hogy kigyulladt benne a kőszén. Még most is ég. Itt
                        lesz neki a párja. Jó éjszakát, uram!</p>
                    <p>A mérnök vállat vont. Mit tartozik ez őrá?</p>
                    <p>Iván elhagyta munkásaival együtt az istenverte telepet.</p>
                    <p>Hát az ő telepe mivé lett azóta? Saját jószágára nem is gondolt négy nap és
                        négy éj óta...</p>
                    <p> </p>
                </div>
                <div type="chapter">
                    <head>Du sublime au ridicule</head>
                    <p>Aki meg akarja érteni e mondat jelentését: “A magasztos a nevetségestől csak
                        egy lépésnyire van”, játsszék a börzén. Ott majd megtanítják rá.</p>
                    <p>Ma olyan voltál, mint egy “kis isten”, holnap olyan leszel, mint egy “kis
                        kutya”.</p>
                    <p>Ma mind a hatvan “agent de change” rekedtté kiabálja magát vállalataid
                        nevével a “corbeille” kerek sorompója mellett; ma minden börzefejedelem
                        meglátja, hogy ott vagy a “parquetten” s lesik az arcodon, víg vagy-e,
                        nincs-e valami rejtett árny az arcod ragyogásában. Ma, mikor az egy órát üti
                        s megszólal a börze harangja, tódul utánad a coulissier-k serege, az agent
                        de change-ok messziről mutogatják eléd “carnetjeiket”, telijegyezve javadra
                        kötött “affaire”-ekkel. Ma a coulisse népe egymás hátára teszi papírjait,
                        úgy jegyzi irónnal részvényeidre tett fogadásait. Ma minden kéz mutogatja a
                        “pointage”-t ujjaival a levegőben, emelkedésed tanúját. Ma elállják a
                        passage de l’Opéra átjáratait a tömegek, akik nevedre spekulálnak. Ma
                        dühösen kiabálják papírjaidra: “je prends! je vends!”, kötik rájuk a
                        szerződéseket “fin courant”-ra, “fin prochain”-re. “En liquid!” Még a börzén
                        kívül is, honnan a “szépnem” ki van zárva, mert asszonynak nem szabad a
                        börzén játszani törvény rendeleténél fogva, tehát játszanak a börze
                        kerítésén kívül, ezernyi pénzvágyó kapzsi némber lesi a carnetes
                        bizományost, ki a vasrácson keresztül kiáltja ki a “bourse des femmes”-nak,
                        hogy állnak a részvényeid. S a sétány túlsó oldalán a nagy úrhölgyek, kik
                        szégyenlenek közel jönni, de nem szégyenlenek játszani, kihajolnak hintóik
                        ablakán, megtudni, mit nyertek “rajtad”. Ez ma van.</p>
                    <p>Holnap pedig nem vagy sehol.</p>
                    <p>A nevedet kitörli mindenki a jegyzőkönyvéből. A parketten azt látják, hogy
                        nem vagy “ott”, s arról tudja minden ember, hogy nem vagy a világon.</p>
                    <p>Még a vénasszonyok is a börzerácson kívül, tudják már, hogy nem vagy többé.
                        Ember sem vagy, senki sem vagy. Üres hely vagy.</p>
                    <p>* * *</p>
                    <p>A Kaulman-cég a diadal tetőpontján ragyogott.</p>
                    <p>Félix úr és kebelbarátja, az apát, egy délutáni szieszta alkalmával, az
                        illatos latakia füstfellegébe burkolózva építék fényes fellegváraikat.</p>
                    <p>- Holnap lesz feltéve a börzén a magyar egyházi javak pápai kölcsöne - mondá
                        Félix.</p>
                    <p>- Holnap kapom meg a kinevezést Bécsből, az erdélyi püspöki székbe - szólt
                        Sámuel apát.</p>
                    <p>- A pénzkirályok milliókig érdeklik magukat kölcsönünkben.</p>
                    <p>- A pápa áldását adta hozzá, s a bíbornokkalap már fejem fölött libeg.</p>
                    <p>- A legitimista pénzfejedelmek neheztelnek érte, hogy egy asszony, aki
                        nevemet viseli, a színpadon van. Ez a szent kölcsönt alterálhatja.</p>
                    <p>- Könnyű elválnod tőle.</p>
                    <p>- Semmi szükségem rá többé. Holnap felvilágosítom őt helyzetéről.</p>
                    <p>- Azt mondják, hogy Waldemár herceg Párizsba érkezett.</p>
                    <p>- Úgy beszélik, hogy a szép asszony után.</p>
                    <p>- Hátha pénzügyi míveletünket akarja zavarni?</p>
                    <p>- Arra semmi tehetsége többé. Mióta a bondavári részvényvállalatnál és
                        vasútnál olyan érzékeny vereséget szenvedett, el fog hallgatni a kontremin
                        hosszú időre.</p>
                    <p>- Tehát csak Evelináért járna Párizsban?</p>
                    <p>- Belé van bolondulva egészen. Azt mondják, ha Evelina utazik, mindenütt
                        utána jár, s ahol Evelina megszállt egy fogadóban, Waldemár megvesztegeti a
                        pincéreket, hogy abba az ágyba fekhessék bele, amelyből ő kikelt, s a
                        fürdőintézet szolgáját, hogy abban a kádban, abban a vízben fürödhessék meg,
                        mely előbb Evelinát fogadta be.</p>
                    <p>- Különös bolond! S az asszony pedig ki nem állhatja őt.</p>
                    <p>- Az az ő kára.</p>
                    <p>- Tibald herceg bajosan fogja sokáig vinni.</p>
                    <p>- Ahogy én megkísértém pénzügyeit rendezni, alig viheti két esztendeig
                        hitelezői összehívása nélkül.</p>
                    <p>- Ha ugyan valamivel korábban az újdonsült vő meg nem indítja ellene a bírói
                        gond alá vétetést.</p>
                    <p>- Volt már róla szó, mikor eljöttünk Bécsből.</p>
                    <p>- Nem fog az a bondavári ügyekre visszahatással lenni?</p>
                    <p>- Semmivel sem. A részvényeiért hitelezett tőke éppen a bondavári uradalomra
                        van betáblázva, mely tiszta. Óh, a bondavári vállalat gyémántsziklára van
                        építve.</p>
                    <p>A távirdahivataltól sürgönyöket hoztak a két úrnak. Kaulman házához voltak
                        címezve az apát úr levelei is, miket bécsi tudósítóitól kellett kapnia.</p>
                    <p>- “Lupus in fabula!” - szólt, az első sürgönyt feltörve Kaulman s odanyújtva
                        azt Sámuel apátnak.</p>
                    <p>Az apát ezt olvasá belőle:</p>
                    <p>“B. Tibald herceg ellen a bírói gond alá vétel törvényesen
                        elrendeltetett.”</p>
                    <p>- Szegény Evelina! Ezzel ő járta meg! - mondá cinikus humorral Félix.</p>
                    <p>A pap is feltörte a magáét s egy perc alatt végigolvasta.</p>
                    <p>- Ezzel meg “én!”</p>
                    <p>A sürgönyt átnyújtá Félixnek.</p>
                    <p>Abban e sor állt:</p>
                    <p>“A miniszterek mind leköszöntek. A császár elfogadta. A rendszer
                        változik.”</p>
                    <p>Adieu püspöki infula! Adieu kardinálkalap! Adieu reichsrathi bársony
                        karszék!</p>
                    <p>A harmadik sürgöny felbontásánál összedugták fejeiket, hogy egyszerre
                        olvassák azt.</p>
                    <p>Abban pedig ez volt tudatva:</p>
                    <p>“A bondavári tárna felrobbant. Az egész tárna ég.”</p>
                    <p>- Ezzel pedig mind a ketten! - rebegé Félix, kihullatva kezéből a
                        távsürgönyt.</p>
                    <p>A három csapás úgy jött egymás után, mint a háromágú mennykő!</p>
                    <p>Ez a legutóbbi a legnehezebb volt.</p>
                    <p>Ha ezt Waldemár herceg megtudja, a kontremin minden tűzaknája egyszerre
                        lángba borul.</p>
                    <p>Valamit kellene tenni a veszély elhárítására, de gyorsan.</p>
                    <p>Mit?</p>
                    <p>Csak a nagy egyházi kölcsön kiírásáig lehetne időt nyerni, azután ily
                        apróság, mint holmi Bonda-völgyi vállalat, számba sem jönne többé.</p>
                    <p>De hogyan elhallgattatni az ellenfélt?</p>
                    <p>El lett határozva, hogy Evelinával beszéljen még ma a pap.</p>
                    <p>S Waldemár herceggel Kaulman.</p>
                    <p>...A ragyogó arcok milyen nagyon elsötétültek!</p>
                    <p>Hát most egy asszony mosolygásának selyemszálán függ-e a férfiak minden
                        dicsősége?</p>
                    <p> </p>
                </div>
                <div type="chapter">
                    <head>Két gyermek</head>
                    <p>Evelina sajátságos divat idején érkezett Párizsba.</p>
                    <p>Akkor volt ez, amikor Eugenia császárné letette a krinolint s monsignore
                        Chigi, a pápai nuncius kedvéért meghagyta udvarhölgyeinek, hogy az
                        elfogadáson mindannyian nyakig érő ruhákban jelenjenek meg.</p>
                    <p>A rossznyelvű világ és megromlott hírlapirodalom azt a megjegyzést tevé rá,
                        hogy ez nem is igen volt kedvére a magas nuncius úrnak.</p>
                    <p>A krinolinletevés epochális dátuma még ugyan nincsen a naptárban a vörös
                        betűs napok közé jegyezve, hanem arra mindnyájan emlékezünk, hogy ez esemény
                        valódi üdvös forradalmat (hogy ne mondjam: restaurációt) idézett elő az
                        egész hölgyvilágban.</p>
                    <p>Sötét színű ruhák, felül nyakig felmenők, alul szűkek, feszesek, jelentek meg
                        a közhelyeken; fekete ékszerek, nagy láncok, olvasószerű kőszén-gyöngysorok,
                        kereszttel a végükön jöttek divatba.</p>
                    <p>És a külső divattal a belső kosztüm is összhangzásba hozatott. A jó ízlés
                        templomba járt, prédikációt hallgatott. A hölgyközönség tanult eleganciával
                        fohászkodni és imádságos könyvbe sütni le szép szemeit.</p>
                    <p>A bűnbánat s a világ romlottsága feletti elszomorodás még intenzívebb hatású
                        tényekben is nyilatkozott.</p>
                    <p>Az elegáns úrhölgyek elkezdtek kegyes adakozásokat gyűjteni magasztos
                        célokra, minők a Szentszék védelmére toborzott lelkesült vitézek felpénze,
                        elítélt igazhitű kegyes újságírók pénzbírságának helyrepótlása,
                        székhelyeikből az istentelenek által kizavart buzgó főpapok prófétai
                        ellátása, mely magasztos célokra a leghírhedettebb szépségei a szalonoknak
                        és színpadoknak nemcsak ismerőik körében gyűjtötték a szeretet adományait,
                        hanem annyira vitték a kegyességet és alázatosságot, hogy kiálltak a
                        templomok ajtaiba persellyel s a templomlátogató közönségtől szedték be a
                        kegyeletes filléreket.</p>
                    <p>Kaulman úr soha kedvezőbb időszakot nem választhatott volna Sámuel apát
                        nagyszerű tervének realizálására.</p>
                    <p>S ezen kedélyszínezete a párizsi divatvilágnak Evelina lelkületével egészen
                        összetalálkozott.</p>
                    <p>Párizsba érkezte után néhány napra nyomorék testvére meghalt. Valami híres
                        orvos olyan műtétet vitt rajta véghez, amitől meggyógyult örökre.</p>
                    <p>Evelinát nagyon elszomorítá e veszteség. Úgy érezte, hogy most már senkije
                        sincs, akiért éljen.</p>
                    <p>A meghalt nyomorék kopott mankóit ott tartotta budoárjában, kétfelől a
                        pipereasztalhoz támasztva, s minden héten kétszer kikocsizott a temetőbe,
                        friss koszorúkat vinni sírkeresztjére.</p>
                    <p>Őt tehát egészen szíve szerint ragadta magával ez a vezeklési divat.</p>
                    <p>Sokkal örömestebb énekelte a templomban Mozartot és Händelt, mint az
                        operaházban Verdit.</p>
                    <p>Sőt egyszer arra is elhatározta magát, hogy egy kegyes hangversenyt rendez
                        saját szalonjában magas belépti díj mellett, melynek jövedelméből valami
                        nagyon kegyes cél fog előmozdítást szenvedni. Talán valami zuávcsapat, vagy
                        más afféle. Bizonyosan nem tudom. Majd kiderül, hogy miért nem tudom.</p>
                    <p>Mikor legjobban töri a fejét a program készítésén, berohan hozzá minden
                        bejelentés nélkül, nagy szeleburdisággal az ő régi kedvenc bohó pajtása,
                        Árpád.</p>
                    <p>Evelina rögtön lecsapta a tollat kezéből, eléje futott kacagva és
                        átölelte.</p>
                    <p>- Ah, maga nagy bohó! Hát hol veszi magát itt egyszerre?</p>
                    <p>- Járok a mesterségem után - szólt Árpád nevetve. - Nézem, hová tehetném le a
                        cimbalmomat, hogy egy koncertet adhassak.</p>
                    <p>- Soha jobbkor! Mintha csak híva lett volna. De hát hogy akadt rám?</p>
                    <p>- No ugyan nagy mesterség önre ráakadni! Ha a színlapon meg nem találnám a
                        nevét, meg kellene látnom a St. Eustace affichejein.</p>
                    <p>- Hát hallott már engem?</p>
                    <p>- Mind a két helyen. A színpadon is, meg a templomban is. Hanem mondhatom,
                        hogy ez utóbbi helyen nagyon drága az entrée. Amíg az operában megkaptam önt
                        tizenkét frankért, a templomajtóból el nem eresztett az a pénzbeszedő
                        hercegasszony húsz frankon alul.</p>
                    <p>- Óh maga nagy bolond! Hogy engem megkapott tizenkét frankért! Már micsoda
                        kifejezés az? Majd megkapom én magát mindjárt! Mennyiért kapható?</p>
                    <p>- Az a kérdés, hogy mire?</p>
                    <p>- No nézd a kis csacsit! Hisz csak nem kávédarálásra akarom elfogni?
                        Mennyiért zongorázik egy este?</p>
                    <p>- Önnek egy szép kézszorításért, másnak ötszáz frank szabott ár.</p>
                    <p>- De hátha jótékony célról van szó?</p>
                    <p>- Arra sem ingyen, sem pénzért!</p>
                    <p>- Nono! Micsoda beszéd ez. Maga cinikus ember! Hát senki iránt sem érez
                        részvétet? A szegényekért nem tenne semmit?</p>
                    <p>- Nekem van egy szegény asszonyom, akinek én mindennel tartozom: az az anyám.
                        Minden garas, amit másnak adok, a világ legigazságtalanabbul kifosztott
                        szegényétől van elvéve: az anyámtól. Adja vissza a világ az anyámnak azt,
                        amit tőle elraboltak s én a világnak adom mindazt, amivel bírok. Addig
                        mindenem az anyámé.</p>
                    <p>- No, maga anyámasszony katonája. Hát megkapja az ötszáz frankot, hanem
                        valami szép szent szimfóniákat kell zongoráznia. Liszt miséjét, vagy Händel
                        oratóriumát.</p>
                    <p>- Mit? Talán bizony valami római zuávtoborzó koncert készül?</p>
                    <p>- No, igen! Én rendezem.</p>
                    <p>- Én abból nem eszem.</p>
                    <p>- De hát miért nem?</p>
                    <p>- Miért? Azért, mert én Garibaldi ellen nem muzsikálok.</p>
                    <p>- Óh! Maga hallatlan ostoba gyerek! Hogy nem muzsikál Garibaldi ellen!</p>
                    <p>- Nem! Nem! - tüzelt a fiú, s hogy nagyobb nyomatékot adjon ellenkezésének,
                        felszakította mellényét a keblén s azt kétfelé nyitva, odamutatta
                        Evelinának.</p>
                    <p>- Látja ezt?</p>
                    <p>Vörös ing volt azon.</p>
                    <p>Evelina féktelenül nevetett azon.</p>
                    <p>- E bizony vörösinges lett! Még megérem, hogy maga is elmegy
                        garibaldistának.</p>
                    <p>- El is mentem volna régen, ha az anyámat nem nézném.</p>
                    <p>- Hát ha azután ellőnék a kezét, akkor mit csinálna?</p>
                    <p>- Beállnék valami úrhölgyhöz házikoldusnak. Valaki csak eltartana.</p>
                    <p>Ekkor Evelina egyszerre sírva fakadt.</p>
                    <p>Árpád el nem tudta gondolni, hogy mi lelte.</p>
                    <p>Odament hozzá, kérlelte, vigasztalta, kérdezte, hogy megbántotta-e valamivel,
                        míg végre kizokogta a hölgy:</p>
                    <p>- Lássa, a szegény Jánoska meghalt. Itt vannak az asztalom mellett a
                        mankócskái.</p>
                    <p>- No, azt igazán sajnálom. Sok derült órát töltöttünk szegény fiúval.</p>
                    <p>- Ugye, ön is szerette? Lássa, nekem olyan üres most a világ, hogy nem hallom
                        mankói kopogását a lépcsőimen. Nem tudom, hogy miért élek még. Úgy szeretnék
                        valami olyan emberért élni, aki nem tud magával jól tenni, csak ha én
                        ápolom. Képzelek magamnak valami festőt, aki elvesztette szemevilágát,
                        valami zenészt, aki elvesztette jobb kezét, valami nagy politikai hőst, akit
                        üldöznek s nem hagyhatja el a szobát, s akinek én volnék mindene, jóltevője,
                        kenyérkeresője. Menjen ön Garibaldihoz!</p>
                    <p>És azután nevetett ő is.</p>
                    <p>- De hát beszéljen arról, hallott engemet énekelni? Nos, mit szól hozzá?</p>
                    <p>- Ha úgy tudna ön énekelni az ördögöknek is, mint az angyaloknak tud, akkor
                        ön igen nagy művésznő volna.</p>
                    <p>- De mit ért ön az ördögök alatt?</p>
                    <p>- No, azt tudni fogja ön pater Anselme prédikációiból, hogy a színház az
                        ördögök zsinagógája.</p>
                    <p>- No!... óh! Ön goromba paraszt! Hát nem tudja, hogy én színésznő vagyok?</p>
                    <p>- Ezer bocsánat! Én azt hittem, hogy ön nappal apáca-fejedelemasszony s csak
                        este színésznő. Hallja! Ez nem volna rossz hivatal.</p>
                    <p>- Menjen! Maga nagy bolond! Hát miért tart engem apáca-fejedelemnőnek?</p>
                    <p>- Nem annak van-e öltözve?</p>
                    <p>- Én csak a vezekléshez vagyok öltözve. Ön is istentagadó! Gúnyt űz a
                        kegyességből!</p>
                    <p>- Nem én, madame! Sőt elismerem, hogy szürke és fekete selyemben járni nagy
                        vezeklés, lesütött szemmel kokettírozni nagy bűnbánat, húszfrankos tengeri
                        rákot enni nagy böjtölés. Én még azt is elhiszem, amit a párizsi nőkről
                        híresztel a kegyes világ, hogy azért viselik most a magas ruhákat, mert a
                        középkori divat szerint ők is végigkorbácsolják a hátaikat a flagellummal
                        bűnbánatból s annak a nyomait takargatják.</p>
                    <p>- Ah! Az nem igaz! Azt nem tesszük! - tiltakozott Evelina.</p>
                    <p>- Én nem tudom. A világ azt beszéli. Ez nagyságtok titka.</p>
                    <p>- De nem igaz! - heveskedék Evelina. - Mi nem korbácsoljuk a hátunkat. Nézzen
                        ön bár ide!</p>
                    <p>S azzal lehajolva Árpád előtt, felemelte hímzett gallérkáját, hogy az
                        odaláthasson, egész öntudatlan szeleskedéssel. Árpád pedig elpirult, s nem
                        nézett oda. Valóságos gyermek mind a kettő!</p>
                    <p>Árpád azután kalapját vette s tréfásan mondá Evelinának:</p>
                    <p>- No, csak énekeljen ön össze egy csoport zuávot Merode úrnak, majd mi meg
                        Garibaldival széjjelmuzsikáljuk őket.</p>
                    <p>Azzal otthagyva jegyét lakása címével Evelinánál, eltávozott a
                        szeleburdi.</p>
                    <p>A másik szeleburdi csinálta tovább a kegyes programot.</p>
                    <p> </p>
                </div>
                <div type="chapter">
                    <head>Immaculata</head>
                    <p>Ez a női-sztrájk Párizsban már kissé sokáig tartott.</p>
                    <p>Mi, akik élveztünk már betűszedői sztrájkot, sütőlegények sztrájkját, tudjuk,
                        milyen nehéz kiállni ilyen munkamegszüntetést olyan tárgyak körül, amik a
                        mindennapi élvezetekhez tartoznak.</p>
                    <p>Hát még ha a nők csinálnak sztrájkot!</p>
                    <p>Parbleu!</p>
                    <p>Az ilyen dologgal tréfálni Párizsban veszedelmes.</p>
                    <p>Száz évvel ezelőtt abbé Páris divatba hozta az élvezetek megtagadását s a
                        testsanyargatást, s lassankint úgy elterjedt a szent rángatózás dühe, hogy
                        mindenütt, minden szép asszony és leány, ahelyett, hogy a kedvese után
                        látott volna, a temetőbe járt magát korbácsolni; a secourista nők
                        hasábfákkal verették magukat és kiáltozták hozzá: “Ah, mi jó ez! Ah, mi
                        üdvös!”</p>
                    <p>Végre a királynak el kellett záratni a temetőket s megtiltani a szent
                        rángatózást, mire a konvulzionerek ezt a bonmot-t írták:</p>
                    <p>“De par le Roi, défense à Dieu,</p>
                    <p> De faire miracle en ce lieu.”</p>
                    <p>(A király nevében megtiltatik az Úristennek ezen a helyen csodát tenni.)</p>
                    <p>Utoljára sem bírt neki véget vetni sem király, sem parlamenti tanács, hanem
                        végét vetette egy új divat.</p>
                    <p>Áldott legyen, aki a chignont feltalálta, s más dolgot adott a szép hölgyek
                        fejének, mint a magasztosért rajongni, különben még a krinolin bukása után
                        az egész világon elterjedt volna a hölgyek aszkétai konvulziója.</p>
                    <p>Sámuel apát úr felkeresé Evelinát.</p>
                    <p>Óh, Párizsban semmi különöset nem talál abban senki, hogy az abbék látogassák
                        a színésznőket.</p>
                    <p>Az apát úr régi jó barát mind a két háznál. Már tudniillik mind a férj, mind
                        a nő házánál.</p>
                    <p>Evelina azzal fogadta őt, hogy megmutatta neki a programját a kegyes célú
                        hangversenyre, melyet szalonjában akar rendezni.</p>
                    <p>Az apát úr nagy érdekeltséget mutatott e program iránt.</p>
                    <p>- No már nézze - szólt neki Evelina bosszúsan -, milyen jó lett volna ide e
                        közé az énekrész és gordonka közé annak az ostoba Árpád kölyöknek a
                        zongoraszáma, de nem akar eljönni!</p>
                    <p>- Hát Árpád itt van?</p>
                    <p>- Itt ám! Most szaladt el tőlem. A futóbolond. Pedig olyan szépen kértem,
                        hogy vegyen részt a hangversenyemben. Azután a fiszharmonikán ő tudná
                        legjobban kísérni az én “Stabat Mater”-emet. De nem hallgatott rám. Meg van
                        bolondulva. Eretnek lett.</p>
                    <p>A pap nagyot nevetett rajta s nevetés közben valamit gondolt ki.</p>
                    <p>Ez az asszony nagyon örömest beszél arról az Árpád kölyökről. Az Árpád kölyök
                        kezd már húszéves lenni. Evelina közel a tizenkilenchez.</p>
                    <p>A gyermekeknek kell valami mulatság “is”, hogy a komoly és nehezebb dolgokra
                        készen legyenek. Nem jó lenne-e Waldemárt megcukrozni Árpáddal?</p>
                    <p>- No, hát én kicsinálom kegyednek, hogy Belényi Árpád itt fog zongorázni a
                        hangversenyén, a “Stabat Mater”-t is fogja kísérni fiszharmonikával, hanem
                        azután mit ád nekem ezért?</p>
                    <p>- Óh, nem teszi az azt. Ismerem én. Nagy buksi az! Ha valamit feltett abban a
                        kakadu fejében! Azután ha “én” nem bírtam vele!</p>
                    <p>Evelina meg volt győződve szemeinek varázshatalmáról.</p>
                    <p>- No én rá fogom venni. De mit kapok érte? - erőlteté a pap.</p>
                    <p>- Mivel akarja rávenni? - kérdé Evelina. (Még mindig nem felelt arra, hogy
                        mit ád érte.)</p>
                    <p>- Azt majd meglátom. Például azzal, hogy ha itt fog játszani, akkor a
                        császárné termeiben is fog játszhatni, s ezzel az egész szezonra meg lesz
                        alapítva a szerencséje. A művészember fel tudja fogni az ilyesmit. Azután
                        meg egy kis pénzféle.</p>
                    <p>- Ah, hisz azt én is kínáltam neki. Ötszáz frankot.</p>
                    <p>- No, az meglehet, hogy amit ötszáz frank meg nem tett egy fiatalembernél,
                        egy szép hölgy által kínálva, megteszi száz Napóleon-arany egy öreg
                        asszonyságnál, egy pap által küldve. Árpád anyjával kell megegyezni, amit
                        azután az öregasszonyság elhatározott, azt a fiúnak meg kell tenni. Ismerem
                        én a viszonyokat.</p>
                    <p>- Ejnye, ön csakugyan okos ember, apát úr! Erre én a magam eszétől rá nem
                        jöttem volna. Persze, hogy nem a tacskóval kellett volna alkudnom, hanem az
                        anyjával. Tehát ön magára vállalja ezt! No ha ezt megteszi, akkor kérjen
                        tőlem akármit!</p>
                    <p>Az asszonynak oly derült kedve volt, hogy mindent lehetett nála merni.</p>
                    <p>A pap mert.</p>
                    <p>- Tehát amit én kérek kegyedtől, az egy meghívójegy a jótékony
                        hangversenyébe.</p>
                    <p>- Óh, akár tizet! - kiálta Evelina örömmel.</p>
                    <p>- De a meghívás névre szól s azt ön maga írja fel.</p>
                    <p>- Mondja ön tollam alá, kinek írjam e meghívást?</p>
                    <p>Evelina reszketett a kedélyizgalomtól, midőn íróasztala fiókját kihúzta s egy
                        meghívójegyet maga elé tett.</p>
                    <p>- Nos? A név?</p>
                    <p>- Sondershain Waldemár herceg.</p>
                    <p>Evelina e névre úgy belevágta a tollat az asztalba, hogy a hegyével megállt
                        benne s felugrott hevesen.</p>
                    <p>- Nem!</p>
                    <p>Az apát úr kacagott rajta.</p>
                    <p>- Ah, be jól illik önnek ez a harag! Törjön össze, kérem, még egynehány
                        tollat.</p>
                    <p>- Sondershain hercegnek nem adok meghívót - szólt Evelina, s durcásan veté le
                        magát a pamlagára.</p>
                    <p>- Kellemetlen embernek találja kegyed a herceget?</p>
                    <p>- Kiállhatatlannak.</p>
                    <p>- S azt képzeli kegyed, hogy a világnak csupa Belényi Árpádokból kell
                        állani?</p>
                    <p>Evelina felpattant s mérgesen tépte szét az egész programot.</p>
                    <p>- No hát maradjon Árpád is odahaza, az anyja szoknyája mögött! Nem kell sem
                        ő, sem más, sem az egész hangverseny! Vége van. Nem tudok róla semmit.</p>
                    <p>S a kandallóba dobta a széttépett papirost.</p>
                    <p>Ekkor a pap is fölkelt helyéről s megfogta az izgatott delnő kezét.</p>
                    <p>- Csillapítsa le indulatait asszonyom. Én egy igen komoly ügyben jöttem
                        önhöz, mely érdekli önt, önnek a férjét s - nem titkolom el - engemet
                        magamat is; oly nagyon érdekel mind a hármunkat, hogy azt merem mondani:
                        életkérdés, mely ha ellenünkre fordul, önnek a férje száműzve van Amerikába,
                        én száműzve vagyok a kolostoromba, ön, nem tudom hová.</p>
                    <p>A nő megdöbbenve foglalt helyet.</p>
                    <p>- Legelőször is kezdjük önnek a dolgán. Azt tudni fogja ön, hogy Tibald
                        herceg, miután ön Maximilián utcai palotáját, ami önnek volt ajándékozva,
                        egyszerűen visszaadta, az ön számára egymillió forintnyi névértékű bondavári
                        részvényeket letéteményezett.</p>
                    <p>- Egy szót sem tudok róla! - mondá Evelina elbámulva.</p>
                    <p>- No, ez azt bizonyítja, hogy ön nem vesződött azzal az unalmaskodással, hogy
                        megkérdezze Kaulman úrtól, miből kerül ki e fejedelmi háztartás, a pompás
                        előfogat, a tömérdek cselédség, télikert s a többi?</p>
                    <p>- Én azt hittem - szólt a nő zavarodottan -, hogy színpadi fizetésem és
                        Kaulman úr...</p>
                    <p>Egy gúnymosoly a pap ajkain kettévágta szavait. A pap folytatá:</p>
                    <p>- Mindennek vége! Ma érkezett távirat szerint a herceg ellen veje bírói
                        gondnokságot kért s azt megadták neki. A gondnokság kétségtelenül lefoglalja
                        az ön javára letéteményezett bondavári részvényeket is.</p>
                    <p>- Hát foglalja le! - szólt a nő könnyelműen.</p>
                    <p>- No, ezért még lehetne perelni. De most jön a nagyobbik baj. Egy másik
                        távirat szerint a bondavári tárna a múlt héten a zuhatar által légbe
                        röpíttetett.</p>
                    <p>Már erre felsikoltott Evelina:</p>
                    <p>- Berend úré is?</p>
                    <p>A pap bámulva nézett rá s folytatá a nő arcára figyelve:</p>
                    <p>- Az nem! De a részvénytárna egészen. S amint a távirat tudósít, azonfelül a
                        tárna ki is gyulladt s eloltása lehetetlen.</p>
                    <p>A pap azt olvasá a nő égnek emelt szemeiből, mély fohászából, hogy: “Hála
                        Istennek! Csak hogy Berendnek nem történt baja!”</p>
                    <p>- Most ebből egy igen nagy veszedelem támad - folytatá az apát. - Ön talán
                        hallott róla valamit, hogy Kaulman a pénzvilágban mily fényes hírre
                        emelkedett a bondavári ügylet által. Milliók vannak reális értékben
                        befektetve és tízannyi milliók ideális értékben, mint börzejáték tárgyai,
                        függnek a levegőben. Egy ilyen katasztrófa, mely meglehet, hogy még
                        kiheverhető, meglehet, hogy a tárnatüzet elolthatják, de mostanra elégséges
                        fegyver az ellenfél kezében, hogy Kaulmant megbuktassa. A fellobbant tárna
                        egyúttal a kontremin tűzaknája is. Egy pénzkirálynak nem azokban a
                        milliókban fekszik az értéke, amiket vasládája őriz, hanem azokban a
                        milliárdokban, amik számára az idegenek fiókjában nyitva állanak: a
                        hitelében. Egy csattanó esés és mindezek fiókok becsapódnak előle és még az
                        is, ami zár alatt volt nála, elolvad; ha csak el nem fut annyival, amennyit
                        a két kezével kimarkolhatott a saját pénztárá­ból. Kaulman most ebben a
                        helyzetben van. Ma százmilliót tart feléje kínálva minden kéz, holnap - egy
                        kiáltás! - s ugyanannyi kéz zörget a kapuján visszakérni azt, amit rábízott.
                        Ezt a kiáltást megtenni, vagy meg nem tenni, most egy emberen függ. Ez az
                        ember Sondershain Waldemár herceg. Ő itt van. Ma érkezett meg. Valószínű,
                        hogy titkos ügynökeitől előbb megtudta a bondavári balesetet, mint Kaulmant
                        tudósíták ottani igazgatói, kik talán elfojtani hitték a veszélyt.
                        Sondershain herceg kezében van Kaulman sorsa és nem titkolom, az enyém is.
                        Egy roppant, fél világra szóló tény mozdító ereje voltam. Holnap kellene a
                        párizsi és brüsszeli pénzpiacokon feltétetni a Kaulman által intézett
                        egyházi kölcsönnek, mely talán a világtörténetnek adhatna új fordulatot. Ha
                        Waldemár herceg felhasználja a bondavári katasztrófát s közbekiált,
                        elenyészett az egész, mint az álom. Ha ő megjelen a börzén s azt kiáltja:
                        “Kaulman-féle részvények parin alól hatvan!” akkor el vagyunk veszve. Ha ő
                        hallgat, a nagyszerű terv fényesen sikerül s akkor a bondavári kicsiny malőr
                        olyan apró dologgá zsugorodik össze, hogy a világpiacon senki sem veszi
                        észre. Érti-e ön most már, hogy minő varázshatalom van most önnek egyetlen
                        szavában, hogy mit tehet ön, ha Waldemár hercegnek egy szót mond?</p>
                    <p>Evelina csak némán ingatta fejét s mutatóujját ajkára tevé. A hallgatás
                        nemtőjének képe.</p>
                    <p>- Micsoda? Ön nem akarná ezt megtenni? - szólt az apát úr szent haragra
                        gerjedve. - Ön nem gondol arra, hogy egy magas cél elérése egyetlen szavába
                        kerül? Ön engedné a Szentszéket összeomlani, az Angyalvárra a hitetlenek
                        vörös zászlóját a levert kereszt helyébe tűzetni, a szenteket helyeikből
                        ledobatni, csupán egy asszonyi szeszély miatt?</p>
                    <p>Evelina széttárta két karját, mintha küzdelemre menne egy kínzó óriással s
                        elszántan kiálta fel:</p>
                    <p>- Nem szólhatok azzal az emberrel!</p>
                    <p>Sámuel apátot most már bosszantotta ez a szeszélyeskedés. Feltette magában,
                        hogy ha rá nem veheti az asszonyt, legalább érzékenyen meg fogja
                        sérteni.</p>
                    <p>Azért vette a kalapját s azt háta mögé tett kezébe fogva, hideg gúnnyal mondá
                        Evelinának:</p>
                    <p>- Én meg nem foghatom önnek az ellenszenvét. Hisz Sondershain herceg semmi
                        tekintetben sincs hátrányban azon férfiak között, akiket ön eddig magánál
                        elfogadott.</p>
                    <p>E megbántásra hevesen megragadá Evelina a pap kezét s a szív
                        visszatartózhatatlan önfeledtségével mondá neki e szókat:</p>
                    <p>- Uram! Én még leány vagyok!</p>
                    <p>A pap bámulva tekinte rá.</p>
                    <p>Az égő arc, melyet bánatpirulva fordíta félre a hölgy, a szűz szemlesütés, a
                        gyermekzokogás esküdött mellette, hogy igazat mondott.</p>
                    <p>A pap nagyot sóhajtott.</p>
                    <p>Egész nagyságát, egész dicsőségét köddé foszlani érezte e szó előtt.</p>
                    <p>Hisz ez nagyobb eszme az Angyalvárnál!</p>
                    <p>Egy nő, a “talon rouge”-zsal a lábán s a mirtusszal a fején.</p>
                    <p>A kurtizán és az immaculata.</p>
                    <p>És a pap érté a “Spinx”-talány nyitját legjobban.</p>
                    <p>A pap kiütve érezte magát pályaköréből e szó által.</p>
                    <p>Saulust a villám nem térítette meg jobban.</p>
                    <p>Érezte, hogy mindaz, amit férfi álmodhatik, nagyot, lehetetlent, dicsőségről,
                        magasságról, hatalomról, világ előtti hírről: füst és pára ahhoz a
                        magassághoz, ahonnan most ez asszony őhozzá alábeszélt.</p>
                    <p>Aki viselte egy férj akaratáért, akinek hűséget esküdött, az áruba vetett
                        divathölgy festékét arcán s meg tudta őrizni alatta a szemérem
                        orcapirulását.</p>
                    <p>Nem volt szándéka őt e magasságból lerántani többé.</p>
                    <p>- Evelina! - szólt hozzá szelíd komolysággal. - Amit ön most mondott, azzal
                        ön engem száműzött cellámba. Jól van. Odamegyek. Ön szétriasztá fényes
                        álmaimat világi nagyságról. Jól van! Nem álmodozom többé. Ön azt mondá: “Én
                        még leány vagyok!” Jól van, tehát legyen ön valóban “leány”. A francia
                        törvények nem ismernek házasságot, mely nem polgári hatóság előtt köttetett.
                        Önnek a házassága Kaulman Félixszel ez országban érvénytelen és semmis. Ön
                        itt Dirmák Éva leányasszony, semmi más. Ezt megmondhatja ön Kaulman úrnak,
                        hogy tőlem hallotta. Én adtam neki e tanácsot, hogy önnel így tegyen. Most
                        megyek kolostoromba vissza Istennel kibékülni.</p>
                    <p>“Dirmák Éva” odarogyott térdre a pap lábaihoz s kezét elárasztá csókjaival és
                        megfüröszté könnyeivel.</p>
                    <p>- Tegye ön fejemre kezét! - zokogá a leány. - Áldjon meg, atyám!</p>
                    <p>A pap csak messziről emelte feléje kezét.</p>
                    <p>- Óh, leányom, a te fejed fölött valamely láthatatlan kéz lebeg szüntelenül.
                        Az oltalmazzon meg téged örökké.</p>
                    <p>A pap eltávozott. Fel sem kereste Kaulmant többé. Jegyet váltott a vasútra s
                        elzárta magát csendes kolostorába.</p>
                    <p>Nem hallott felőle a világ többé semmit.</p>
         
                </div>
                <div type="chapter">
                    <head>Férj és férfi</head>
                    <p>Félix sietett ezalatt a herceggel találkozni.</p>
                    <p>Nem várta az esti börze óráját, amikor a parquetten minden ceremónia nélkül
                        szemközt kaphatja, hanem felkereste őt a szállásán.</p>
                    <p>Waldemár nem hagyta őt sokáig előszobájában várakozni, a fináncfejedelmek is
                        szokták tisztelni egymás rangját, legalább külszínleg.</p>
                    <p>Dolgozószobájában fogadta a bankárt.</p>
                    <p>- Ah, a herceg dolgozik? - szólt Kaulman kötelezett nyájassággal, nagyot
                        csodálkozva azon, hogy egy ilyen előkelő rangbeli úr még arra is képes, hogy
                        saját kezűleg felmessen egy füzetet s abban vörös és kék plajbásszal neki
                        megtetsző sorokat húzgáljon alá.</p>
                    <p>A herceg letette asztalára a kezében tartott röpiratot s megkínálta Félixet,
                        hogy üljön le.</p>
                    <p>- E percben tudtam meg, hogy a herceg Párizsba érkezett s siettem, hogy első
                        legyek, aki üdvözlésére jön.</p>
                    <p>- Én is éppen önnel foglalkoztam.</p>
                    <p>Félix nagyon is értette azt a sajátságos mosolyt, amivel a herceg e szavait
                        kísérte.</p>
                    <p>- Ezúttal a parlamenter fehér zászlója alatt jövök az ellenség
                        főhadiszállására.</p>
                    <p>A herceg gondolá: “Tudom, az a zászló egy hímzett zsebkendő, ,E’ betűvel a
                        szögletében.”</p>
                    <p>- Nálunknál nagyobb hatalmasságok is kibékültek már - kezdé Félix - s lettek
                        ellenfelekből szövetségesek, ha egy közös érdekben összetalálkozhattak.</p>
                    <p>- S ilyen közös érdek ránk nézve?</p>
                    <p>- Az általam tervezett kölcsönügy.</p>
                    <p>A herceg nem felelt rá semmit, csak egy bántó mosolyt adott rá válaszul, mely
                        a bankárt egészen kihozta hidegvéréből.</p>
                    <p>- Uram! - szólt Félix, felkelve helyéből, hogy nagyobb emfázissal adhassa elő
                        nézeteit. - A Szentszék javára kötendő kölcsönről van szó! S én tudom jól,
                        hogy ön buzgó katolikus!</p>
                    <p>- Vajon ki árulhatott el?</p>
                    <p>- Azonkívül ön született arisztokrata. Ön nem engedheti azt, hogy amíg
                        Magyarországon egy bürokrata miniszter csak úgy egyszerűen zsebre készül
                        dugni az egyház birtokait, azalatt másfelől egy szabadkőműves csőcselék
                        Szent Péter birodalmát ajándékozza a sansculotte canaille-nak, holott mi
                        most egy csapással mindkettőt megakadályozzuk. Ön nemes ember!</p>
                    <p>- Hát még mi vagyok?</p>
                    <p>- És - enfin - financier is. Önnek lehetetlen észre nem vennie, hogy ez a mi
                        vállalatunk egyike a legnagyobbszerű, legrentábilisabb vállalatoknak. Ön
                        számítani tudó okos ember.</p>
                    <p>- Vagyok-e még valami?</p>
                    <p>Félix nem engedte magát Waldemár hideg szarkazmusa által leveretni, egy
                        merész fordulattal, a legédesebb nyájasság kifejezésével arcán, odanyújtá
                        kezét Waldemár elé.</p>
                    <p>- És Kaulman Félix házának legkedvesebb barátja.</p>
                    <p>Kockáztatta, hogy erre a szóra vagy felcsapnak a tenyerébe s elfogadják a
                        barátságot, vagy pofon ütik.</p>
                    <p>Még rosszabb történt vele az utóbbinál is.</p>
                    <p>A herceg felvette asztaláról azt a bizonyos röpiratot, amiben az imént kék és
                        vörös irónnal sorokat húzogatott alá.</p>
                    <p>- No hát, édes katolikus hitfelem, arisztokrata rangtársam, financier
                        compagnonom s legkedvesebb barátom: tekintsen ön bele ebbe a kis röpiratba s
                        találja meg benne adandó válaszomat. Kérem, tegye magát egészen kényelembe
                        nálam.</p>
                    <p>Azalatt, míg Félix átfutotta a kezébe adott füzetet, Waldemár ráért a körmeit
                        gömbölyűre köszörülni.</p>
                    <p>Félix letette a füzetet.</p>
                    <p>- Ez az én biográfiám lenne?</p>
                    <p>- Mint a címlap is bizonyítja.</p>
                    <p>- Ezt a herceg maga írta?</p>
                    <p>- Legalább én diktáltam az adatokat.</p>
                    <p>- Itt el vannak számlálva mindennemű üzleteim, amikkel állítólag a
                        közönségnek port hintettem a szemébe, egész a bondavári vállalatig, amelyben
                        a tőkepénzesektől álmérleg és költött osztalék által tízmilliót összeszedtem
                        s az most mind veszendőbe megy a kiütött katasztrófa miatt. Ez kegyetlen
                        pamflet.</p>
                    <p>- Talán nem igaz?</p>
                    <p>- Igaz! A hercegben hű histórikusomra találtam. Hanem hát hadd folytassam az
                        életírásomat. A tegnap okozott kárt holnap helyrepótolhatom; a rossz üzletet
                        kiegyenlíti a jó. A kis vereséget eltakarja a nagy győzelem. Mit akar a
                        herceg ezzel a röpirattal?</p>
                    <p>- Abban az órában, amelyben ön kölcsönét felteszi a börzén, kiosztom ezt az
                        iratot a parquetten, a coulisseban s megkezdem a kontremint azzal, hogy az
                        ön részvényeit kitörültetem a jegyzékből.</p>
                    <p>- Ezt előre tudtam s éppen azért jöttem ide, hogy ennek elejét vegyem.</p>
                    <p>Kaulman Félix szemeinek sűrű pislogtatásával akarta kifejezni elkeseredését;
                        kezét mellényébe dugta s tompított hangon folytatá:</p>
                    <p>- Uram! Ha azt akarta ön, hogy szemei előtt haljak meg, célt ért.</p>
                    <p>Waldemár nagyot kacagott s a vállára csapott Kaulmannak.</p>
                    <p>- Ugyan kérem, ne komédiázzék ön itt nekem. Nem azért jött ön énhozzám, hogy
                        itt szemem láttára főbe lője magát, hanem azért, hogy nekem valamit eladjon.
                        Ön egy tönkrejutott szédelgő, akinek van még egy utolsó klenódiuma: egy
                        csodaszép fekete karbunkulus, amit ön egy kőszénhalmom közt talált,
                        kiköszörült, sokszor eladott, sokat nyert rajta, most megint visszakerült
                        önhöz; ön tudja jól, hogy én önnek ebbe a kincsébe bele vagyok bolondulva,
                        hogy kész vagyok rá árverezni az egész világ ellen; ezért jött ön ide! No
                        hát értsük meg egymást. Alkuszom. Mi az ára?</p>
                    <p>A herceg levetette magát karszékébe s most már nem is kínálta Kaulmant, hogy
                        tessék neki is leülni.</p>
                    <p>Az is felhagyott a pátosszal s visszavette természetes arcát. Ha ugyan szabad
                        nála arcról beszélni.</p>
                    <p>- Legelőször is ez a brosür! - szólt kezét a röpívre téve.</p>
                    <p>- Jó! Megkapja ön. Ezer példányban, az eredeti kézirattal együtt. Befűthet
                        vele, ha ugyan meg nem akarja tartani emlékül.</p>
                    <p>- Másodszor - folytatá Félix -, a herceg lemond a kontreminről, a kölcsön
                        aláírásának három napján ellenem és üzlettársaim ellen semmi manővert nem
                        csinál. Ellenkezőleg, maga fog az első aláírók között nevéhez illő összeggel
                        megjelenni.</p>
                    <p>- Jó! - mondá a herceg. - Megegyezünk! De hallja ön már most az én
                        módosítványaimat. A kölcsönírás első napján nem teszek ön ellen semmit, de
                        nem is írok alá semmit. A második napon sem bántom önt, de nem is segítem
                        elő. A harmadik napon azután aláírok a kölcsönre egymilliót és azontúl
                        hajtom önnek előre a vállalatait úgy, mintha én volnék önnek a legjobb
                        barátja.</p>
                    <p>- De miért nem az első napon?</p>
                    <p>- Majd megmondom önnek, hogy mi történik az első nap alatt. Még ma tudatja ön
                        madame-mal, hogy Tibald herceg bírói zár alá jutott s hogy ő Tibald herceg
                        hotelében többé nem lakhatik. Madame már egyszer nagylelkű volt palotáját
                        mindenestül visszaadni Tibaldnak, másodszor is megteszi s hazamegy férjéhez.
                        A férj a kibékülés napját fényes estéllyel ünnepli meg. Ez estélyre házának
                        legjobb barátját is meghívja. (A herceg itt jelentő mozdulattal tette
                        mutatóujját saját mellére.) Aki ez alkalommal madame-nak be fogja mutatni
                        azon pompás nyári palota tájképét, mely a Como partján úrnőjére vár, kinek
                        nagy szüksége van az olasz légre és a kedélyváltozásra.</p>
                    <p>- Ön igen gyöngéd ember.</p>
                    <p>- Még ne dicsérjen, kérem. A második nap arra való, hogy Kaulman Félix úr
                        felvilágosítja madame-ot afelől, miszerint Franciaországban okvetlenül
                        megkívántatik a házasság érvé­nyessé­gére a polgári szerződés. Annálfogva
                        elviszi őt magával a jegyzőhöz s a polgári kötést végrehajtatja.</p>
                    <p>- De uram! - kiálta fel Kaulman, igazi ijedelemmel arcán s visszahőkölt. -
                        Miért akarja ön ezt?</p>
                    <p>- Miért! - szólt a herceg s most már ő is felkelt a helyéből, hogy jobban az
                        orra alá beszélhessen áldozatának. - Hát azért, hogy ön, ravasz spekuláns,
                        ne tehesse meg azt, amire számított, hogy elvesz egy országban egy szép
                        arcot s egy másik országban, ahol túladhat rajta, eldobja azt magától. Én
                        akarom, hogy ön el ne vehesse a nevét a madame-tól soha és sehol. Ugye?
                        Negyednap a szemem közé nevetne ön s azt mondaná: “Hisz amit neked adtam,
                        nem is volt az enyém soha!” Nekem a gyémántnak a foglalatja is kell! Én nem
                        engedem azt az ön jegygyűrűjéből kitörni, uram, hanem azzal együtt akarom
                        azt látni.</p>
                    <p>Kaulman nem titkolhatta el megzavarodását.</p>
                    <p>- Ezt a szeszélyt nem értem önnél, uram!</p>
                    <p>- Én értem! S ha akarja, ön is megértheti. Én bolondulok e nő után. S e nő
                        engem ki nem állhat. S én annak tudom az okát, ön pedig nem is sejti azt.
                        Önnek a neje erényes nő! Ön bámul rajta, ugye? Nem az ön érdeme, hogy az,
                        hanem Tibald hercegé. Ezt Tibald megmondta nekem. Megeskette e hölgyet, hogy
                        engem soha el nem fogad. Szegény öreg! Azt hitte, hogy leányát kibékíti
                        velem, ha Evelináról lemondok. Milyen rossz pszichológ volt. Hisz ezzel
                        szenvedélyemet szította csak. Egy bukott nő után nem szaladnék országról
                        országra. Rég elfeledtem volna. De üldözöm, mert elárulták előttem
                        tisztaságának titkát. Én imádom ezt az asszony azért, mert fényes, mert
                        tiszta, mert ragyogó; ez átlátszó ragyogásnak titulus kell, hiteles stigma,
                        ez a titulus az ön neve. Most már tudja ön, hogy mit követelek öntől!</p>
                    <p>- Herceg, ön pokolbeli ötletekkel bír! Ön hozzá akar engemet köti
                        gyalázatomhoz!</p>
                    <p>- Gyalázatához? Hát ki hítta önt abba a vásárba, ahol gyalázatot adnak és
                        vesznek? Hát mit kínálok én önnek? Nem azt-e, hogy a Kaulman név magasra
                        becsültessék? Óh! A Kaulman néven egy szennyfoltnak sem szabad maradni. A
                        Kaulman-cég főnöke egy derék respectábilis férfi lesz. Künn a világban a
                        tekintély, a börzén cenzor, szilárd férfi, honn tisztes családfő. Azt
                        azután, hogy künn a világban micsoda, csak mi tudjuk ketten, azt pedig, hogy
                        otthon micsoda, csak mi tudjuk hárman.</p>
                    <p>Kaulman belső küzdelem hevélyét akarta mutatni.</p>
                    <p>- Ej, uram, ne dörzsölje ön a szemeit és az arcát! - szólt elfordulva a
                        herceg. - Azért én nem fogom sem azt hinni, hogy ön sír, sem azt, hogy
                        elpirul. Az idő rövid, jobb lesz, ha siet ön azt felhasználni.</p>
                    <p>Ez biz igaz. Sietni kell. Azért hát Félix úr csak elengedé magának az
                        önhajkitépéssel járó végjelenetét egy a kétségbeeséssel küzdő
                        becsületérzésnek, s bevégzett ténynek véve a kedvező alkut, kezét nyújtá rá
                        Waldemárnak.</p>
                    <p>Hanem azért Waldemár már csak mégsem szorított vele kezet. Köszönte
                        alássan.</p>
                    <p>- Csak írja be ön a jegyzőkönyvébe, a többi üzleti kötések közé, nincs ok
                        miért kezet szorítanunk. Az adatokat pontosan tegye fel. Ha én holnap déli
                        egy óráig megkapom öntől a meghívást arra az estélyre, akkor holnap nem
                        jelenek meg a börzén. Ha holnapután déli egy óráig megkapom a hivatalos
                        tudósítást önnek jegyzőjétől a megkötött polgári házasságról, akkor ismét
                        nem megyek fel a börzére. S ha negyednapon déli egy óráig eljön hozzám önnek
                        a megbízottja s hozza azon tudósítást, hogy ön elutazott a brüsszeli piacra
                        ottan vezetni a kölcsön ügyét, s küldi számomra lakosztálya kulcsát, kérve,
                        hogy álljak helyt itten önért, mint üzleti társ, akkor megjelenek a börzén,
                        s fényes diadalra juttatom a kölcsönt. Már most tessék sírni vagy kacagni,
                        de csak ne az én szobámban.</p>
                    <p> </p>
                </div>
                <div type="chapter">
                    <head>Dirmák Éva</head>
                    <p>Kaulman úr tehát a legjobban elrendezte dolgát Waldemár herceggel.</p>
                    <p>A herceg csakugyan bele van bolondulva Evelinába.</p>
                    <p>Amióta a St.-Eustache-ban hallotta énekelni, még arra is képes volna, hogy
                        kimenjen utána egy pusztába, barlangban lakni és sáskával élni, mint Szent
                        Antonius; csak ő lenne a kísértő lélek!</p>
                    <p>Kaulman teljes sikerre jutott vele.</p>
                    <p>A herceg nem fog a kontremin élére állni, nem fogja a bondavári katasztrófát
                        felhasználni, nem dönti meg a Kaulman-ház vállalatait.</p>
                    <p>Ellenkezőleg, vissza fogja tartóztatni a bécsi tőzsdén a pánikot, mely a
                        baleset híre nyomán támad; fenntartja a papírok árkeletét. Engedi feltétetni
                        a párizsi és brüsszeli börzén az egyházi kölcsönt s maga is ott lesz az
                        aláírók között a lehető legnagyobb összeggel.</p>
                    <p>És mindez mibe kerül? Semmibe sem! Egy szép asszonynak egy szép szavába.</p>
                    <p>Még egyszer tegyék meg varázslatukat a fekete gyémántok: Evelina két fekete
                        szeme. Akkor azután bírja, aki legtöbbet adott érte!</p>
                    <p>Kaulman várt sokáig a pap visszatértére, s azután, hogy hiába várt, csak
                        rászánta magát, hogy maga menjen el nejéhez.</p>
                    <p>Azt nem találta otthon. A kapus mondá, hogy az asszonyság a színházba
                        ment.</p>
                    <p>Kaulman elfelejtette megnézni a színlapot, csak most tudta meg, hogy Evelina
                        ma játszik.</p>
                    <p>Odahajtatott az operaházhoz.</p>
                    <p>Legelőbb felfutott neje páholyába, melyben akkor a társalkodónőn kívül nem
                        volt senki.</p>
                    <p>Onnan széttekintett a nézőtéren. A parterren volt klakőr elég, a
                        proszcénium-páholyok egyikében megpillantá Waldemár herceget.</p>
                    <p>Ah, a herceg jobban tudta, hogy Evelina ma énekel.</p>
                    <p>Azután lement a foyer-ba, ismerték már mint az asszonyság férjét s bebocsáták
                        Evelina öltözőszobájába.</p>
                    <p>Evelina jelmezben volt már, s jelenését várta.</p>
                    <p>Mikor Kaulmant megpillantá, duzmadt képpel fordult félre. Mit zavarja őt
                        most? Mikor hivatását kellene teljesítenie.</p>
                    <p>- Egy szép jó estét jöttem önnek köszönni, asszonyom!</p>
                    <p>- Ezt holnap reggelre halaszthatta volna ön.</p>
                    <p>- Mit? Az estét? Haha!</p>
                    <p>- Nem azt, hanem a köszöntést. Tudja, hogy minden játék előtt úgy el vagyok
                        fogódva.</p>
                    <p>- Nem akartam elkésni. Tudja ön, hogy a társaság krémje töri magát az ön
                        jótékony hangversenyének belépti jegyei után. Tett ön a számomra egyet
                        félre? - Félix úr csupa szeretet volt és nyájasság.</p>
                    <p>- Nem tettem félre.</p>
                    <p>- Ah! S miért nem? - kérdezé naiv nyafogással.</p>
                    <p>- Mert nem lesz az egész hangversenyből semmi. Lemondtam róla.</p>
                    <p>Félix úr arca hosszúra nyúlt egyszerre.</p>
                    <p>- Nem lenne ön szíves az okát megmondani: miért?</p>
                    <p>- Majd játék után. Most jelenésemre kell mennem.</p>
                    <p>Azzal kiment a hölgy az öltözőszobából, s a színfalak közt töltötte az időt,
                        amíg jelenésére került a sor.</p>
                    <p>Kaulman egy másik színfal közét expropriálta, ahonnan nejére is láthatott,
                        meg a proszcénium-páholyra is.</p>
                    <p>Evelina nem játszott jól s nem énekelt jól. Trémázott. Nemcsak rosszul
                        intonált, hanem egész kottákat elejtegetett. Észrevehető volt
                        elfogultsága.</p>
                    <p>Hanem azért a jól rendezett klakk úgy tapsolt neki, majd leszakadt a ház, s
                        Waldemár herceg úgy tapsolt a páholyában, mintha neki fizetnének azért
                        legjobban.</p>
                    <p>A végária után pedig csoporttal repültek Waldemár páholyából a koszorúk és
                        virágok Evelina lábaihoz.</p>
                    <p>Evelina egyet sem vett fel belőlük s sietett vissza öltözőjébe.</p>
                    <p>Kaulman utána ment.</p>
                    <p>- Miért nem vett fel egyet is a tömérdek szép koszorú közül? - kérdé a
                        hölgytől.</p>
                    <p>- Mert nem érdemlettem meg őket. Érzem, tudom, hogy igen rosszul
                        énekeltem.</p>
                    <p>- De legalább a koszorúk hajítójáért kellett volna önnek egyet felvennie.</p>
                    <p>- Úgy? Ön azt olyan nagyon megkívánja?</p>
                    <p>- Én?</p>
                    <p>- No igen! Én azt hiszem, hogy ami koszorúkat kapok, azokat mind ön
                        hajíttatja nekem.</p>
                    <p>- Óh, nem! Hát nem látta ön? Azok mind egy páholyból jöttek. Nem ismert ön
                        arra, aki abban a páholyban ült?</p>
                    <p>- Nem néztem oda.</p>
                    <p>- Az Waldemár herceg.</p>
                    <p>- Ah! Az, aki önnek olyan nagy ellensége? Aki önt meg akarja buktatni?</p>
                    <p>- Óh már megtért, egészen megfordult, most a legkedvesebb barátunk.</p>
                    <p>- Kiknek? Barátunk?</p>
                    <p>- Mind nekem, mind önnek.</p>
                    <p>- Én köszönöm! Nem kérem a magam részét.</p>
                    <p>- Azt pedig nehéz lesz elkülöníteni, madame! Mert nekem már egyszer jó
                        barátom s előtte nyitva a házam.</p>
                    <p>- De az én házam csukva.</p>
                    <p>- Már most hát kénytelen vagyok önnek egy kellemetlen felfedezést tenni.
                        Elvégezte ön a szerepét, ugyebár? Nem izgatja fel többé...</p>
                    <p>- Igen, csak mondja el ön - szólt Evelina, finom krémmel törülve le arcáról a
                        festéket a tükör előtt -, hallgatom.</p>
                    <p>- Ön nem sokáig fog saját házat tarthatni. Tibald herceg gondnokság alá
                        került, s mint ön sejthette éles eszével, párizsi hoteljét az ő baráti
                        megemlékezésének köszönheté. Ez most megszűnik. Nekem pedig nem engedik a
                        körülményeim, hogy ön számára külön háztartást rendezzek be és így
                        kénytelenek leszünk együtt lakni, s ott azután az a természetes kényszerűség
                        áll be, hogy akik az én szalonomban szívesen látott vendégek, azok önnek is
                        vendégei.</p>
                    <p>Evelina levetette fényes királynői jelmezét, fejéről a diadémot, karjairól a
                        ragyogó karpereceket.</p>
                    <p>- S azt hiszi ön - szólt félvállról visszafordulva Kaulmannak -, hogy ha a
                        pompás hotelt el kell hagynom, nem tudok magamnak egy manzárdszobát fogadni
                        Párizsban, amelyiknek ajtaja van, az ajtaján tolózár van, s ha a világ
                        akármicsoda hercegének az orra előtt azt becsukom, hát oda nem jön?</p>
                    <p>Kaulman a végletre hagyta jönni. Nem erőltetett már nyájasságot arcára.</p>
                    <p>- Figyelmeztetem önt asszonyom, hogy Franciaországban vannak kellemetlen
                        törvények, amelyek kényszerítik a feleséget arra, hogy törvényes férjénél
                        lakjék, vele utazzék, neki engedelmeskedjék.</p>
                    <p>Evelina aranyos szandáljait húzta le éppen.</p>
                    <p>Ránézett azokkal a fekete, átszegező szemekkel Kaulmanra.</p>
                    <p>- Én pedig figyelmeztetem önt, uram, hogy Franciaországban vannak kellemetlen
                        törvények, amelyek egy francia polgárnak az oltár előtt kötött házasságát,
                        polgári szerződés nélkül, semmisnek és érvénytelennek nyilvánítják.</p>
                    <p>Kaulman felugrott helyéről, mint a tarantula csípte volna meg.</p>
                    <p>- Mit mond ön?</p>
                    <p>Evelina lehúzta az aranyos szattyánszandált a lábáról. S mikor egy
                        alsóruhában, mezítláb ott állt, odaveté a cifra szandált Kaulman
                        lábaihoz.</p>
                    <p>- Azt, hogy “ez” még az öné, de én: “Dirmák Éva demoiselle” a magamé
                        vagyok.</p>
                    <p>- Ki mondta ezt önnek? - kérdé elképedve a bankár.</p>
                    <p>- Ugyanaz, aki önnek azt a tanácsot adta, hogy velem így cselekedjék.</p>
                    <p>Kaulman szédelegve támaszkodott az asztalnak.</p>
                    <p>- S most - inte kezével Evelina - tudja ön uram, hogy ez Dirmák kisasszony
                        öltözőszobája!</p>
                    <p>Kaulman nem mondatta ezt magának másodszor, hanem kapta a kalapját és
                        elszaladt.</p>
                    <p>Olyan jól nekiindult azután, hogy meg sem állt, míg majd valahol el nem
                        esik.</p>
                    <p>Veszve volt minden dolga. Semmin sem lehetett segíteni többé.</p>
                    <p>Úgy volt, ahogy az apát mondá.</p>
                    <p>Tegnap még sok millió ura volt. Százmilliók kínálkoztak eléje, hogy fogadja;
                        holnap ezer kéz fog utána nyúlni, hogy a meglévőt is atomokra tépje, a
                        milliókat garasokra váltsa.</p>
                    <p>Nincs más választás, mint vagy főbe lőni magát, vagy belemarkolni a saját
                        pénztárcájába s amennyit magával vihet belőle, futni vele, amerre világ
                        van.</p>
                    <p>Kaulman az utóbbit választotta, és futott.</p>
                    <p> </p>
                </div>
                <div type="chapter">
                    <head>Semmivé lenni</head>
                    <p>Evelina úgy érezte magát, mint akinek egy rosszul kezdett élet után
                        megadatott, hogy újjászülessék.</p>
                    <p>Nem asszony többé.</p>
                    <p>Nem is özvegy, akinek van mit siratnia elmúlt örömein.</p>
                    <p>Leány ismét, ki előtt az élet virágos mezeje terül, azt sem tudja, mit
                        szakasszon belőle.</p>
                    <p>Tele felébredt vágyakkal, reménnyel, névtelen ábrándokkal a szív. Egy bűbájos
                        titok, mely megoldóját keresi.</p>
                    <p>Midőn másnap meghallotta, hogy Kaulman megszökött, s vissza sem térhet többé,
                        rabláncait érezte lehullni.</p>
                    <p>A vadmadár kiszabadult kalickájából.</p>
                    <p>Hová repül a vadmadár, ha a szabad levegőt érzi szárnyai alatt? Jut-e eszébe,
                        milyen fényes volt kalickája, milyen nyájasan hízelgett gazdája, milyen
                        gazdagon táplálták, mint védve volt a hideg ellen, üldözők ellen, milyen
                        szépen tanították énekelni?</p>
                    <p>A vadmadár csak arra gondol, hogy elrepüljön.</p>
                    <p>Künn meglehet, hogy széttépik, megfagy, talán nem is tudja már, hogyan kell
                        élelmét a földből kikeresni, de mégis elrepül. Bokrot keres. Párját
                        keresi.</p>
                    <p>Evelinának nem jutott az eszébe, hogy Kaulman megszökési híre az ő hírét is
                        magához láncolva hurcolja. Hogy minden ember azt kérdezi már most, kire
                        marad a szép asszony.</p>
                    <p>A szép asszony, aki nagyobb szerepet játszik a szalonban, mint a színpadon.
                        Itt csak dilettánsnak tűnik fel, amott gyakorlott művésznőnek.</p>
                    <p>Kit fog választani új királyának? Mert ez a rebellis birodalom, akinek
                        szépasszony a neve, örökké megtartja királyválasztási jogát, hamar meg van
                        nála írva a de cheance akta. Furcsa konstitucionális monarchia;
                        minisztériummal, mely a királynak nem felelős, s ahol a civillistáról való
                        fogalmak diametraliter különböznek a mieinktől!</p>
                    <p>Tehát most senkije sincs. A ház üres. S a szív teli örömmel, melynek nincs
                        még neve. Vajon mi nevet adjon neki?</p>
                    <p>Kire gondoljon? Ki van hozzá legközelebb?</p>
                    <p>Kinek mondja el leghamarább, hogy boldog, véghetlen boldog, hogy új emberré
                        lett, hogy szabad?</p>
                    <p>Asztalán ott hevert Árpád látogatójegye.</p>
                    <p>Befogatott, inasának átadta a lakás jegyzékét, s elment meglátogatni
                        Belényiéket.</p>
                    <p>Messze künn laktak azok Párizsnak valamelyik külvárosában, ahol még
                        földszinti házak vannak.</p>
                    <p>Belényiné szeretett földszinti házban lakni. Az ő háza is olyan volt, amit
                        tőle elkótyavetyéltek.</p>
                    <p>Azután még más is jó volt abban.</p>
                    <p>Akárminő nagy városban szálltak meg hangversenyeket adni vagy zongorára
                        tanítani, Árpád anyja mindenütt úgy intézkedett, hogy ő konyhás szállást
                        kaphasson, otthon főzhessen, együtt étkezhessék a fiával. Hogy ne szokjék el
                        az anyai felügyelettől, ne kerüljön korhely társasá­gok­ba, amiket a
                        vendéglői életben okvetlenül fel kell találnia.</p>
                    <p>Az özvegyasszony természetesen maga főzött, és Árpád imádta anyja főztét, s
                        ha valaki rossz szívességet akart neki tenni, csak úri ebédre hítta légyen
                        magához. Ahol lehetett, kimentette magát, nem ehetik másutt: homöopátiával
                        él.</p>
                    <p>Azt csak nem mondhatta az invitáló uraságoknak, hogy köszönöm, de az anyám
                        otthon paszulyt főzött disznófüllel, s azt én az egész dicsőségtekért ott
                        nem hagyom.</p>
                    <p>Munkába került Evelina kocsisának és inasának rátalálni arra az utcára,
                        valahol a Montmarte körül, amelyben Belényiék letelepültek.</p>
                    <p>Evelina nem engedte a hintóját az utcába behajtani, a fordulónál leszállt, s
                        gyalog ment inasa kíséretében a házat felkeresni.</p>
                    <p>Egy olyan primitív emberi építményben, amelynek még hátul kertje is van,
                        fogadott Belényiné két szobácskát, amiket egy konyha választott el
                        egymástól.</p>
                    <p>Valami cseléd, ki az udvaron mosogatott, megmutatta Evelinának a szobát,
                        melyben az ifjú úr lakik.</p>
                    <p>Evelina halkan nyitott be a konyhába s vette észre, hogy az udvarszoba ajtaja
                        is rögtön nyílik, de csak annyi rést engedve, hogy azon egy kémlelő
                        asszonyarc kitekinthessen.</p>
                    <p>Ez bizonyosan Árpád anyja lesz, ki akarja tudni, ki jön látogatóba
                        fiához.</p>
                    <p>Evelina lábhegyen suhant a másik ajtóhoz, s nesztelenül benyitott rajta.</p>
                    <p>Meg akarta lepni Árpádot.</p>
                    <p>Árpád szobájában meglepő csín és lakályosság volt otthon. Látszott rajta az
                        anya keze. Asztalát, falait magas uraságoktól kapott emlékek díszíték;
                        serlegek, faragványok, antik fegyverek, remek festmények; ablakaiban nyíló
                        virágok, szekrényében pompás könyvtár.</p>
                    <p>Az anya úgy rendezte azt, hogy fia szeressen otthon lenni. A bérlett zongora
                        Erardi legjobb készítményei közül való, mely most is kinyitva áll.</p>
                    <p>S e zongora előtt ül Árpád, háttal fordulva a hangszernek, és egy kis
                        asztalon fest!</p>
                    <p>A zongoraművész fest!</p>
                    <p>Szokott ilyen bogara lenni mindenféle művésznek; amelyik híres festő, az
                        szereti hegedűszóval kínozni szomszédait, amelyik kitűnő zenész, az
                        belekontárkodik a versírásba, s amelyik regényt ír, szereti elrontani a
                        márványt, elefántcsontot, esetlen szobrokat faragván belőle.</p>
                    <p>Azután mit fest Árpád?</p>
                    <p>Evelina odasuhan a háta mögé. Hanem a selyemruha suhogása mégis elárulja;
                        Árpád felriad, s a festményt hirtelen elzárja fiókjába ijedten. Evelina csak
                        annyit lát meg róla, hogy az valami arckép.</p>
                    <p>- Ah! Ön az? - hebegi zavarodottan Árpád. - Azt hittem, az anyám.</p>
                    <p>- Ahá! Ugye most megint olyan dolgot csinált, ami meg van tiltva. Az anyja
                        nem engedi, hogy fessen. Micsoda gondolat! Egy zongoraművésznek festéssel
                        tölteni az időt. Azután mit festett?</p>
                    <p>- Ah, bohóság. Egy virágot.</p>
                    <p>Hogy hazudik! Arckép volt.</p>
                    <p>- Adja nekem, ha virág volt!</p>
                    <p>- Azt nem adom.</p>
                    <p>- De ha virág volt!</p>
                    <p>- Nem adom önnek.</p>
                    <p>- No, hát ne haragudjék rám! Mondja már, hogy üljek le.</p>
                    <p>Márpedig Árpád haragudott rá.</p>
                    <p>Mi szükség volt őt így felriasztania? Máskor talán nagyon szívesen látta
                        volna.</p>
                    <p>De ez a bevezetés egészen szerencsétlenné tette a további pásztorórát.</p>
                    <p>Az az arckép nem Evelina képe volt.</p>
                    <p>- Azután üljön le mellém. Különben azt hiszem, hogy fél tőlem. Lássa, azt
                        vártam, hogy el fog hozzám ma jönni, s elmondja tegnapi játékom felőli
                        véleményét, s hogy ön nem jött, hát én kerestem fel önt. Nos, mit mond? Ugye
                        rosszul énekeltem?</p>
                    <p>- Igen rosszul! - felelt Árpád kedvetlenül. - Ön hátrafelé megy, visszatanul.
                        Pirultam a nézők között ön miatt! Hát még a játék! Azt hittem, az
                        automat-színházban vagyok.</p>
                    <p>- Lássa, igen rossz kedélyhangulatban voltam. Házi kellemetlenségeim voltak;
                        annyira, hogy Kaulmantól végképp elváltam.</p>
                    <p>- No bizony, az egész Kaulman nem elég ok önnek arra, hogy egy hamis hangot
                        adjon, s elválhatik tőle anélkül, hogy az ütenyből kiessék. Kaulman úr hadd
                        üljön a milliói között. Ön eddig nem sokat törődött vele.</p>
                    <p>Árpád nem tudja még, hogy Kaulmannal mi történt. A hír még nem terjedt el a
                        Montmartre-ig.</p>
                    <p>- Azután csak legalább koszorúkat ne hajigáltatna magának, mikor olyan
                        rosszul énekel!</p>
                    <p>Evelina nagyon érzékeny részén és nagyon igazságtalanul volt sértve.</p>
                    <p>Csaknem sírva menté magát.</p>
                    <p>- De kérem, hisz nem én hajigáltatom magamnak a koszorúkat!</p>
                    <p>- No, hát önnek valamelyik tisztelője. Valami őrült herceg. Hisz az egyre
                        megy. Szépnek lenni, rosszul énekelni, koszorút kapni: az három olyan bűn
                        egy bokrétában, amit a világ sohasem enged különválasztani.</p>
                    <p>- Jól van; szidjon ön, korholjon ön, zsémbes vén professzorom! Tud-e még
                        valami rosszat felőlem?</p>
                    <p>Árpád elmosolyodott, s kezét nyújtá Evelinának.</p>
                    <p>- Bocsánat, szép asszony! Az eddigi gorombáskodások a művész tanító
                        zsémbelései voltak a művésznő tanítványhoz. Ez megvan. Hát már most megint
                        legyünk gyermekek és enyelegjünk. Előhozzam az ostáblát? Akar ön “hanzlit”
                        játszani velem - vagy kézreverősdit?</p>
                    <p>Ez a vidám hang ismét átmelegítette Evelina kedélyét.</p>
                    <p>Nevetett, s ráütött Árpád ingerkedő kezére.</p>
                    <p>- Hát már most mihez kezd ön, ha Kaulman urat elcsapta magától? Férjhez megy
                        megint? Van már földből kibújó új férj? Úgy hiszem, terem az, mint a
                        champignon. Vagy fenntartjuk a művésznői autonómiát?</p>
                    <p>Evelina lesüté a szemeit és elgondolkozott.</p>
                    <p>- Nekem senkim sincs - szólt elszomorodva.</p>
                    <p>- Ühüm! De ez nem annyit tesz, hogy “én senkinek sem vagyok”.</p>
                    <p>- Ugyanazt teszi. Nem is akarok senkié lenni. Én magamon soha úrrá nem teszek
                        mást, mint aki velem egyenlő rangú! Lássa ön. A szénhordó leány, ki mezítláb
                        szökött el a tárnából, feltartja rangját. Akinek én valaha helyet engedek a
                        szívemben, annak szabad, korlátlan úrnak kell lenni, mint amilyen asszonynak
                        én vagyok. Nem függni semmi úrtól, nem függni semmi mástól, mint saját
                        lángeszétől. Csodáltatni nem a pénzéért, hanem saját ragyogásáért. Művésznek
                        és büszkének kell lennie.</p>
                    <p>Ez elég vallomás volt annak, aki érti.</p>
                    <p>Árpád értette azt. Nagyon elfanyarodott rá.</p>
                    <p>- Hm! Szép asszony! Hanem akkor olyan úton indult ön el, amelyen ilyen
                        emberrel nem fog szemközt találkozni.</p>
                    <p>- Mit akar ön mondani?</p>
                    <p>Árpád szeleskedő indulattal kelt fel.</p>
                    <p>- Azt, hogy a művészfajtának vannak bizonyos bizarr fogalmai az élet felől.
                        Nézze ön, itt az asztalomon egy szép antik billikom; Demidov hercegtől
                        kaptam ajándékba egy hangversenyem alkalmával. Ő viszont az ősétől örökölte
                        azt, kinek Nagy Péter cár ajándékozá. Híres emlék, remekmű. Fejedelmek,
                        hercegek ittak belőle. Meg is becsülöm. Benne tartom látogató­jegyeimet.
                        Hanem asztalomhoz, ivásra egy üvegpoharat használok, melyet magam vettem
                        tizenöt sous-ért, s amelyből más nem ivott rajtam kívül soha.</p>
                    <p>Evelina mélyen elpirult e kegyetlen mondásra.</p>
                    <p>Árpád pedig feltette magában, hogy meg is magyarázza neki azt.</p>
                    <p>- Ön, szép asszonyom, egy művészt keres, aki büszke, szabad, korlátlan ura
                        saját régiójának, aki önlángeszével világít maga körül, s ön azt képzeli,
                        hogy egy ilyen szabad, büszke ember fog az ön oldala mellett ülni, mikor ön
                        a Champs Elysées-be kocsikázik, s hagyja maga után mondatni a világtól:
                        “Nézzétek, az ott Apollónak felkentje, de a lovak, mik kocsiját húzzák, nem
                        a Hyppocrenét rúgott Pegazus utódai, hanem X. herceg telivérei, s amitől az
                        asszony ragyog, az nem férjének dicsősége, hanem márki gyémántjai!” Talál ön
                        egy ilyen embert, szép asszonyom?</p>
                    <p>Szegény Evelina! Vesztére azt gondolta ki, hogy védelmezze magát e kegyetlen
                        gyermek ellen.</p>
                    <p>- És ha én elvetem magamtól a gyémántokat, az egész idegen ragyogást,
                        mindent, ami nem az enyém, amit meg nem érdemeltem, amihez úgy jutottam,
                        hogy nem adtam érte semmit, még egy mosolygó köszönetet sem; és azután
                        leszek semmi más, mint ami vagyok önmagamtól: művésznő; ha éjt, napot eggyé
                        teszek, hogy tehetségemet kiműveljem, hogy rajtam se ragyogjon semmi más,
                        mint a művész dicsősége?...</p>
                    <p>Árpád erre azután megmondta neki, amit még nem tudott.</p>
                    <p>“A gyermekek és a bolondok igazat mondanak!” S Árpádban mind a kettőből volt
                        valami. Amabból életkora, emebből művészete virtuális jogánál fogva.</p>
                    <p>- Szép asszonyom! Önből soha, de soha nem lesz művésznő. Ön azok közé a
                        mostoha leányai közé tartozik a múzsának, akiknek minden tehetség meg van
                        adva pazarul, csak egy nincs: a bátorság hozzá. Ön gyönyörűen énekel
                        idehaza, lángésszel, humorral játszik három ember előtt, de amint a
                        proszcénium lámpásait meglátja, hangja elfogódik, keble összeszorul, hamisan
                        intonál, nem lát, nem hall, nincs szeme, nincs füle. És amellett úgy
                        játszik, mint egy fabáb. Ezt úgy nevezik, hogy lámpaláz, és ebből sohasem
                        gyógyul ki senki. Ez több szép tehetséget megölt már, mint a kritika. Ön
                        persze a fejét rázza erre, s kivívott diadalai tényére hivatkozik. Ne csalja
                        önmagát! Én ismerem ezt a mi mesterségünket egész a színpadi villámcsináló
                        gépig, s tudom, hogy mi okozza a színpadi mennydörgést. Ön diadalt ül,
                        tapsokat kap, koszorúk között jár minden föllépésekor. Másnap magasztaló
                        bírálatokat olvas azokban a lapokban, amik asztalát ellepik. Az mind
                        aranyfüst. Tart addig, amíg önnek gazdag pártfogói vannak. Azok tudják, mibe
                        kerül ez a módja az udvarlásnak. De próbálja ön meg egyszer szétkergetni
                        udvarlóit, becsukni az ajtaját a magas pártfogók elől, s álljon ki a
                        színpadra azzal a követeléssel: “Most ne nekem, de értem tapsoljatok!”, majd
                        meg fogja tudni, milyen olcsó a fütty, a megölő kritika pedig éppen
                        ingyen!</p>
                    <p>Evelina megsemmisülve hajtá le fejét.</p>
                    <p>Hiszen tudta ő jól, hogy ez mind igaz.</p>
                    <p>Árpád könnyen vette a dolgot, mint művész, s nehezen vette, mint ifjú.</p>
                    <p>A divathölgyet látta maga előtt, akinek nincs miért hízelegjen az egyenes
                        lelkű műértő, miért szédítse hiú ábrándokkal; de szánta benne a játszótárst,
                        aki olyan jó volt mindig hozzá. Őt sohasem bántotta. Hát miért bánt vele oly
                        kegyetlenül?</p>
                    <p>Miért nyúlt Evelina olyan húrjához a szívének, amihez nem volt szabad
                        nyúlnia?</p>
                    <p>Minek riasztotta fel festő palétája mellől? Minek kérdezősködött az elrejtett
                        kép felől, mi az.</p>
                    <p>Akármi!</p>
                    <p>Hadd legyen virág!</p>
                    <p>S ha virág, minek kérte azt magának?</p>
                    <p>Ha hozzányúlt, kezére kellett ütni? Az nem neki termett...</p>
                    <p>- S mit tegyek hát most? Mi van számomra hátra? - kérdé Evelina elcsüggedten,
                        s könnyben úszó szemeit választ kérve emelé Árpádhoz.</p>
                    <p>A fiú gondolkozott rajta, megmondja-e neki.</p>
                    <p>Ha kérte a poharat, igya ki fenékig!</p>
                    <p>- Megmondom, szép asszony. Önnek csak két dolog közt lehet választani. Mert a
                        harmadikat: azt, hogy térjen vissza férjéhez, Kaulman úrhoz, én nem
                        tanácsolom. Ha asszony volnék, inkább feküdném a Morgue asztalán, mint az ő
                        hidegvérrel összerabolt milliói között. Tehát csak két választása marad
                        önnek: maradni a színpadon, mint eddig, fogadni a koszorúkat, tapsokat,
                        ahogy jönnek, s válogatni a hercegekben; vagy pedig visszamenni: szenet
                        talicskázni!</p>
                    <p>Evelina felkelt helyéről, sálját szorosan húzta termete körül s elfogult
                        hangon e szót rebegé: “Köszönöm!”</p>
                    <p>És azzal elsietett.</p>
                    <p>Árpád mégis megkönnyezte, mikor eltávozni látta.</p>
                    <p>De hát miért jött éppen akkor, amikor ő azt az arcképet festi?</p>
                    <p>Alig távozott el az úrhölgy, Árpád kihúzta fiókját, megnézni, ha nem
                        törlődött e el a nagy sietséges elrejtésben az a virág.</p>
                    <p>Igazán virág volt.</p>
                    <p>Egy szőke gyermek kék szemekkel.</p>
                    <p>Az ajtó megint nyílik. A képet megint el kell rejteni.</p>
                    <p>Nem jön be senki, csak Árpád anyja szólt be a nyíláson keresztül:</p>
                    <p>- Árpád fiam! Ki volt az a szép hercegasszony, aki most téged
                        meglátogatott?</p>
                    <p>- Ez anyám, egy szegény asszony, aki koldul!</p>
                    <p>- Hm! Csodálatos, milyen cifra koldusok vannak ebben a Párizsban.
                        Selyemruhában és perzsasálban! Adtál neki valamit?</p>
                    <p>- Nem adtam neki semmit, anyám!</p>
                    <p>- Azt jól tetted, fiam!</p>
                    <p>Azzal becsukta az ajtót, s visszament hátulsó szobájába; fia inggallérjait
                        varrni.</p>
                    <p> </p>
                </div>
                <div type="chapter">
                    <head>A kőszén!</head>
                    <p>Evelina úgy tett, mint aki nem akar meghalni.</p>
                    <p>Csak azért sem akar meghalni, mert az orvos azt mondta, hogy nem élhet
                        tovább.</p>
                    <p>Ez a fiú sok igazat mondott neki, de egyben mégse legyen neki igaza:</p>
                    <p>Abban, hogy mi az, ami “lehet”, aminek lenni “kell!”</p>
                    <p>Evelina fölébredni érzé lelkében az erélyt, a visszadacolást, amint azt
                        látta, hogy egyedül maradt a világban.</p>
                    <p>Sok embernek új erőt adott már ez a tudat: “Ha senkim nincs, legyek magam
                        magamnak!”</p>
                    <p>Feltette magában, hogy “lenni fog!”</p>
                    <p>Művésznő fog lenni!</p>
                    <p>Csak azért is megmutatja a világnak, hogy tud, ha akar.</p>
                    <p>Fog bátorsága lenni a lámpák előtt. Abból fogja meríteni a bátorságot, hogy
                        ezt tagadni merik mások.</p>
                    <p>Úgy fog énekelni, mintha egyedül önmagának énekelne. Teheti, hisz az egész
                        világ, mely körülötte van, a “senkinek” és a “semminek” összessége rá
                        nézve.</p>
                    <p>Egész éjszakája kínos volt; szorongatá a szemrehányó pompa, mely termeiben
                        körülvette, minden remekmű asztalán, szekrényeiben; drága vázák, billikomok,
                        drágaköves kelyhek azt beszélték lelkének: “Mit ér, hogy arany vagyok, ezüst
                        vagyok; ha tizenöt garasos pohár nem vagyok!”, de az álom végre is elnyomta,
                        s reggelre acélozott kedéllyel ébredt fel.</p>
                    <p>Aznap ismételve lett az a dalmű, amelyben tegnapelőtt játszott.</p>
                    <p>Délelőtt próba volt belőle.</p>
                    <p>Meg fogja mutatni már a próbán, hogy mit tud! Nem fogja látni az embereket.
                        Úgy fog énekelni, mint a vak csalogány.</p>
                    <p>Befogatott hintójába, midőn a próbára felment, s a színházhoz érve
                        hazabocsátá fogatát, megrendelve, hogy két óra múlva jöjjön vissza érte. A
                        próba addig fog tartani.</p>
                    <p>Mikor azonban a foyer-ba lépett, a rendező eléje jött, és tudtára adá, hogy
                        szerepét ma más primadonna fogja játszani.</p>
                    <p>Evelina felingerült e szóra. Miért vették el azt tőle, miért nem tudatták
                        vele? Ez figyelmet­lenség volt!</p>
                    <p>A rendező sajnálta, hogy nem adhat rá felvilágosítást. Kérdezze meg az
                        impresszáriótól.</p>
                    <p>Evelina felindult kedéllyel kereste fel az impresszáriót. Az nem volt
                        hivatalszobájában.</p>
                    <p>Hanem a titkárja feszes udvariassággal kézbesíte Evelinának egy levelet,
                        melyet éppen el akart számára küldeni az impresszárió rendeletéből.</p>
                    <p>Evelina átvette a levelet, s amint az előcsarnokba kiért, feltörte és
                        elolvasá.</p>
                    <p>Felmondás volt. Rögtöni felmondás. Indokolta a tegnapi balsiker.</p>
                    <p>Hogyan jutott ki a színház csarnokából a hölgy, hogyan került ki az utcára?
                        Maga sem tudta. Csak akkor tért magához, mikor a népár közé kijutott, s
                        akkor jutott eszébe, hogy elbámuljon saját magán.</p>
                    <p>Milyen különös az az ember, aki már nem él, és még mindig jár a föld
                        felett!</p>
                    <p>Ő még látja az embereket, de már azok nem látják őtet.</p>
                    <p>Még jár, még halad, de már teste és lelke két külön úton járnak.</p>
                    <p>Milyen különös dolog semmivé lenni!</p>
                    <p>Tehát mindaz igaz volt, amit az a kegyetlen gyermek mondott!</p>
                    <p>Hogy a felhők aranyozása csak addig tart, ameddig a nap le nem megy?</p>
                    <p>Hogy kívülről jött minden ragyogás, belülről semmi sem jött?</p>
                    <p>Hogy csak bűnös játékszer volt a szép alak még bűnösebb kezekben?</p>
                    <p>Hogy a bolond szerencse csak addig tart, amíg szerencsétlen bolondok vannak a
                        világon?</p>
                    <p>Evelina sokáig elődöngött az utcákon, míg hazatalált. Hiszen gyalog járt.</p>
                    <p>Szégyenlett kocsiba ülni, vagy talán nem mert megszólítani egy bérkocsist,
                        attól tartva, hogy az kinézi a szeméből, hogy ő már senki, s azt fogja
                        kérdezni: “De hát ki fizet meg nekem azért, hogy önt valahova viszem?”</p>
                    <p>Egy csepp csodálnivalót sem talált volna rajta, ha hotele kapujában azt
                        mondták volna neki, hogy itt nem lakik olyan nevű asszony, mint ő. Az régen
                        meghalt, kiköltözött.</p>
                    <p>Pedig még maradt fenn a számára valami, ami csodálkozásra rázza fel
                        kábulatából.</p>
                    <p>Amint lakosztálya termein végigment, legbelső öltözőszobájában talált egy
                        férfit, aki egy karszékben kényelmesen ült elnyújtózva.</p>
                    <p>Ez Waldemár herceg volt.</p>
                    <p>Ideje, hogy bemutassuk e sokat emlegetett hősünket.</p>
                    <p>Hibátlan szabású gentleman, elegáns tournure, gondosan ápolt haj és szőke
                        szakáll, kétoldalt csüngő kotlettekben nekieresztve, felsütött bajusz,
                        kerekre nyílt szemek, felvetett kicsiny ajkak. Mosolygása előkelő és
                        kiállhatatlan. Szemei kedvesek és sértegetők.</p>
                    <p>Evelina a meglepetés és ijedelem dühével kiálta rá:</p>
                    <p>- Uram, mit keres ön itt?</p>
                    <p>- Önre várok, szép hölgy! - szólt a herceg szuverén orrhangon, s fel sem kelt
                        helyéből, ahol olyan kényelmesen látszott heverészni.</p>
                    <p>- Ki adott önnek engedelmet idejönni? - kérdé Evelina indulatosan.</p>
                    <p>- Nem kértem azt senkitől!</p>
                    <p>- Tehát hol veszi a jogot arra, hogy itt legyen?</p>
                    <p>- Innen veszem, asszonyom! - szólt a herceg nagy renyheséggel kabátzsebébe
                        nyúlva, s egy hirdetménylapot vonva ki belőle, melynek minden sora veres
                        irallal volt aláhúzva. Azt odanyújtá Evelinának. Evelina kezében reszketett
                        a lap, midőn azt végigolvasá. Bámulva kérdezé:</p>
                    <p>- Mi ez? Nem értem!</p>
                    <p>- Pedig nagyon érthető a dolog! - szólt Waldemár herceg, elvégre rászánva
                        magát, hogy felkeljen a karszékből. - Kaulman úr hitelezői bírói foglalást
                        intéztek önnek ingóságai ellen. Kaulman úr elég figyelmetlen vagy
                        szórakozott volt neje holmijait a saját magáé gyanánt jelenteni be, s most
                        önnek mindenét lefoglalták; távollétében törvényes erőhatalommal nyittatva
                        fel szobáit, s a hitelezők rögtön kiragaszták a hirdetményt a kapura,
                        melyben meghívják a venni szándékozókat, hogy tekintsék meg az elárusítandó
                        holmit. E meghívás következtében van szerencsém itt lenni és körültekinteni.
                        Mint látja ön, itt minden bútoron a hivatalos pecsét van. Én vevő vagyok
                        itt!</p>
                    <p>Evelina körülnézett, s látta, hogy amit a herceg mondott, az rideg való.</p>
                    <p>- De uram, ez lehetetlen! Hisz Kaulman úr jól tudta, hogy itt semmi sincs,
                        ami az ő tulajdona volna.</p>
                    <p>- Azt én elhiszem. Mindenesetre az ön jegyzőjének a hibája, hogy eziránt
                        önnek biztosítékot nem szerzett. Így csak az van tudva, hogy Kaulman úr
                        szállíttatott ide mindent. Ő vett, ő hozatott mindent. Kaulman úr pedig,
                        fájdalom, nem fog a legjobb akarat mellett is most már ön mellett
                        bizonyítani, mert vele az a kis fátum történt, hogy amint a calais-i vasúton
                        észrevette, hogy a rendőrség nyomában van, kiugrott a vagonból, s oly
                        szerencsétlenül, hogy rögtön meghalt.</p>
                    <p>Evelina fáradtan rogyott le egy pamlagra, s homlokát kezére nyugtatá.</p>
                    <p>- Ha egypár könnyet akar ön szentelni Kaulman úr emlékének, asszonyom, úgy
                        félrefordulok - mondá Waldemár herceg hideg bókkal.</p>
                    <p>Evelina nem szólt rá semmit.</p>
                    <p>Hadd vesszen utána minden!</p>
                    <p>Ha meghalt, jó éjt neki! A tolvaj, ha futtában ejtik el, jól járt; legalább
                        nem akasztják fel.</p>
                    <p>Egy banqueroutier neje, kinek férje halálhírét hozzák, adjon hálát az
                        Istennek. Jól tett vele!</p>
                    <p>A hant eltemeti a férjet és a gyalázatot.</p>
                    <p>Mire gondolhatott még egyébre?</p>
                    <p>Pörölni talán az elvesztett vagyonért?</p>
                    <p>Törvényszék elé állni? Merész orcával megjelenni a bírák előtt? Tanúkat hozni
                        elő, akik bebizonyítsák, hogy ez és ez az ékszer, ez a drága garnitúra nem a
                        férj tulajdona volt, hanem egy ősz, becsületes, magyar főúr ajándéka, mit az
                        minden önzés nélkül, minden szégyenletes utógondolat nélkül ajándékozott a
                        művésznőnek, fogadott leányának? Ezt bizonyítani a gúnykacagók előtt?
                        Keresni valakit, aki elhiggye? Átadni a köznevetségnek jóltevője nevét a
                        saját magáé mellett?</p>
                    <p>Inkább vesszen oda minden!</p>
                    <p>- Nem sírok, uram! - szólt Evelina. - Beszéljen ön, mi jót tud még!</p>
                    <p>- Sok egyebet tudok! - szólt Waldemár, s nekitámaszkodott az ezüstrácsozatú
                        kandallónak. - Tibald herceg, önnek magas pártfogója, gyermekei által bírói
                        gondnokság alá vétetve megfosztatott minden további tevékeny befolyásától a
                        világ eseményeire.</p>
                    <p>- Azt már tudom!</p>
                    <p>- S így azon egymillió forint árú részvény is bírói zár alá került, ami az ön
                        részére volt letéteményezve.</p>
                    <p>- Arról is értesítve vagyok.</p>
                    <p>- De maga ez a substratum is nagy alterációt szenved; mert a bondavári
                        részvények a tárna fölrobbanása és olthatatlan égése miatt egyszerre hanyatt
                        estek.</p>
                    <p>- Mit bánom én azt!</p>
                    <p>- Azt ön hát mit bánja? De egyidejűleg megbukott az államférfi is Bécsben, ki
                        önnek leghatalmasabb védelmezője volt.</p>
                    <p>- Nem törődöm vele.</p>
                    <p>- Még mind nincs vége. A pap, ki önnek jó barátja volt, s a püspökségről
                        álmodozott, visszatért kolostorába.</p>
                    <p>- Régen tudom.</p>
                    <p>- Úgy látszik, mi mindent egyszerre tudtunk meg. Tehát én is tudom azt, hogy
                        önnek, szép asszony, ma reggel az impresszáriója egy levelet írt, melyben
                        rögtön felmondja a szerződését.</p>
                    <p>- Itt van a levél! - szólt Evelina kivonva zsebéből az összegyűrt iratot s
                        levetve az asztalra.</p>
                    <p>S azután száraz szemekkel nézett Waldemár herceg szemei közé.</p>
                    <p>Nagyon szép volt e percben ez asszony.</p>
                    <p>- Csak azért jött ön, uram, ide, hogy nekem ezeket elmondja? - kérdezé
                        Evelina. És szemei ragyogtak mellette: nem víztől, de tűztől.</p>
                    <p>- Nem “csak” ezért jöttem! - szólt Waldemár odalépve a pamlagon ülő hölgyhöz,
                        s kegyesen lehajolva hozzá. - Hanem azért, hogy önnek egy okos szót mondjak.
                        Íme, mindannak vége, amiből eddig az ön aranyálmai eredtek. A bondavári
                        tárna ég. A részvények hanyatt-homlok esnek. Az állambölcs megbukott. A
                        herceg gondnokság alá jutott. A férj elszökött, s agyon­ütötte magát. A
                        bécsi Maximilián utcai palotát lefoglalták. A párizsi vagyont árverezik. A
                        színháznál felmondták a szerződést. Ennek a drámának mind az öt felvonása be
                        van fejezve. Tapsoljunk neki, ha tetszik, s kezdjük újra! Én visszaadom
                        önnek elveszett “rente” papírjait, én megszerzem önnek a Maximilián utcai
                        palotát, én visszavásárolom önnek elkobzott bútorait, gyémántjait és lovait,
                        én visszaadatom önnek színházi szerződését sokkal előnyösebb föltételek
                        mellett, mint az eddigi volt. Én nagyobb úrnővé teszem önt, mint volt eddig,
                        s adok önnek egy sokkal hívebb, feláldozóbb, imádóbb rabszolgát, mint
                        aminőkkel bírt eddig. Annak neve Sondershain Waldemár herceg.</p>
                    <p>S azzal mélyen meghajtotta magát Evelina előtt.</p>
                    <p>Evelina sötét megvetéssel tekinte a férfi lába hegyeire.</p>
                    <p>Waldemár arról volt meggyőződve, hogy most ő ura a helyzetnek.</p>
                    <p>S midőn a hölgy sokáig hallgatott, azt tette, hogy kivonta óráját mellénye
                        jobb zsebéből (pompás kronométer volt), s odanyomta azt a hölgy kezébe.</p>
                    <p>- Asszonyom, az én időm drága. A börzén várnak. Megyek a Kaulman-vállalatokat
                        tönkrezúzni. Most éppen tizenkét óra. Adok önnek egy órai gondolkozási időt.
                        Határozzon sorsa felett. Én addig itt fogok várakozni. Rövid felelet, amit
                        öntől kérek: “igen”, vagy “nem.”.</p>
                    <p>Evelina még annál is rövidebb feleletet adott.</p>
                    <p>Úgy vágta a kezébe adott kronométert a földhöz, hogy háromezermilliom
                        darabban repült széjjel a nyomorult jószág.</p>
                    <p>Ez volt a felelete.</p>
                    <p>Waldemár herceg nevetett, s azzal mellénye bal zsebébe nyúlt, s egy másik
                        órát húzott ki, s gúnyosan lehunyva szempilláit, mondá:</p>
                    <p>- Tökéletesen készen voltam erre a feleletre, szép asszony, azért még egy
                        másik kronométert is hoztam magammal. Kérem, vágja még ezt is a földhöz.
                        Akkor előadom majd a harmadikat.</p>
                    <p>Hanem a második kronométert nem vette kezébe Evelina. Ahelyett hevesen
                        felpattant helyéből, s kitiltó mozdulattal kiálta Waldemárnak;</p>
                    <p>- Ha bútoraimat megvette ön, vitesse el! De szállásom még az enyim. Távozzék
                        el ön innen!</p>
                    <p>Waldemár herceg büszkén emelé föl örök mosolygású arcát.</p>
                    <p>- Szép asszony! Ez könnyen van kimondva. De gondolja meg, mi vár önre, ha
                        engem elutasít magától? Önnek nincs hova lennie!</p>
                    <p>- Még van egy menedékem! - kiálta keserűen a delnő. - Akihez folyamodhatom
                        minden időben!</p>
                    <p>- És az?</p>
                    <p>- És az a kőszén!</p>
                    <p>Waldemár herceg meghajtotta a fejét, egy szót sem szólt többet, vette a
                        kalapját és eltávozott.</p>
                    <p>A hölgy, ki a kőszénre apellál, nem szorult senki barátságára többé.</p>
                    <p>A divatvilág fővárosában sok szép asszony találta már ennél utolsó
                        pártfogóját!</p>
                    <p>Még azon az estén Evelina ékszerésze látta a szép asszonyt.</p>
                    <p>Evelina odavitte hozzá utolsó brilliánt fülönfüggőjét. Az maradt meg neki; a
                        többi ékszere mind bírói zár alá volt véve.</p>
                    <p>Azokat a gyémántokat eladta Evelina az ékszerésznek. Az árát otthagyta nála
                        azzal a meghagyással, hogy annak a kamatjából kis öccse sírját a Père
                        Lachaise-ben minden évben kétszer felhantoltassa, s a minden halottak napján
                        friss virágokkal ültettesse teli.</p>
                    <p>Azt mondta neki, hogy messze el fog utazni.</p>
                    <p>Úgy látszik, hogy el is utazott nagyon messze!</p>
                    <p>Másnap korán reggel egy csomagba kötött kasmíröltönyt találtak meg a Seine
                        partján, amelyben az eltűnt énekesnő ruháira ismertek rá házicselédjei.</p>
                    <p>Waldemár herceg nagy jutalmat ígért annak, aki a szép asszony holttestét
                        feltalálja.</p>
                    <p>De úgy látszik, a szép asszony még azt is oly féltékenyen el tudta rejteni,
                        hogy sohasem akadtak rá.</p>
                    <p>Talán csak cselfogás volt tőle a Seine partján elvetett öltönycsomag, s míg
                        minden ember a víz fenekén kereste: ő csakugyan szavát tartotta, s menekült
                        a kőszénhez, a csendesen betakaró, haldoklók szemeit lefogó, más világra
                        elszállító kőszénhez...</p>
                    <p>Waldemár herceg sohasem tudott meg felőle semmit. S hat hétig mind maga, mind
                        összes cselédsége gyászruhát viselt utána.</p>
                </div>
                <div type="chapter">
                    <head>A görög végrendelete</head>
                    <p>A bondavári részvények már hatvanon álltak a parin fölül, s még mindig
                        feljebb akartak menni.</p>
                    <p>De már Csanta uram mégis megelégelte a nyereséget.</p>
                    <p>Ami sok, csak sok. A jóból is sok, ami sok. Az ember ne legyen telhetetlen.
                        Ne kívánja az egész világot elnyelni. Hiszen elég szép nyereség egy esztendő
                        alatt hatvanezer forint semmiért.</p>
                    <p>Azután meg - valljuk meg az igazat - elég nagy szívszorongatás egy esztendeig
                        ellenni valakinek anélkül, hogy az alatta levő pince tele legyen vert
                        arannyal és ezüsttel. Próbálja meg ezt a kínt valaki. Aludni azzal a
                        tudattal, hogy nem hál tallérokon!</p>
                    <p>De már rászánta magát, hogy akármit beszél Spitzhase uram, itt az idő, amidőn
                        jó lesz a részvényeit apránként beadogatni a börzén a beteg embereknek. Hadd
                        gyógyuljanak meg szegények tőle.</p>
                    <p>Egy idő óta már úgyis nagyon megállapodott az áruk. Egészen megszokta már a
                        börzeárfolyamban ott látni a sztereotip számot:</p>
                    <p>“Bondavár 60 parin fölül.”</p>
                    <p>Egy szép reggelen tehát, mikor Csanta uram éppen azzal a szándékkal kelt föl,
                        hogy küldi a részvényeit Bécsbe, felvetődik a kávéházba, s kezébe veszi a
                        legelső lapot, melyet éppen nem foglalt le más, s természetesen kezdi a
                        hátulját olvasni, ott, ahol a tőzsdei táviratok vannak öreg betűkkel
                        közölve.</p>
                    <p>Ott a legelső, amit meglát, ez a kompakt betűs sor:</p>
                    <p>“Bondavár: 60 parin alól.”</p>
                    <p>Óh, ez sajtóhiba, de öreg! Részeg volt az újságíró, az akasztófa, mikor ezt
                        ide nyomatta. Be kell csukatni a semmirekellőt! Ha van még policáj Bécsben
                        és igazság a monarchiában, az ilyen gonosztettért bizonyosan vasra fogják
                        verni, aki így megijeszti a becsületes embereket! Mert ez már, ha valami,
                        hát “közcsendháborítás”.</p>
                    <p>De azután sorba nézte a többi lapokat is. S úgy találta, hogy ezen a napon
                        valamennyi újságíró csodálatos módon összebeszélt, hogy úgy leigyák magukat,
                        hogy a “parin fölül” és “parin alól” között különbséget ne tudjanak
                        tenni.</p>
                    <p>Pedig április elseje sincs, hogy azt valami juxból tennék.</p>
                    <p>Elvégezte magában, hogy itt valami óriási félreértésnek kell lenni, s rögtön
                        táviratozott Spitzhasenak: “Mi baj van?”</p>
                    <p>Spitzhase távirata keresztezte az övét: az még előbb táviratozott neki.</p>
                    <p>“Nagy baj... Bondavári tárna ég... Pánik nagy... Részvények 60 parin alól...
                        Eladni mind!...”</p>
                    <p>“Hűh! Aki áldotta! - káromkodék Csanta uram. - Eladni mind! Hatvannal parin
                        alól! Hatvanezer forint veszteséggel! Most már igazán, hol a harangkötél,
                        hol a folyosóvas? Hadd akasztom fel magamat! Hat hordó ezüst oda! Embert
                        ölök! Embert eszem! Megyek Bécsbe! Szétrúgom Bécs városát, mint a
                        hangyavackot, ha az én ezüstömet vissza nem adja! Nem azért vittem én fel az
                        ezüstömet, hogy az ottmaradjon!”</p>
                    <p>És dúlt-fúlt, mint a veszett bivaly, és kihányta ládájából mind a
                        részvényeket, és a hasukra taposott a sarkával.</p>
                    <p>“Ti cudarok! Ti gyalázatosak! Ti piszkos papiros koldusok! Hát ti akarjátok
                        nekem megenni hatvanezer forintomat ezüstben? Kigyúrom a beleteket!
                        Kihasítom a hátatokból az ezüstömet! Agyonverlek! Eltaposlak!”</p>
                    <p>Hát a nagy hányás-vetés közben valami akad a kezébe. Egy írás.</p>
                    <p>“De nini! Hát mit dühösködöm én itt, mint egy félbolond a ketrecben? Hát van
                        énnekem valami bajom? Nincs énnekem annyi bajom sem, mint a máknyi mag! ‘Sz
                        itt van az öcsém­uramnak a levele, ni! De jó, hogy ezt vissza nem adtam
                        neki! Amelyben kötelezi magát, hogy ezer darab bondavári részvényt tartozik
                        tőlem átvenni al pari, bármikor. Ej, de emberséges ember voltam érte, hogy
                        pipára nem gyújtottam egyszer ezzel az írással. Megcsókolhatnám magamat
                        érte, hogy ilyen okos ember voltam! Óh, én édes eszem! Óh, én előrevigyázó
                        orrom! Most ebbe az írásba beletakarózom egészen. Eshetik tőlem a jeges
                        zegernye zápor; engemet ettől egy cseppje sem érhet!”</p>
                    <p>Azzal szépen visszatette tűzmentes fiókjába a részvényeket is, meg a drága
                        levelet is, s egészen meg volt vigasztalva.</p>
                    <p>Mindjárt leült levelet írni az ő kedves uraöccsének Párizsba, kinek fel volt
                        nála jegyezve az üzleti irodája; felszólította egész emberséggel, hogy
                        minekutána így meg így állnak a dolgok, tessék valakit ideküldeni a
                        részvényeiért, aki azokat átvegye; vagy akár azt a barátságot is megteszi
                        még a kedvéért, hogy maga helyébe viszi, csak mondja meg, hogy hová, és hogy
                        ki fizeti ki. A közbeeső kamatok iránt majd megegyeznek.</p>
                    <p>Erre a levelére pedig egy hétig nem kapott választ. Hanem hiszen Párizs nem
                        is bolhaugrás X.-hez.</p>
                    <p>Annak a hétnek pedig minden napján kapott reggel is, délben is táviratot
                        Spitzhasetól, melyben az sürgetve unszolja, hogy adjon túl a részvényein,
                        mert nagyon rohannak lefelé. Mindennap tíz forinttal buknak lejjebb. A hét
                        utolsó napján már csak 80 forint értéket jegyeznek utánuk: az is “lanyha
                        kereslet!” A kontremin borzasztóan felülkerült.</p>
                    <p>Csanta uram a füle gombját sem billentette mindezen táviratokra.</p>
                    <p>“Beszélj, beszélj! Csak te koptasd a körmödet a sok táviratozásban. Bánom is
                        én, ha már most lefelé kezdenek is nőni a részvényeitek, mint a sárgarépa, s
                        a jövőn héten annak adnak száz forintot, aki egyet örökbe fogad közülök
                        keresztyéni barátságból. Nekem nem részvényeim. Kell is nekem a ti
                        papirostok! Tietek! Vigyétek el! Nekem az ezüstöm kell vissza! Én fogom a
                        fületeket.”</p>
                    <p>És amellett mindennap eljárt a kávéházba és mutatta, hogy nincs rossz kedve.
                        Egy csepp rossz kedve sincsen. Ami másnak fáj, annak jajgasson más!</p>
                    <p>Hanem azután a nyolcadik napon, mikor egy reggeli lapban azt a párizsi
                        táviratot olvasta, hogy a Kaulmancég főnöke, Félix úr megszökött,
                        hátrahagyva rémítő mennyiségű fedezetlen kötelezettségeket, s utána mindjárt
                        a calais-i táviratot, hogy a futamodó Kaulman az üldöző rendőrség elől a
                        gyorsvonatról leugorván nyakát szegte; akkor közel volt hozzá, hogy a guta
                        megsimítsa.</p>
                    <p>Rögtön táviratozott Spitzhasenak, hogy adja el minden részvényét azonnal, ha
                        veszik, 80 forintért, ha nem veszik, azon alul; akármi áron, csak adja
                        el.</p>
                    <p>Spitzhase aztán visszafelelt neki, hogy:</p>
                    <p>“Jókor már! Hetvenen áll az árfolyam. Az is csak névleges jegyzés. Csak
                        kínálók vannak, vevő senki. Oda a tárna, oda a vasút! Oda minden! Mért nem
                        adta egy hét előtt, ahogy üzent neki. Most már befűthet vele, s süthet rajta
                        makkot!”</p>
                    <p>“Meg vagyok lőve!”</p>
                    <p>Ez volt a szava Csanta uramnak.</p>
                    <p>“Hazamegyek. Lefekszem. Meghalok. Nem lehet tovább élnem. Tiszta abszurdum,
                        hogy még három napig éljek.”</p>
                    <p>Elbúcsúzott minden ismerősétől. Ne féljenek semmit! Nem öli ő meg magát.
                        Meghal szépen magától, csak úgy bújában, mint ahogy meg szokott halni az
                        ember betegségben.</p>
                    <p>Hisz ha meg lehet halni az embernek egy hideg szélfuvallattól, egy lenyelt
                        rossz falattól, egy ragályos lehelettől, hogy ne lehetne meghalni egy ilyen
                        veszteség fájdalmától?</p>
                    <p>Kétszázezer forint oda!</p>
                    <p>Szépen rendberakott, hordóba eltett, tallérokra felváltott kétszázezer igazi
                        forint!</p>
                    <p>Nem olyan képzeleti forint, olyan papirosra festett forint: ma veres forint,
                        holnap zöld forint! Valóságos, igazi csengő-pengő, ezüstből kivert forint.
                        Ami ezer esztendő múlva is pénz!</p>
                    <p>Oda!</p>
                    <p>Csanta uram hazavezetteté magát irgalmas lelkek által a lakóházába. Magától
                        világért haza nem talált volna soha. Az egész utca minden házát végig
                        bekopogtatta volna, azt tudakolva, hogy nem lakik-e ő itten.</p>
                    <p>Az emberek azt hitték volna, hogy valahol nagy mulatságban volt, s nagyon
                        sokat bevett a jóból.</p>
                    <p>Hazaérve még egyszer levezetteté magát a pincéjébe, ami oda a patak alá volt
                        építve, hogy még egyszer lássa élő szemeivel: csakugyan valóban nincsenek-e
                        ott az ő ezüsttelt hordói?</p>
                    <p>Nincsenek! Egy sincs ott! Az utolsóig kicsalogatta valamennyit a furfangos
                        bécsi rabló.</p>
                    <p>Óh, hogy miért tört ki neki a nyaka? Miért nincs neki annyi nyaka, ahány
                        hordót kihengerítettek innen a kívánatára!</p>
                    <p>Milyen szépen feküdtek itt egymás mellett! Osztályozva. Ez itt húszas. Ez
                        forintos. Ez birodalmi tallér. Ez koronás tallér!</p>
                    <p>Milyen szép pénz az az ezüst! Milyen igazi pénz! Bukhatnak királyok,
                        bukhatnak forradalmak, ő megmarad. Hirdetheti a törvényt német potentát,
                        magyar potentát: ezeknek nem parancsol!</p>
                    <p>S ezt a szép pénzt, ezt az igazi pénzt engedte ő kicsalogatni a pincéjéből!
                        Abból a biztos pincéből, amibe rablónak sem lehetett betörni, mert egy
                        nyomással a víz alatt volt minden!</p>
                    <p>- Eresszétek bele a vizet a pincébe! - hörgé magánkívül a tőzsér. - Hadd
                        teljék meg a pince! Fulladjon oda, aki belemegy!</p>
                    <p>Késő már az!</p>
                    <p>Hamarább kellett volna azt a vizet ráereszteni a pincére!</p>
                    <p>Mikor még a hordók mind ott voltak, hogy ne nyúlhatott volna hozzájuk maga a
                        gazdájuk sem. Akkor most is ott volnának! Szépen megzöldülve a húszasok,
                        tiszta fehérre mosva a tallérok. Most pedig béka kuruttyol a vízben, s azt
                        mondja: “Vak, vak, vak!”</p>
                    <p>Csanta uram levetkőztetteté magát, s lefeküdt az ágyba.</p>
                    <p>Hívatta a papot, meggyónt, s felvette a szentséget.</p>
                    <p>Azután hívatta a magisztrátuális perszónákat, és testamentumot tett.</p>
                    <p>Rendelkezett világi vagyonáról.</p>
                    <p>Sok birtoka volt még. De mit ér az, ha oda az alap, oda a győzelem trófeuma,
                        oda az ezüst?</p>
                    <p>Házait, az egész utcasort eltestálta annak az üres templomnak, amibe most már
                        nem fog járni senki többé, aminek a küszöbén most már ki fog nőni a kövek
                        közül a fű, s körülzöldelli az egész falat; s az udvarán pullus diákok
                        fognak labdázni minden csütörtök délután.</p>
                    <p>Azért legyen annak a templomnak papja, egyházfia, harangozója.</p>
                    <p>A pap tartsa a misét, a harangozó húzza meg a harangokat, az egyházfi nyissa
                        ki az ajtót mindennap, mint amikor még százan meg százan mentek be a
                        kinyitott templomajtón, szép ezüstgombos férfiak s hosszú selyemuszályos
                        asszonyok, akiknek ivadéka nem maradt a földön.</p>
                    <p>Az a templom hirdesse, hogy ők “voltak!”</p>
                    <p>A szomszéd ház pedig bocsáttassék vissza annak az özvegyasszonynak a
                        tulajdonába, aki utolsó leánya az utolsó görögnek a városban, akitől ő vette
                        azt el egykor kótyavetyén.</p>
                    <p>S minthogy ezzel az asszonnyal maradt fenn még régibb időkből valami vitája,
                        amiben Isten a bíró: papirosról volt szó, ami ma sokat ért, holnap semmit
                        sem ért; tehát neki hagyományozza még és az ő fiának azt a kárba veszett,
                        azt az elátkozott papiroshalmazt is, aminek “bondavári részvények” a neve,
                        amik őt most megölik. Legyen az övék. Ha elvész, vesszen el nekik; ha
                        megmarad, nyerjenek ők vele.</p>
                    <p>Ekként rendbe hagyva világi vagyonát szépen, megpecsételé a végrendeletet,
                        aláírta saját kezével; kiosztotta utolsó ezüst-, aranypénzét az ismerősök, a
                        cselédek között; a harangozónak megmondta, hogy húzza meg rögtön a
                        harangokat, és minden két órában húzzon három verset, s ha kérdik, kinek
                        szól, mondja azt, hogy a vén Csanta meghalt!</p>
                    <p>Azzal kiküldött mindenkit magától.</p>
                    <p>És másnap reggelre meg volt halva.</p>
                    <p>Nem érte semmi erőszak.</p>
                    <p>Csak a bánat ölte meg. Mint ahogy meg tud halni az öreg ember, mikor az öreg
                        felesége meghal, akivel együtt megvénült, mint ahogy meg tud halni az olyan
                        ember, akinek erős akarata van, s ha kimondta, hogy nem marad itt többé, hát
                        el tud menni!</p>
                    <p> </p>
                </div>
                <div type="chapter">
                    <head>Mikor a föld ég a talpunk alatt</head>
                    <p>Szaffrán Péter átka beteljesülésnek indult: “Ne zöldüljön hát a fű azon a
                        mezőn!”</p>
                    <p>Még ugyan zöldül a fű azon a mezőn, de alant a föld keblén nem tudni, mi
                        történik.</p>
                    <p>A részvénytárna igazgatósága azt a védelmet gondolta ki a tárnaégés ellen,
                        hogy minden hozzájárást betömetett: tárnák, aknák nyílásait; így ha nem fér
                        a küllég a tűzhöz, magában el kell annak aludni.</p>
                    <p>Hanem ebből azután az a baj támadt, hogy a szénkészlet elfogyott, s nem volt
                        mivel tüzelni a kohókban.</p>
                    <p>Próbáltak fával tüzelni, erdő volt elég; hanem azzal meg nem tudott bánni a
                        kezelő személyzet, s tömérdek vasat rakásra rontottak.</p>
                    <p>Vasúti sínek helyett csak úgy hevertek a hámor körül a kilökött medvék.</p>
                    <p>Mert a hámorhoz is összeszedték a külföldi gyárakból aki csak kimustrált,
                        hasznavehetetlen, korhely és kontár munkás volt, csakhogy ők port
                        hinthessenek vele a világ és a részvényesek szemébe, hogy nekik nagyban
                        dolgozó gyáruk emelkedett ki egy varázsütésre.</p>
                    <p>Az igaz, hogy a varázsütés megvolt, hanem egy egészséges kalapácsütés többet
                        ért volna annál.</p>
                    <p>Álmodni sem lehetett arról, hogy a szerződött síneket a vasúti vállalkozóknak
                        a határnapra elő tudják állítani. A biztosíték úszott! Viszont a
                        vasútépíttetők biztosítéka forgott nagy veszélyben, ha a kitűzött időre a
                        vasút a közforgalomnak át nem adatik.</p>
                    <p>Így aztán egymásba fogózva a tárnarészvény-vállalat a vasútvállalattal,
                        hengergőztek a veszedelmes lejtőn alá, hol az egyik, hol a másik alul, de
                        folyvást lefelé mind a kettő.</p>
                    <p>Végre az egyik igazgatóság szorította a másikat, hogy venni kell a szenet,
                        ahol és ami áron kapható. Ott van Berend Iván Bonda-völgyi tárnája, ott kell
                        elég szénnek lenni, mert egy év óta nem volt vására, vegyenek attól.</p>
                    <p>Rauné úr tehát rászánta magát, hogy írjon Ivánnak, kérjen tőle szenet! Szép
                        gazdaság. “Kovácstól venni a szenet.”</p>
                    <p>Az Ivánhoz intézett leveleivel azonban az a sajátságos fátum történet, hogy
                        feltöretlenül kerültek hozzá vissza.</p>
                    <p>Mikor azután még jobban szorították Rauné urat, végre elszánta magát, hogy
                        személyesen menjen el Ivánhoz szénre alkudni.</p>
                    <p>Ez a látogatás pedig igen röviden ütött ki. Rauné úr mindössze nem volt két
                        percig Iván szobájában, s azután az történt vele, hogy előbb jött ki maga,
                        mint a kalapja, és mind a kettő után Ivánnak ez a szava: “Én denunciánssal
                        többé szóba nem állok!”</p>
                    <p>Járult-e valami tettlegesség is Iván részéről ehhez az elbúcsúztatáshoz, azt
                        nem tudjuk; annyi bizonyos, hogy Rauné úr sem pert nem indított Iván ellen,
                        sem a kartelvivőit nem küldte el hozzá, hanem ahelyett írt egy hosszú
                        levelet a direktóriumnak, melyben elmondja, hogy Berend egy piszkos
                        haszonleső ember. Most fel akarja használni a részvénytárna
                        szerencsét­lenségét, s semmi áron nem ad el szenet, ahelyett inkább maga
                        készíttet egyre-másra vasúti síneket arra spekulálva, hogy majd a társulat
                        kénytelen lesz azt őtőle minden áron megvenni. Ezt nyilatkoztatá ki
                        őelőtte.</p>
                    <p>Megfoghatatlan, hogy az alatt a két perc alatt, melybe a bemenetel és
                        kijövetel is beleszámíttatik (az utóbbi az igaz, hogy röviden történt), hogy
                        lehetett azt a hosszú értesülést nyernie!</p>
                    <p>Hanem azzal csak azt vitte ki Rauné úr, hogy a vasútigazgatóság egyenesen
                        Ivánhoz fordult, s tett neki egy ajánlatot a sínkészletére, mely nagyon
                        megtoldta a kiállítási árt. És ha Iván azt mondta volna, hogy még ötven
                        percenttel többet kíván, azt is megadták volna neki.</p>
                    <p>Mindenkinek égett a föld a talpa alatt.</p>
                    <p>Megvolt tehát a nyereményosztalék busásan Iván hűnek maradt munkásai
                        számára.</p>
                    <p>Az elpártoltak is visszakéredzkedtek: amott megszűnt a munka.</p>
                    <p>Hanem most már válogatva bánt velük az őstárna.</p>
                    <p>A “hívek” zsürije szavazattal határozott: visszavehető-e az eltávozott, vagy
                        befogadható-e egy új tag a telepbe?</p>
                    <p>A “nem” száműzte az elítéltet, s Ivánnak sem volt megkegyelmezési joga
                        számára. S a bevettnek egy évig kellett szolgálnia a tárnában rendes
                        munkabér mellett, akkor aztán nem is a zsüri, de a suffrage universelle
                        döntötte el, érdemesítette-e magát az új tag arra, hogy az állandó
                        telepítvényesek sorába fölvétessék, és az osztalékban részesüljön
                        jövőre.</p>
                    <p>A munka pedig gyönyörűen ment; minden munkás egyúttal sajátjának is
                        tekintette a tárnát. Kevesebb volt a kár, több volt a munka látatja; nem
                        veszett kárba sem idő, sem erő. Rend uralkodott parancsszó nélkül.</p>
                    <p>De hát a tárna jövője nem volt-e veszélyeztetve a szomszéd tárna égése
                        által?</p>
                    <p>Igen.</p>
                    <p>A széntelep fekvéséből ki lehetett okoskodni, hogy a tárnaégés a Bonda-völgy
                        felé terjed. Évek kellenek hozzá, míg odáig elér; de elvégre mégis csak az
                        lesz a sorsa, hogy az is elhamvad a másikkal együtt.</p>
                    <p>Mennyi kincsnek kell elveszni a föld alatt!</p>
                    <p>Pedig a föld felett is sok elveszett már a bondavári fátum miatt.</p>
                    <p>Eleinte a részvénytársulat igazgató tanácsa azt gondolta ki, hogy meglévő
                        tőkéjével maga vásárolja vissza bukó részvényeit, s azzal kettős hasznot
                        csinál; először: al parin kiadott részvényeit messze a parin alul kapja
                        vissza, másodszor: megállítja azoknak további hanyatlását.</p>
                    <p>De nem ért el vele egyebet, mint hogy a tartalék tőkéjét apródonkint ki
                        hagyta szivárogni a pénztárából, s utoljára a legszükségesebb kiadásokra sem
                        maradt.</p>
                    <p>A részvények hanyatlását pedig meg nem akadályozhatta. Alig jutottak szegény
                        vízbeesettek egy kis lélegzetvételhez, megint jött a kontremin, s a víz alá
                        nyomta a fejüket.</p>
                    <p>Waldemár herceg is tudta, hogy mire valók a hírlapok.</p>
                    <p>Kifogyhatatlan rovatot képezett a tárcákban, újdonságokban a bondavári hegy
                        égésének minden kitalálható változata.</p>
                    <p>Leírták, hogy repedezik meg a föld, rossz szagú gőzöket eresztve
                        hasadékaiból. E gőzöknek ez a csodahatásuk van, hogy minden piros virág kék
                        színűre válik tőlük.</p>
                    <p>A fű nagy térségeken kiszárad gyökerestől, s egész erdők lombja lehull kora
                        tavasszal.</p>
                    <p>A szántóvető bámulva látja, hogy az a szép agyagos föld, amit ekéje feltúr,
                        milyen veres!</p>
                    <p>Az agyagvermek fenekén jáspis alakú égett tömegek kezdenek mutatkozni, mint a
                        kegyetlenül égetett téglákon.</p>
                    <p>A márga- és palarétegek beszakadoznak a gyepszín alatt.</p>
                    <p>A bondavári őskastély kútjában először meleg kezd lenni a víz és kén ízű,
                        azután lassankint elfogy, szétpárolog, utoljára egészen kiszárad. Még később
                        forró gőzök törnek ki belőle. Utoljára már szublimátumok tapadnak a
                        köveihez, mik új ismeretlen kristályképződésekben rakodnak le.</p>
                    <p>Ott vannak közszemlére kitéve az antikváriusok, a természetrajzi kereskedők
                        kirakataiban a jáspissá égett agyaghantok, a kiforrott földsalak darabok, s
                        a soknemű kristályozatok, mik a bondavári hegyégésről tanúskodtak, s a
                        tudósok, a geológusok bizonyítják, hogy ezek valóban a hegyégés
                        produktumai.</p>
                    <p>Hiába tiltakoznak a részvényesek azután, hogy mindebből egy szó sem igaz.
                        Zöld a fű, zöld az erdő Bondavárott; hogy ezek az égett tanúk a duttweileri
                        hegyből valók, mely százhúsz év óta ég, meg a planitzi kőszénbányából, mely
                        már kiégett; a kristályok az epterodei és bilini földkiégés alkotásai; nem
                        használ semmit.</p>
                    <p>A megijedt ember mindig a rosszabbat hiszi.</p>
                    <p>Tény, hogy a föld alatt tűz van Bondavárott.</p>
                    <p>Ha ma nem, tíz év múlva, húsz év múlva csakugyan így lesz az összedüledezve,
                        égve, forrva, mint ahogy most írják róla.</p>
                    <p>S Waldemár herceg szüntelen készen volt valami új riasztással.</p>
                    <p>Lenyomta már a részvényeket harmincig, húszig, még azon is alul akarta
                        nyomni. Egész a semmiig.</p>
                    <p>Éppen akkor volt rá példa, hogy egy roppant pénztársulat részvényeit még a
                        semmin is alul nyomták. Egy percentet kínáltak a birtokosok annak, aki egyet
                        elfogad a maga nevére.</p>
                    <p>Szép játék volt ez! Ezer meg ezer embernek lett kezébe nyomva a
                        koldusbot.</p>
                    <p>Az a sok szegény ember, aki egy év előtt futott a maga megtakarított
                        forintocskáival a roppant nyereséget hirdető bondavári papírt megvenni; a
                        kishivatalnok, ki beleölte a szállásbérét, a szatócs, ki amit a sajton
                        nyert, sajttakaróba verte; a cseléd, ki félretett bérét vélte igen jól
                        elhelyezni, az özvegyasszony, ki szűken kamatozó papírjait cserélte ki a
                        gazdagon fizetővel, s a pénztárnok, ki a rábízott összeget e biztos
                        nyereségért kockáztatni merte, s most elveszté a pénzzel együtt a becsületet
                        is: mind, mind koldussá, nyomorulttá téve, kenyerétől megfosztva! Szilárd
                        iparűző emberek, kiket a kacér szerencse műhelyeikből kicsalogatott,
                        tönkretéve! Hintónjáró urak gyalogjárókká csapva.</p>
                    <p>Jaj és jaj mindenfelé!</p>
                    <p>Hanem mulatságnak nagyon szép ez a másik fél részére, aki felülkerült.</p>
                    <p>Most is van lárma a börzén, csakhogy most a “baisse” lármázik.</p>
                    <p>Közel az idő, amidőn Waldemár herceg azzal a szóval fog a kerek sorompó előtt
                        megjelenni:</p>
                    <p>“Kinek kell Bondavár tíz forintért? Én adok!”</p>
                    <p>És nemcsak az apró emberek sírnak. Vannak magas urak is, akiket ez a csapás
                        ledöntött a lábaikról.</p>
                    <p>Ott a Bondaváry herceg és a grófnők.</p>
                    <p>A herceg veje tapasztalá, hogy nem lehet egy boltívnek a zárkövét kilökni
                        anélkül, hogy az egész boltozat összeessék. A Tibald herceg ellen kért bírói
                        gondnokság maga után vonta a hitelezők összejövetelét.</p>
                    <p>És azzal az óriási birtokok, miknek tulajdonosa nagyobb úr volt akárhány
                        uralkodó hercegnél, hitelezők kezelése alá kerültek.</p>
                    <p>Akkor égett azután igazán a föld a lábuk alatt.</p>
                    <p>Ha a tiszti gazdálkodás tolvajgazdaság volt náluk, a hitelezői bérgazdálkodás
                        valódi rabló­gazdaság képét mutatta. Kivágták pompás őserdeiket, parkjaikat,
                        vadaskertjeiket, elprédálták gulyáikat, méneseiket, merinó juhaikat, s
                        felszántottak s bevetettek búzával minden darabka földet, ami csak
                        teremhetett. Amiért azután az Úristen azzal büntette meg őket, hogy adott
                        nekik roppant termést, de nem adott hozzá zsidót, aki megvegye. Nem volt
                        semmi ára a nagy termésnek.</p>
                    <p>Bele lett vonva a kondolenciába a bondavári uradalom is.</p>
                    <p>Tíz per is keletkezett miatta, amikben minden egyes beavatkozó alperes is
                        volt, felperes is volt; külön egymás ellen - együtt egy ellen! - és abban
                        végrendelet és vitalitium, hajadonjog és örökösödés, ősiség és majorátus,
                        bérszerződés és örök átadás, szorgalom és bányajog, betáblázás és
                        statutumok, beruházás és kisajátítás, lefoglalás és prioritások úgy együvé
                        kavarintva, prókátori furfanggal úgy összebonyolítva, egy olyan szövevénnyé
                        gubancolva, hogy mire abból a törvényszékek ki bírnak gázolni, a jelen
                        ivadék rég a másvilágon van már.</p>
                    <p>Ennek azután az a legközvetlenebb következése lett, hogy Theudelinda
                        grófnőnek sem fizette senki a kikötött évi negyvenezer forintot.</p>
                    <p>Az pedig sok családi viszálynak szokott kezdő sora lenni, hogy elfogy a
                        pénz.</p>
                    <p>Theudelinda grófnő pénzzavarát Angela grófnő érezte meg legjobban.</p>
                    <p>Salista őrgróf megházasodása után úgy pazarolt, mint aki abban a nézetben
                        van, hogy húszmillió forintot vett el; s nehéz volt őt e nézetének
                        megváltoztatására bírni. Amiből azután igen éles jelenetek fejlődtek ki a
                        házastársak között.</p>
                    <p>Angela grófnő is úgy viselte magát, mint aki nem becsülésből választotta
                        magának a férjet, hanem dacból.</p>
                    <p>Tudta ezt mindenki.</p>
                    <p>Tudhatta Iván is.</p>
                    <p>Csakhogy Ivánnak most egészen máson volt a gondja.</p>
                    <p>Azon, hogy ég alattunk a föld!</p>
                    <p> </p>
                </div>
                <div type="chapter">
                    <head>Gyermekjátékok</head>
                    <p>A koncertszezon legszebb virágzása közepett kapták meg Belényiék a hivatalos
                        értesítést, hogy Csanta uram meghalt, s végrendeletében visszaadta elkobzott
                        házukat.</p>
                    <p>Hát ha Beethoven, Mozart és Haydn várták volna Árpádot kvartettre, nem hagyta
                        volna-e rögtön Párizst, hogy megláthassa az elhagyott ház udvarát újra?</p>
                    <p>Még Belényiné is elfeledkezett bevételek és belépti díjak mennyiségével
                        vesződni arra a szóra, hogy “Hívnak haza!”</p>
                    <p>“Vajon megvan-e még a szomorúfűz a kút mellett? Mekkorát nőhetett a télizöld
                        repkény a folyosó falain? Vajon ápolta-e valaki a gyümölcsfákat a kertben?
                        Megvannak-e még a gyöngyvirágok a fal mellett? Nem pusztultak-e el a
                        nefelejcsbokrok a patak mentén?”</p>
                    <p>Ez volt most a nagyobb kérdés!</p>
                    <p>Dehogy időztek egy napot is tovább. Egyik jobban tüzelt, mint a másik.</p>
                    <p>Másnap már vasúton voltak. Úgy siettek, mint akik hitelezők elől szöknek.</p>
                    <p>Sem éjjel, sem nappal nem pihentek sehol. Délután volt, mikor megérkeztek
                        X.-nek városába.</p>
                    <p>A massaecurator, a szenátor úr már akkor ott preferánszozott a kaszinóban, de
                        biz azt csak kihúzták a kártyaasztal mellől, nem hagyták másnap reggelig a
                        bőrében, hogy a házukat át ne adja. A jó úr kénytelen volt kifizetni a
                        buktit és menni velük.</p>
                    <p>Belényiné azon aggódott egész úton, vajha ne töretett volna boltot Csanta
                        uram az ő szép utcaszobájából. Bárcsak egy kis szoba volna benne felhagyva,
                        ami ne volna bérbe kiadva, hogy ő ott hálhatna meg a maga házában első
                        éjjel.</p>
                    <p>A szenátor úr tehát nagyon megvigasztalá, midőn tudtára adta, hogy nem lakik
                        a házában senki. Csanta uram nem fogadott lakókat a tőszomszédjában levő
                        házakba. Békében akart élni és szomszédok nélkül. Neki senki se leskelődjék
                        át az udvarába. Neki ne nézegessenek be a pinceablakain. Csak egy mindenest
                        tartott azokban, aki a házakra felügyeljen, hogy a tolvajok fel ne verjék.
                        Annak volt egy szobácskája ottan.</p>
                    <p>A szenátor úr tehát bevezeté visszakapott házukba Belényiéket; felnyittatá
                        előttük a szobákat.</p>
                    <p>Minden bútor úgy állt azokban, ahogy elhagyták. Még a por sem volt
                        letörülgetve róluk, ki tudja hány esztendő óta.</p>
                    <p>Árpád első gondja lett volna a kertbe szaladni, ha a szenátor úr meg nem
                        fogta volna.</p>
                    <p>Még valami átadnivaló van. Egy nagy vasláda. Azon hármas zár. És abban egy
                        nagy kincs!</p>
                    <p>A bondavári részvények.</p>
                    <p>- A patvar vigye el a bondavári részvényeit - nevetett Árpád -, hiszen nyár
                        lesz már, nem kell most fűtenivaló!</p>
                    <p>- Bizony azok most nagyon alant állnak! - biztosítá őket a szenátor úr. -
                        Jelenleg alig áll az árfolyamuk tíz forinton felül. Mert hogyha úgy nem
                        volna, hát hiszen nem is halt volna akkor meg Csanta uram.</p>
                    <p>De már csak azért el kell őket fogadni. Ajándékmarhának nem kell nézni az
                        ázsióját.</p>
                    <p>Belényinének még azután sok beszélnivalója volt a jó öreg szenátorral
                        mindenféle ügyes-bajos dolog felől; Árpád nem ártotta magát abba, hanem
                        kiosont a szobából, és le a kertbe.</p>
                    <p>De bizony megvoltak a gyümölcsfák mind, éppen teljes-tele virágzásban; a
                        kerítés mellett ott piroslott a teljes virágú őszibarackfa, amiről
                        hajdanában halálbüntetés terhe alatt nem lett volna szabad egyetlenegy
                        virágot vakmerő kézzel leszakítani, a nefelejcs is ott kéklett a víz
                        partján, s a fal mellett egész kardalt csilingeltek a gyöngyvirágok
                        csengettyűi. Csak az legyen, aki meghallja.</p>
                    <p>Minden megvan, minden nagyot nőtt azóta. A két átellenes part fái egészen
                        egymásba hajlottak már.</p>
                    <p>Árpádnak első gondja volt kibontani a betéglázott pincegégét. Ott van-e még a
                        sodronylánc, s a láncra akasztva a bodzafa-malom?</p>
                    <p>Ott volt.</p>
                    <p>Hát a tilinkó?</p>
                    <p>Az is ott volt.</p>
                    <p>Egymásba illenek-e még a rovátkák?</p>
                    <p>Tökéletesen.</p>
                    <p>A malomból nem hiányzott semmi.</p>
                    <p>Akkor azután végighasalt a sárgavirágos zöld fűben; rátette a bodzafa-malmot
                        a vízre, s két tenyerébe fektetve állát nagy megelégedéssel nézte, hogy
                        forog a bodzafakerék, hogy kelepelnek a lapátok, hogy forog a korong rajta.
                        Nem verik meg érte többé!</p>
                    <p>Valahára kijátszhatja magát kedvére.</p>
                    <p>Hír, dicsőség? Mit beszélnek az újságok? Hogy sajnálják hirtelen eltűntét a
                        világvárosból? Szerelmes úri asszonyok? Mi az mindehhez a
                        malomkelepeléshez?</p>
                    <p>Hát a tilinkó mit beszél?</p>
                    <p>Nem romlott-e el azóta? Nem némult-e meg? Nem repedezett-e össze, nem
                        porhadt-e el?</p>
                    <p>Semmi baja. Igen jó helyre volt téve. Szellős, hideg, száraz hely volt az.
                        Csak ki kell játszani egy kicsit. Úgy szól, akárcsak a rigó.</p>
                    <p>Ezért sem szidják már össze!</p>
                    <p>Mi van még hátra? A papiros hajók. Azokért sem zsémbel már a szomszéd, nem
                        pirongat meg a mama.</p>
                    <p>Árpád kihúz a zsebéből egy nagy papirost; az éppen az ő párizsi diadalának
                        emléke: egy színlap a legközelebbi hangversenyéről.</p>
                    <p>Hol van az már!</p>
                    <p>Abból csinál egy jó nagy hajót, vitorlával, s hogy terhe is legyen a hajónak,
                        megrakja azt a dupla barack piros virágával - nem vernek már érte a körmére!
                        - s elereszti azt a vízen; s míg az csendesen úszdogál a víz fölött táncoló
                        szitakötőktől körülforgatva, ő megint végigdűl a nefelejcses zöld fűben, s
                        elkezdi a tilinkóján a “Repülj fecském” nótáját tilinkózni.</p>
                    <p>S a tilinkószóra lejön a szomszéd átellenes ház kertjéből egy másik gyermek.
                        Egy szőke tizenöt éves kisleány. Gömbölyű piros mosolygó orcája. Viola
                        szemei. Félénken tesz egy-egy lépést, mint az őz, s bámulva figyel előre.
                        Még elébb jön. Megint megáll. A furulyázó nem veszi őt észre. Nincs egyébre
                        figyelme, mint a tilinkójára, a bodzafamalmára meg a virágteherrel úszó
                        hajójára.</p>
                    <p>A másik gyermek egészen a partig jött már, mégsem veszi észre. Akkor elneveti
                        magát. Mint a tündércsengettyű csengése, hangzik a vidám gyermek
                        kacagása.</p>
                    <p>Árpád felriad rá. Feltekint meglepetve.</p>
                    <p>- Ah, maga az, Zsófika? Jaj, de szép leány lett magából, mióta nem láttam!
                        Hajtsa vissza, kérem, a hajómat.</p>
                    <p>S a másik gyermek nem mondatta azt magának kétszer. Leszökkent a víz mellé.
                        Térde közé szorította a ruháját, hogy a vízbe ne érjen, s még egy csomó
                        fehér virágot vetve a hajóteher piros rózsácskái közé, visszahajtotta egy
                        rekettyeszállal a hajót a túlsó partra.</p>
                    <p>S azután megint újra kezdték.</p>
                    <p>Olyan jó mulatság volt ez!</p>
                    <p>Belényiné a folyosórul nézett le a kertbe. Nem szólt rájuk. Hagyta őket
                        mindaddig, míg lement a nap; hűs kezdett lenni, s valamelyik a kettő közül,
                        amelyik okosabb volt (bizonyosan a leány), nem figyelmezteté a másikat, hogy
                        harmatos kezd lenni a fű, jó lesz már hazamenni.</p>
                    <p>Akkor azután Árpád szépen kikötötte a malmát, eltette a tilinkóját, s felment
                        az anyjához.</p>
                    <p>Belényiné nem zsémbelt rá, de nem is csókolgatta meg a fejét, mint
                        máskor.</p>
                    <p>Megmutogatta neki, hogyan rendezte el a házat, amíg ő odalenn járt a
                        kertben.</p>
                    <p>Árpád nagyon meg volt vele elégedve.</p>
                    <p>- Már most itt fogunk lakni mindig.</p>
                    <p>Egyszer csak rákezdte azután az anyja.</p>
                    <p>- Hja, biz én nem is bánnám, ha megházasodnál, fiam! Valami jó asszonyt
                        hoznál a házhoz.</p>
                    <p>- Én? Anyám! - szólt Árpád nevetve és csodálkozva.</p>
                    <p>- Hát persze! Nagy gyerek vagy már; én csak nem vigyázhatok rád örökké.</p>
                    <p>Árpád még jobban nevetett.</p>
                    <p>- Hát azért, hogy olyan nagy gyerek lettem, hogy az anyám nem bír velem
                        többé, szerezzek magamnak egy másik asszonyt, aki jobban tud rám
                        vigyázni?</p>
                    <p>- Hát bizony! Annak az a rendje! - erősíté egész komolyan Belényiné.</p>
                    <p>Mintha az nem is lehetne másképp, mint hogy a gyereket, amíg felnő, az anyja
                        tartja felügyelet alatt, s azután átadja egy másik asszonynak, akinek
                        feleség a neve, ügyeljen az rá. Magára csak nem lehet hagyni a gyereket
                        soha.</p>
                    <p>- No, hisz azt is megteszem a kedvedért, anyám, elébb-utóbb. Most már megvan
                        a házunk, hanem elébb még egy kis konyhára valót is kell összemuzsikálnom,
                        hogy azután akkor ne járjam a világot, mikor már van valakim. Mert látod,
                        ebben a cigányéletben egyforma baj, akár otthon hagyja az ember a feleségét,
                        mikor Pétervártól Párizsig kóborol, akár magával hordja.</p>
                    <p>- No iszen, van is valamink. Nem rosszul gazdálkodtam a keresményedből.
                        Azután itt vannak ezek a részvények is. No, ne nevess hát, te bolond fiú! Ha
                        tíz forintot ér is egy, de ezer darab. Ha eladjuk, tízezer forint. Kis
                        városban az egy kapitális. Arra mindjárt megházasodhatol.</p>
                    <p>- Hjaj, mama. Ne úgy értsd te azt a dolgot! El lehet ám adni egy nap “egy”
                        részvényt tíz forintért, de ha én másnap ugyanarra a helyre visszamegyek,
                        hogy egy másikat is eladjak, fejembe verik a kalapot s kilöknek. Ha pedig
                        azzal állok elő, hogy ezer bondavári részvényt akarok eladni, megkötöznek s
                        becsuknak a tébolydába. Csak tedd el te azokat a papirosokat a többi
                        emlékezetes papirosaid mellé, amikről hívő szívvel várod, hogy még egyszer
                        olyan idő lesz, amikor megint annyi forintot fognak érni, amennyi rájuk van
                        nyomtatva.</p>
                    <p>- No hát, bizony az meg is történhetik. Nem sok nagy dolog megtörtént már?
                        Hitted volna, hogy a házunkat valaha visszakapjuk? Azt is bánom, hogy a
                        többit odaadtam elégetni. Ki tudja, micsoda szerencse érhet bennünket még
                        ezekkel a részvényekkel? Hátha egyszer még al pari állnak, s kétszázezer
                        forintot kapunk értük!</p>
                    <p>- No, én ilyen szerencsére nem számolok, mama. A legrosszabb kompliment, amit
                        az Úristen tehet egy embernek, ha a sorsjátékon engedi nyerni. Mintha azt
                        mondaná neki: “Látod, te szamár, másképpen nem tudok rajtad segíteni!” De
                        egy embernek, akinek esze van, a lutrin nyerni nem lehet. Annak azt mondja a
                        szerencse: “Elmégy előlem szemtelenkedni! Nem elég, hogy a talentumot adtam?
                        A Hauptreffereimet a hülyéimnek tartom!” Ne félj, mama, majd megélünk a
                        művészetem után. Csak egy kicsit várjunk! Hisz ráérünk. Annak a kislánynak
                        majd veszek addig egy porcelánfejű babát, játsszék még egy kicsit azzal.
                        Majd csak vigyázol te énrám ezután is.</p>
                    <p>Erre mégiscsak megcsókolta a fiát az özvegyasszony.</p>
                    <p>Hanem azért este holdvilágnál csak kiült a szomorúfűz alá Árpád úrfi
                        tilinkóján azt a síró nótát elfurulyázni. Meg-megállt vele egyszer-egyszer
                        hallgatózni, a patakon túl a másik ház udvarán hogy énekli azt vele együtt
                        egy ezüstcsengésű szelíd hang.</p>
                    <p>Csakhogy, mikor észrevették, hogy ő abbahagyja, ott is abbahagyták;
                        megszégyenelték.</p>
                    <p>...Mégis szép dolog gyermeknek lenni!</p>
                    <p>Isten engem!...</p>
                    <p> </p>
                </div>
                <div type="chapter">
                    <head>Heuréka!</head>
                    <p>Mikor Iván ötnapi munka után a felrobbant tárna kibontásából hazakerült,
                        mielőtt házába lépett volna, sietett saját tárnáját megtekinteni.</p>
                    <p>Hát ott nem történt-e valami baj?</p>
                    <p>Éhség, álom, tiszta víz utáni vágy nem gyötörte annyira, mint megtudni: mi
                        történt a tárnában?</p>
                    <p>Hisz a rázkódás az egész szénrétegre kihatott.</p>
                    <p>Ott is történt valami.</p>
                    <p>Legelőször is az lepte meg, hogy a könlég alig volt érezhető a tárnában,
                        hanem ahelyett minden folyosó teli volt vízzel.</p>
                    <p>A közfalak itt-ott meg voltak repedezve, de beomlással még nem fenyegettek.
                        Sietett a tó üregét felkeresni.</p>
                    <p>Abban az üregben nem volt semmi víz.</p>
                    <p>Várta, hogy majd előjön; a karzatra támaszkodva leste a visszatérő tavat;
                        három óra hosszant nem jött az elő.</p>
                    <p>Akkor egy munkásával váltatta fel magát, meghagyva a többieknek, hogy egész
                        éjen át egymást felváltva őrködjenek a tóüregben, s amint a víz jön, neki
                        adják hírül.</p>
                    <p>Azzal hazament mosakodni és lefeküdni.</p>
                    <p>Bizony úgy elaludt a nagy fáradság után, hogy fényesen besütött az ágyára a
                        nap, amikor először fölébredt.</p>
                    <p>Azon csodálkozott legjobban, hogy munkásai nem költötték fel az éjjel, ahogy
                        meghagyta nekik.</p>
                    <p>Lehet, hogy azok is elaludtak, szegények! Ki voltak fáradva.</p>
                    <p>Vagy talán ő aludt olyan mélyen, hogy nem hallotta meg zörgetésüket.</p>
                    <p>Sietett azonnal a tárnába.</p>
                    <p>Az őrt álló munkások tudatták vele, hogy a változó tó nem jelent meg egész
                        éjjel.</p>
                    <p>Azután vártak rá még huszonnégy óráig. Nem jött elő többé.</p>
                    <p>Iván kiszámította ennek az okát.</p>
                    <p>Az időszaki források elmélete ez.</p>
                    <p>A hegy keblében van egy medence, melyet a hegyboltozat felül légmentesen
                        elzár a küllevegő nyomásától. Ezt a vízmedencét a sziklákból leszivárgó
                        nedvek táplálják.</p>
                    <p>Egy sziklahasadék, melynek a felső nyílása a medence vízszíne fölött
                        torkollik, összeköttetésbe hozza azt egy mélyebben fekvő üreggel, melyhez a
                        külső lég hozzáfér.</p>
                    <p>Ez alsó üregből felható küllég nyomására a felső medence vize alátódul a
                        sziklarepedések közt, s addig tölti az alsó üreget vízzel, míg a közlekedő
                        sziklanyílás alsó száját el nem takarta; akkor egyszerre megszűnik a
                        légnyomás az alsó üregből a felső medencére, s abból nem folyik ki több víz
                        mindaddig, míg az alsó medencébe meggyűlt víztömeg ismét szét nem szivárog a
                        maga föld alatti útjain, az összekötő sziklaodú fel nem szabadul, s a
                        légnyomás újra nem kezdődik.</p>
                    <p>Ha tehát a változó forrás vissza nem tér többé, akkor ennek kétféle oka
                        lehet.</p>
                    <p>Vagy a közlekedőcső lett egyszerre légmentesen eltemetve, s a felső medence
                        vize nem kaphat több küllégnyomást, mely azt lefolyásra kényszerítse, vagy
                        pedig a felső medence boltozata kapott valami kis repedést, melyen át a
                        küllég nyomása hozzáférhet, s akkor az egész víz lefolyt egy még alantabb
                        álló üregbe.</p>
                    <p>Méltóztassék erre nagyon figyelmezni! Mert ez ád mértéket annak az
                        istenkísértéssel határos vakmerőségnek, amihez Iván hozzáfogott.</p>
                    <p>Most már szabad a tér! Nyitva a halálország fekete folyosói előtte. Bemehet
                        ebbe a sötét labirintba. Keresheti azt, amit oly régen keresett. Az
                        összeköttetést a felső és az alsó medence között.</p>
                    <p>Erre a munkára már kellett egy embert vinnie magával. Az öreg Pált szólítá
                        meg.</p>
                    <p>- Hány éves vagy, Pálom?</p>
                    <p>- Hatvankilenc.</p>
                    <p>- Szeretnéd a hetvenet is megérni, ugye?</p>
                    <p>- Csak azért, hogy megülhetném ennek a tárnának az aranylakodalmát. Akkor
                        lesz ötven éve, hogy megnyitottuk. Én voltam az első munkás benne.</p>
                    <p>- Hátha hamarább meg kellene halni?</p>
                    <p>- Azt mondanám: “Áldassék az Úr neve!”</p>
                    <p>- Nagy emberek már a fiaid?</p>
                    <p>- De már az unokám is mind maga keresi a kenyerét.</p>
                    <p>- Kész volnál-e velem olyan helyre eljönni, ahol könnyen meg lehet halni?</p>
                    <p>- Hm! Nem voltam-e már olyan helyen önnel együtt?</p>
                    <p>- Jól megértsd, hogy hová hívlak! Az eltűnt tó vizét kell fölkeresnünk. Reánk
                        nézve - és igen sok emberre - erre az egész vidékre nézve élet-halál kérdése
                        ez. Azért hiszem, hogy az Isten segítségünkre lesz benne. De hátha nem lesz?
                        Hátha azt mondja nekünk: “Mit akarjátok meg­akadályozni - ti férgek! - az
                        erős ítéletet, amit egy vidékre kimondtam? Ha Lóth könyörgését meg nem
                        hallgatám, s most a Holt-tenger úszik az elsüllyedt városok felett, ti sem
                        voltatok jobbak, mint azok!” Értsd meg jól! Én gyakran jártam az eltűnő tó
                        vizei után azokban a sötét, tekervényes üregekben, amik oly szűkek, hogy
                        néhol csak összeszorított mellel feszülhetni rajtuk keresztül, másutt
                        hasmánt csúszva kell áthatolni az alacsony barlangi szakadáson; mély sötét
                        örvények tátongnak a láb alatt, mik fölött a falba kapaszkodva kell
                        végigcsuszamlani; szűk kürtőkön kell térd- és könyökfeszítve alámélyedni.
                        Mindezen sziklarepedéseket, hasa­dásokat egy hajdani földrázkódás képezte,
                        mely az egész szénrétegben egy elcsuszamodást okozott. Most, lehet, hogy a
                        nagy tárnarobbanás e szakadékok közül némelyeket összecsukott, s másokat
                        ismét kinyitott. Ha azt a nyílást csukta össze, mely egy alattunk levő
                        üreget köt össze a felettünk levővel, akkor egy egész tó vize van a fejünk
                        felett. Ha kutatásaink közben ezt a becsukott nyílást ki találjuk nyitni, ha
                        csak annyi rést nyitunk is rajta, amekkorát egy csákány hegye üthet, az
                        egész felettünk levő üreg vize rögtön fejünkre szakad. Mikor már meghalljuk
                        a morgását, már akkor veszve vagyunk. Ha azonban a felső sziklába okozott
                        repedést a föld rázkódása nyitva hagyta, akkor a tó a fejünk fölül eltűnt, s
                        lábunk alatt van. És nekünk meg kell tudnunk, akár élünk, akár halunk, hogy
                        hol van.</p>
                    <p>- Nem sejtem, hogy mit akarsz vele, uram. De te tudod, s én veled megyek.</p>
                    <p>- Akkor eredj haza, s végy búcsút családodtól, mintha útra kelnél. Térj be a
                        papodhoz s áldozzál meg! Azután jöjj vissza s ne szólj senkinek semmit, hogy
                        hová készülünk!</p>
                    <p>Iván maga is úgy készült ez úthoz, mint amelyből lehet, hogy nincs
                        visszatérés.</p>
                    <p>Elkészíté végrendeletét. Tárnáját munkásainak hagyta, pénzét Pál családjának,
                        ki ha elvész, vele együtt vész el.</p>
                    <p>És azután még egyszer körülnézte a világot, mielőtt az örök éj országába
                        leszállna.</p>
                    <p>Mégis, olyan szép idefenn!</p>
                    <p>Olyan messze kék az ég! Olyan közel zöldül a fű!</p>
                    <p>Ekkor levele érkezett a postáról.</p>
                    <p>Belényi Árpád írta. Tudatta vele a Párizsban történteket. Kaulman fátumát, a
                        szép asszony eltűnését. Mindenki azt tudja róla, hogy öngyilkos lett.</p>
                    <p>Iván felsóhajtott. Érezte, hogy ettől a hírtől egészen vassá válik a szíve, s
                        kezd nem érezni többé.</p>
                    <p>Nem volt már olyan kék az ég, nem volt már olyan zöld a fű előtte többé.</p>
                    <p>Jövel szénbányák örök sötétsége!</p>
                    <p>Ez a hír nagyon jó útravaló volt neki. Nem borzadozott már semmitől.</p>
                    <p>Összerakta egy bőriszákba az útieszközöket: a vízszínmérőt, a szögmérőt, a
                        fenékkémlő ónt, a rajzoló eszközöket. Az iszákot nyakába akasztá. Pál hozta
                        utána a csákányt, a vasrudat és a kötelet. Így szálltak le együtt a
                        tóüregbe, s ott eltűntek a vízjárás hasadékaiban.</p>
                    <p>Hat óra múlva jöttek elő.</p>
                    <p>S ez így ment tovább nap nap után.</p>
                    <p>Iván a labirint minden odújának, kürtőjének helyrajzát fölvette és pontosan
                        összeállította, s odahaza azután még hosszabb munka volt a mérnöki
                        kiszámítás a szerzett észleletekről. Egész nap amellett ült.</p>
                    <p>Éjszaka pedig bezárta magát tudákos barlangjába, tüzet gyújtott kemencéiben,
                        s főzte a halálos gázokat górcsöveiben, s kényszeríté a világalkotó
                        elementumokat, hogy vallják meg előtte a rég keresett titkot. Küzdött az
                        engedelmeskedni nem akaró démonnal. Melyik közületek a tűzfojtó szellem?</p>
                    <p>Jelenj meg, jelenj meg!</p>
                    <p>Nem az alfa és omega, nem a pentagrammaton nevére, nem az abraxas és meithras
                        hatalmára, hanem a mindent kivívó tudomány erejére kényszerítelek: jelenj
                        meg!</p>
                    <p>Hanem az mégsem jelent meg.</p>
                    <p>S e kettős küzdelem: odalenn a földdel, idefenn a léggel, a világalkotás két
                        nagy démonával, így ment nap nap után: éjjel úgy, mint nappal.</p>
                    <p>Nem volt pihenése.</p>
                    <p>És egy reggelen azt a hírt hozták neki, hogy a vár kútjában meleg kezd lenni
                        a víz és kénízű.</p>
                    <p>Kétségbeesett.</p>
                    <p>Tehát a föld alatti égés gyorsabban terjed, mint képzelé.</p>
                    <p>Menthetetlenül veszve az egész vidék. Egy évtized elég, hogy semmivé
                        legyen.</p>
                    <p>Rauné úr erre a tényre otthagyta állomását, s átcsapott Waldemár herceghez.
                        Annak a megbízásából írta meg a bécsi lapokba az egész katasztrófa
                        történetét, mint leghitelesebb tanú.</p>
                    <p>Iván pedig a kétségbeesés erőszakával vetette magát utána a kutatásnak.</p>
                    <p>Továbbhatolt a föld alatti labirintban. Öreg kísérője már kísértetlátó lett a
                        rémülettől, melyen keresztül gazdája vezette mindennap.</p>
                    <p>Egyszer azután olyan helyre értek a sziklaüreg tömkelegében, ahol el volt
                        zárva minden további út.</p>
                    <p>Hanem egy helyütt döngött a fal, mintha túl rajta nagy üresség volna.</p>
                    <p>Az egymásra lapult palarétegek tanúskodtak az új összecsukódásról.</p>
                    <p>- Ezt kell áttörnünk! - kiálta Iván, s kezébe ragadá a csákányt.</p>
                    <p>Az öreg Pál borzadva lapult a sziklafalhoz s nézte, mit csinál amaz.</p>
                    <p>Így döngeti valaki a pokol kapuját, hogy kihíja párharcra az ördögöt
                        magát!</p>
                    <p>A csákány rést vágott. Akkor a résbe belefeszíté a vasrudat Iván, s egy egész
                        palaréteget kiemelt vele.</p>
                    <p>Most fejükre szakadhat a víz, ha a fejük fölött van!</p>
                    <p>A vén ember keresztet vetett magára, s Istennek ajánlotta lelkét.</p>
                    <p>De Iván a felfedező örömével kiálta:</p>
                    <p>- Hallod ezt? A befelé hulló kődarabok vízloccsanást hangoztatnak vissza: az
                        alsó medence itt van alattunk.</p>
                    <p>De hátha a felső is tele van még?</p>
                    <p>Arra csak addig kell várakozniok, míg az ér százat üt.</p>
                    <p>Ennél kínosabb érütést nem számláltak, még akkor sem, mikor Iván a beomlott
                        tárnában járt.</p>
                    <p>Semmi morgás nem hangzott. A föld keble csendes.</p>
                    <p>- Megtaláltuk! - kiálta Iván, reszketve a diadaltól. Most kösd oldalamra a
                        kötelet, s bocsáss alá a kútüregbe.</p>
                    <p>Még oda is!</p>
                    <p>A vén munkás egyre imádta magában a Boldogságos Szüzet, míg a kötelet ereszté
                        Iván után. Ne nézze azt, hogy eretnek! A lámpafény egyre mélyebben
                        pislogott. Egyszer hangzott Iván kiáltása: “Fel!”</p>
                    <p>Vén társa csendesen felvonta őt a mély üregből ismét.</p>
                    <p>Mikor kezét nyújtá Ivánnak, hogy kisegítse, Iván megölelte az öreget:</p>
                    <p>- Célnál vagyunk! A fenékmérő ólom roppant víztömeget hirdet.</p>
                    <p>Pál agyában kezdett valami világosság derengeni e kutatás célja felől.</p>
                    <p>- Most siessünk ki a napvilágra!</p>
                    <p>Iván, amint kijutott a tárnából, futott haza. Összeveté távméréseit, s meg
                        volt elégedve az eredménnyel.</p>
                    <p>Este felhangolt kedéllyel zárkózott be vegytani műhelyébe; azzal a
                        büszkeséggel lépett ostromlott szellemei elé, amivel egy győztes hadvezér
                        kéri fel az utolsó ostromlott várat a feladásra.</p>
                    <p>“Amazokat már legyőztem, most már tinektek is meg kell adnotok
                        magatokat!”</p>
                    <p>Vannak ilyen felmagasztosult pillanatok a teremtő lelkek életében, amidőn
                        Isten kölcsönadja nekik egy percre alkotó hatalmát.</p>
                    <p>Új lényeket szülő terhes percek, amikben a bölcs elragadtatva szökik ki az
                        utcára, s a nép közé kiáltja örömét: “Heuréka!” (Feltaláltam.)</p>
                    <p>Tíz csepp ebből a folyadékból - csak annyi, amennyi egy toll hegyétől
                        kifecskendeztetik - s az egész műhely egyszerre sötétben marad; az egész
                        befűtött kemence fehéren izzó szenével perc alatt kialszik. Fekete lesz.</p>
                    <p>Ez a fekete éj volt a világosság, amit Iván keresett.</p>
                    <p>Ez a sötétség, melyben tudományának minden sugára egyesült. Egy fekete
                        “fókusz”.</p>
                    <p>“Megtaláltam!” - kiáltá önmagának.</p>
                    <p>“Megtaláltam!” - kiáltá munkásainak, midőn kirohant közéjük fedetlen fővel,
                        egy ingre vetkőzötten, mint egy őrült.</p>
                    <p>És azok nem tudták, hogy mit. De azt tudták, hogy aminek ez az ember olyan
                        nagyon örül, annak igen jó találmánynak kell lennie.</p>
                    <p> </p>
                </div>
                <div type="chapter">
                    <head>Al pari!</head>
                    <p>A pokoli komédia még egyre tartott a börzén.</p>
                    <p>A halálraítélt papírok, a bondavári gyártelep, s a bondavári vasút részvényei
                        egyik kézből a másikba repültek.</p>
                    <p>Most már a komikumig vitték a tragédiát, s kezdett humor vegyülni a
                        szerencsétlenségbe.</p>
                    <p>Ez a szó: “Bondavár”, csak arra való volt, hogy derültséget idézzen elő a
                        börzeemberek között.</p>
                    <p>Aki az utolsó részvényén túladhatott nagy veszteséggel, nevetett azon, aki
                        megszerezte azt.</p>
                    <p>Kezdték a részvényeket megfoghatlan becsű tárgyakért cserébe kínálgatni.
                        Ráadásul egy új esernyőre egy ócska esernyőért.</p>
                    <p>Használták előfizetési ekvivalensül olyan lapokért, amiket valakinek a
                        szerkesztő a nyakára köt erővel.</p>
                    <p>Ajándékozgatták jótékony célokra.</p>
                    <p>Akadt olyan élces ember is, aki kabátot varratott belőle magának az
                        álarcosbálra, mint E*** herceg egy időben Tizian remek festményéből.</p>
                    <p>A tőzsdén még csak egy neme a küzdelemnek volt számukra fenntartva.</p>
                    <p>A részvények főtulajdonosai küzdöttek a mécs utolsó lobogványáért, mit a
                        kontremin végképp ki akart oltani.</p>
                    <p>Waldemár herceg, a kontremin vezetője napról napra lejjebb nyomta a
                        részvényeket, mik utóbb csak egy százalékkal engedtek, majd csak féllel,
                        csak egy negyedrésszel, s e fél, e negyedrész forint felett folyt még a
                        küzdelem.</p>
                    <p>Sondershain odáig akarta őket nyomni, hogy végképp kitörültessenek a börze
                        jegyzékéből. A birtokosok csak ezt akarták még meggátolni.</p>
                    <p>Azon a napon, hogy Rauné úr értekezése minden bécsi lapot átfutott, melyben
                        vegyelemezve volt, minő alkatrészek vegyültek a bondavári kastély kútjának
                        vizébe a tárnaégés óta, ami nagy szenzációt gerjesztett, Waldemár herceg az
                        utolsó csapást vélte mérhetni a bondaváriak fejére.</p>
                    <p>A börzén kikiáltatá, hogy a hónap utolján 10 forinttal fogja adni a bondavári
                        részvényeket.</p>
                    <p>A tőzsdefogadásnak akadtak elfogadói. Érdekelt részvényesek, kik tudták
                        ugyan, hogy veszteni fognak még ilyen ajánlat mellett is, de nem akarták
                        engedni, hogy részvényeik végképp leszoríttassanak a jegyzékről.</p>
                    <p>Waldemár herceg délig valami ötezer részvényre kötött fogadást.</p>
                    <p>Azok a részvények sem neki voltak kezében, sem az ellenfogadó nem kívánta
                        azokat tőle megkapni, csupán játék volt az.</p>
                    <p>Ha a hónap utolsó napjáig lemennek a részvények hat forintra, akkor az
                        ellenfogadók fizetik ki neki a húszezer forint különbséget, ha felmennek
                        négy forinttal, akkor ő fizet nekik ugyanannyit.</p>
                    <p>Délben egy ügynök érkezik a sorompóhoz, aki elég hangosan adja tudtul, hogy
                        egy úr van itten a rekeszen túl, aki ötszáz darab bondavárit akar venni - al
                        pari!</p>
                    <p>Mintha egy zongorára ütne valaki pöröllyel, olyan zűrhangot adott ez a
                        szó.</p>
                    <p>Gúnykacaj, csodakiáltás, örömordítások, szitok, hihetetlenség emelkedik
                        egyszerre a sorompó körül.</p>
                    <p>“Ki az? Megőrült az? Al pari! Bondavári részvényt! Hol az az ember?”</p>
                    <p>Az ügynök rámutatott.</p>
                    <p>Egy igénytelen külsejű falusi ember volt az. Odatámaszkodott egy oszlopnak,
                        onnan nézte az olimpi látványt.</p>
                    <p>- Ah! Ez valami bohóc, aki meg akar bennünket tréfálni! - gúnyolódék Waldemár
                        herceg. - Menjen ön oda - szólt az ügynöknek -, s kérdezze meg tőle, mi a
                        neve. Ismerni akarjuk a nevét, akivel kötünk.</p>
                    <p>Az ügynök odament, pár szót váltott, s visszajött.</p>
                    <p>- Az az úr azt üzeni, hogy az ő neve: “százezer forint”. Pénz beszél.</p>
                    <p>S azzal felmutatott tíz darab bankutalványt ugyanannyi tízezer forintról.</p>
                    <p>- Ki ad ötszáz darab bondavári részvényt?</p>
                    <p>De már ez tökéletes revolúciót idézett elő a börzén.</p>
                    <p>Az imént oly csendes társaság, melyben csak egyes hangok emelkedtek,
                        egyszerre össze­bomlott: hívők, hitetlenek tódultak az ismeretlen felé;
                        körülfogták, ezer kérdéssel ostromolták, egymás fején keresztül nyújtogatták
                        felé jegyzőkönyveiket; az idegen mindezt a lármát hidegen fogadta, s a
                        hozzátódulókat odautasítá ügynökéhez, végezzenek azzal.</p>
                    <p>Végre Waldemár herceg utat nyitott magának a tömeg között az
                        ismeretlenig.</p>
                    <p>Ott előkelő impertinenciával szemére rántva kalapja karimáját s mellénye
                        zsebeibe dugva kezeit, kérdezé tőle:</p>
                    <p>- Uram! Ön egész forradalmat idézett itt elő a megjelenésével. Szabad
                        megtudni önnek a nevét?</p>
                    <p>- Az én nevem Berend Iván! - szólt az idegen, vállával folyvást az oszlopnak
                        támaszkodva.</p>
                    <p>- Ah! - mondá Waldemár, kalapját hirtelen leemelve, s gunyoros bókra görbítve
                        meg a derekát. - Van szerencsém híréből ismerni. Ön az a híres pisztolyozó,
                        aki az emberek szájából a szivart kilövöldözi? Akkor én senki sem vagyok;
                        különben pedig Sondershain Waldemár herceg volnék. De úgy, mint ön,
                        csakugyan nem tudok lőni. Annálfogva beszéljünk egymással okosan. Ön al pari
                        vásárol bondavári részvényeket. Kelet-indiai nábobot örökölt ön, aki azt a
                        feltételt szabta az örökséghez, hogy bondavári részvényeket vásároljon rajta
                        al pari?</p>
                    <p>- Nem! Azért veszem őket, mert annyit érnek.</p>
                    <p>- De hisz a bondavári tárna ég!</p>
                    <p>- Tudom, az enyim mellette van.</p>
                    <p>- Akkor ön kétszeresen ég meg vele!</p>
                    <p>- Nem mert eloltom azt két hét alatt.</p>
                    <p>Erre a szóra a zsivaj a lehetetlenségig fokozódott; az érdekelt részvényesek
                        csaknem agyonszorították Ivánt.</p>
                    <p>“Itt van az az ember, aki eloltja a tárnát! A telep helyreállítva újra!
                        Bondavár al pari megint!”</p>
                    <p>A kontremin egyszerre hanyatt bukfencezett, az őrjöngő részvényesek karjaikra
                        kapták Ivánt, úgy hurcolták körül a börzén, s még aznap estére nagy
                        közgyűlést hirdettek ki, melyben fulladásig telt terem közönsége előtt adta
                        elő Iván, hogy őneki csalhatatlan terve van a bondavári tárnaégésnek két hét
                        alatti elfojtására; ugyanakkor meghívott mindenkit, hogy tekintse meg holnap
                        reggel a szabadban teendő próbatételt most feltalált tűzfojtó szerével, s
                        győződjék meg arról, hogy amit ígért, az nem hiú biztatás.</p>
                    <p>Másnap reggel nagy néptömeg előtt tartotta a kísérletet, mely meglepően
                        sikerült, egy máglya szénből, tőzegből, meglocsolva kőolajjal s meggyújtva
                        minden oldalról, a legnagyobb lobogás közepette öt perc alatt holttá lett
                        téve egyetlen kézifecskendő működése által.</p>
                    <p>Az ujjongó közönség diadallal vitte vissza Ivánt a városba, s a részvényesek
                        folytatott gyűlésén el lett határozva, hogy Ivánnak, ha a tárnaégést eloltja
                        s a tárnát ismét használhatóvá teszi, hatszázezer forint jutalmat adnak.</p>
                    <p>Nem hiányzottak azonban az ellentmondások is. Ott volt Waldemár herceg, most
                        egyike a legtöbb részvénnyel bíróknak s a legtöbb ellenvetést tevőknek: az
                        minden módon ki akarta Ivánt forgatni a tudományából.</p>
                    <p>- Megengedem - szólt Ivánnak -, hogy ön egy akó folyadékkal elolt hat köböl
                        izzó szenet. De gondolja meg ön, hogy a bondavári tárnában, a kitörés
                        helyétől a várlakig véve legkevesebb hatvanezer köböl szénnek kell égni,
                        arra tízezer akó folyadékot kellene önnek rábocsátani, mégpedig egyszerre,
                        és egyenesen arra a helyre, ahol a tűz működik. Micsoda géppel hiszi ön ezt
                        a műtétet kivihetőnek?</p>
                    <p>- Nincs kifelejtve ez a műtétel a tervemből! - felelt neki Iván.</p>
                    <p>- Azután, föltéve, hogy sikerülne önnek ez a tömeg folyadékot egyszerre
                        rábocsátani az égő tárnára, az oly tömeg gázt fejlesztene ki abban
                        egyszerre, hogy az ön egész tárnájának fenekestől felfordulva, a levegőbe
                        kellene röpülni.</p>
                    <p>- Mind előre gondoltam rá.</p>
                    <p>- És végül, ha van önnek valami fogalma gépekről és mechanikáról, akkor át
                        kell látnia, hogy egymillióból ki nem állíthatja azt a szükségletet, ami
                        csak a kísérlettételre múlhatatlanul megkívántatik.</p>
                    <p>- Készen vagyok a számvetésemmel.</p>
                    <p>A részvényesek ráordíták, hogy minden költséget magukra vállalnak, kerüljön
                        bár egymillióba, s azzal Ivánnak ki lett adva a teljhatalom azt tenni a
                        bondavári telepen, amit szükségesnek és üdvösnek lát, kerüljön bármennyi
                        pénzbe.</p>
                    <p>Sondershain herceg átlátta, hogy azt a fordulatot, amit Iván előidézett,
                        semmi ellenmanőver egyelőre meg nem akadályozhatja.</p>
                    <p>Mikor a részvényesek gyűlése a jegyzőkönyvet hitelesíté, félrevonta Ivánt s
                        azt mondá neki:</p>
                    <p>- Berend úr! Mármost akár sikerül önnek ez a vállalat, akár nem (aminthogy én
                        azt hiszem, hogy nem), az én zsebemből ön egymilliót kirántott vele. Netto
                        egymilliót. Azonfelül a saját magáéból is százezret, nem is számítva még a
                        kockáztatandó kísérlet költségeit. De mindegy. Ön e manőver által fixírozta
                        két hétre a börzén az al parit. Nem lesz ugyan sem vevés, sem eladás, mert
                        mind a két fél tartózkodó marad, de már egyszer a táblára ez lesz jegyezve,
                        s én tartozom az általam kötött fogadások differenciáit ezen jegyzés szerint
                        kiegyenlíteni. Az nekem egymillió. De nem tesz semmit. Láttam én már máskor
                        is egymilliót elveszni. Megint hazajön. Csak nyugalom kell a börzeharchoz.
                        Ha azonban történetesen két héttel hamarább rá találna ön arra jönni, hogy
                        amit magára vállalt, ez lehetetlen, s ezt köztudomásúvá tenné, akkor én azt
                        a kerek milliót egyenesen az ön kezébe tenném.</p>
                    <p>Iván valódi üzleti nyugalommal felelt rá:</p>
                    <p>- Sondershain úr! Én nagyon jól tudom, hogy a börzének megvan az a sajátságos
                        szabadalma, hogy itt lehet egymásnak gorombaságokat mondani minden
                        következmény nélkül. Amik itt mondatnak, ajánltatnak, feltételeztetnek, mind
                        nem kerülnek a közönséges társadalmi szabályok mértéke alá. Itt szabad
                        akárkitől megkérdezni: “Hogy adod a becsületedet?”, s ha az azt mondja: “Nem
                        eladó!”, hát “Ha nem adod: nem adod”, itt szabad akárkit megszólítani azzal
                        a felhívással: “Gyerünk, raboljunk ki valakit!”, s a megszólított nem
                        haragszik, ha nem kell az ajánlat, legfeljebb azt feleli: “Nincs rá időm!”
                        Itt, ha leszidnak, leköpnek valakit, ha a kalapot beütik a fejébe, az sem
                        szégyen; az ember elfordul, mintha nem hallott volna semmit, letörli a
                        képét, kiegyenesíti a kalapját, s megint fölteszi a fejére, s egy óra múlva
                        karöltve megy ki ellenesével. Senki sem mondja, hogy veszekedtek; csak egy
                        kis “differencia” volt közöttük, s az nagyon “animírozott” hangulatot
                        fejtett ki. Azért, amit most Sondershain “úr” a börzefejedelem mondott a
                        Bonda-völgyi kőszénkereskedőnek, arra a Bonda-völgyi kőszénkalmár mindössze
                        azt mondja, hogy “Nem vehető tekintetbe”. De őrizkedjék Sondershain “herceg”
                        a börze küszöbén kívül ezt az ajánlatot ismételni Berend Iván előtt!</p>
                    <p>Waldemár herceg nevetett.</p>
                    <p>- Azt úgyis tudom. Sokszor volt szerencsém hallani az ön nevét, s ha ön iránt
                        jó szívvel vagyok, az, tudja ön, hogy nem esik ingyen. Ön egykor egy szép
                        hölgynél nekem erős pártfogóm volt. Nem tudom az okát, miért tette, de
                        tudom, hogy tette. Az egész világ tudja. Ön még saját igényeiről is
                        lemondott, amikre annál a csodaszép hölgynél jogosítva lehetett. Mindegy!
                        Önnek kimagyarázhatatlan intervencióját, mely ha üzleti számítás nem volt,
                        akkor csak az őseredeti puritanizmusból származhatott, én soha el nem
                        felejtem. Ha akkor az a szép hölgy hallgat önre, most a bondavári kútból nem
                        merítenek kénfürdőhöz való forró vizet, mert az egész vállalatból nem lett
                        volna semmi. Azért akármiképp beszéljünk a börze küszöbén kívül egymással,
                        én a tett ajánlatomat bejegyzem a tárcámba. Ha sikerül önnek a tárnát
                        eloltani, kap hatszázezer forintot, ha nem sikerül, kap egymilliót.</p>
                    <p>A részvényesek észrevették, hogy Waldemár nagyon sokáig beszélget Ivánnal, s
                        odarohantak a fejeiket a kettő közé dugni. “Semmi Techtl-Mechtl, herceg úr!
                        A mi emberünknek hagyjon békét!”</p>
                    <p>Féltek, hogy leveszi a lábáról.</p>
                    <p>- Ne féltékenykedjenek! - kiáltá a herceg. - Egy szép asszonyról beszélünk,
                        akinek mind a ketten udvaroltunk. Isten úgyse!</p>
                    <p>Hanem azért a részvényesek nem hagyták magukat eláltatni.</p>
                    <p>Választottak maguk közül egy háromtagú bizottságot, mely Ivánt most már
                        nyomról nyomra kísérje, sehol el ne hagyja, vele ebédeljen, a küszöbén
                        háljon, az ablaka alatt strázsáljon, nehogy az ellenség hozzáférhessen. És
                        mindezt az alatt a cím alatt, hogy segélyére legyenek, hogy a szükséges
                        pénzeket utalványozzák a részére.</p>
                    <p>Iván azonnal visszautazott a Bonda-völgybe három kísérőjével, magával vive a
                        vállalatához szükséges gépeket és munkásokat.</p>
                    <p>A három kísérőnek meghagyatott, hogy mindennap küldjenek tudósítást a munka
                        előmeneteléről.</p>
                    <p>A három kísérő között volt Spitzhase úr.</p>
                    <p>Erre szükség volt ott mint a legvigyázóbb, legbiztosabb s legszemtelenebb
                        hívére a részvénytársulatnak.</p>
                    <p>(Ez utóbbi epithetont nem megvetésképpen iktattuk ide. A pénzügyekben a
                        szemérmetesség és szégyenlősség öreg hiba, s ennek az ellenkezője
                        megbecsülhetetlen tulajdon. Tehát: dicséretképpen volt mondva.)</p>
                    <p>Ezt egynéhányszor ki fogja dobni majd Iván az ajtón, s ez ugyanannyiszor
                        vissza fog menni az ablakon.</p>
                    <p> </p>
                </div>
                <div type="chapter">
                    <head>Harc az alvilággal</head>
                    <p>A háromtagú küldöttségnek az első hét nap alatt véghetetlen kevés
                        tudósítanivalója akadt.</p>
                    <p>Berend találkozik velük este és reggel a falatozásnál a vendéglőben. A nap és
                        éj többi részét mind a föld alatt tölti. Kérdezősködéseikre csak annyit
                        felel, hogy minden a legjobban halad.</p>
                    <p>Hanem, hogy mi halad, azt nem lehet látni.</p>
                    <p>S ami felettébb gyanús tény, az, hogy Berend folyvást csak a saját tárnájában
                        tölti az időt, oda vitette le a magával hozott gépeket és vegytani anyagokat
                        mind, s az egyleti tárnának még egyetlen nyílása sincsen kibontva, vagy
                        valami előkészület téve körülötte az oltáshoz.</p>
                    <p>Berend pedig a kérdezősködésre semminemű felvilágosítással nem szolgál. Az
                        igaz, hogy a gépek folyvást működésben vannak, s a tárnából azóta szén
                        helyett minden ember agyagot, követ, sziklát talicskáz ki, hanem a dolgot
                        mégsem lehet érteni.</p>
                    <p>A nyolcadik napon Spitzhase úr nem állhatta tovább türelemmel.</p>
                    <p>- Uram - szólt Ivánhoz üzéri merészséggel -, ön két hetet ígért a tárna
                        eloltására. Egy már elmúlt. Én még azóta nem láttam, hogy valami
                        történnék.</p>
                    <p>- Az természetes! - felelt rá Iván nyugodtan.</p>
                    <p>- Ön pedig azt állítja, minden jól halad előre.</p>
                    <p>- Úgy is van.</p>
                    <p>- Én azt szeretném látni!</p>
                    <p>- Innen, ahol most áll ön, semmi esetre meg nem látja.</p>
                    <p>- Tehát vezessen oda, ahol meglátom!</p>
                    <p>- Igazán oda akar ön jönni? Az igen rossz hely.</p>
                    <p>- Ahova ön elmehet, én is elmehetek. Nem bánom, ha a pokol is.</p>
                    <p>- Kevés híja, hogy az legyen.</p>
                    <p>- Hát megyek oda is! Én az ördöggel is szeretnék ismeretséget kötni. Ki
                        tudja, nem lehet-e valami üzletet kötni, hogy ezentúl tőlünk vásárolja a
                        szenet?</p>
                    <p>- De még egyre figyelmeztetem. Ahova én megyek, oda nem jöhet velem senki
                        bámészkodni; mert az út éppen csak két ember számára való, s a munka is két
                        embert igényel. Ott tehát úgy kell önnek dolgoznia, mint ahogy én
                        dolgozom.</p>
                    <p>- Jól van, nem ijedek én meg semmi munkától. Ördöngös fickó vagyok én.</p>
                    <p>- Jól van, tehát jöjjön velem! - mondá Iván. - S ha a másik két úrnak is van
                        kedve bennünket a gépezetig lekísérni, odáig eljöhetnek.</p>
                    <p>Kaptak rajta. Eddig is majd megölte már őket a kíváncsiság.</p>
                    <p>Iván mind a három úrra bányászöltözetet adott, s a szállító gépen levitte
                        őket magával az aknaúton.</p>
                    <p>Mindegyik kapott egy Davy-lámpát az övébe akasztva, meg egy vastag
                        nemezkalapot.</p>
                    <p>A tekervényes tárnafolyosókon át azon vasajtóig vezette őket Iván, ahol a
                        visszatérő tó járt-kelt még nemrég. Annak a közepét most egy malomgépezet
                        foglalta el, melyet egy felülről járó gépszíj tartott mozgásban.</p>
                    <p>Ez a malom valamit őrölt, melynek darája egy csövön ismét a dobogó alá
                        omlott. A gépszíj a nagy kerékről a dobogó híd alá tűnt el.</p>
                    <p>Iván vezette vendégeit tovább, folyvást szűk folyosókon keresztül. Még
                        egyszer kellett leszállniok valami mély kútaknába, most már hosszú
                        hágcsókon.</p>
                    <p>Amint annak a fenekére leértek, egy kis, alig harmadfél négyszögöl tériméjű
                        kamra fogadta őket, melyben két munkás őrködött: egy öreg meg egy
                        fiatal.</p>
                    <p>- Nos uram - szólt Iván Spitzhasehoz -, ez itt a toalettszoba: kezdjünk hozzá
                        a kosztümíro­záshoz.</p>
                    <p>- Micsoda? Hát még szebb ruhákat is kapunk?</p>
                    <p>- Igen: páncélt. Ahhoz a tornához, amihez most készülünk, páncél is
                        szükséges.</p>
                    <p>Intésére a vén munkás és a fiatal előhozták az öltözékeket, s kezdték feladni
                        rájuk.</p>
                    <p>Olyanforma öltözetek voltak azok, minők a tűzoltók páncéljai; bő, idomtalan
                        dolmány és lábravaló, melynek külső szövete azbeszt, éghetetlen ércselyem,
                        belseje a másik szövet közt több rétegben kitöltve finom porrá tört
                        faszénnel. Elöl a karjaiknál pedig vastag kőlen kesztyűk zárják el az
                        ujjaikat légmentesen.</p>
                    <p>- Szép vitézek lesznek belőlünk! - tréfálkozék Spitzhase úr.</p>
                    <p>- Tessék csak elvárni a sisakot!</p>
                    <p>Két, tizenkét iccés hordó nagyságú üveggömb az, melyen három nyílás
                        látható.</p>
                    <p>Iván megmagyarázta neki, hogy mi lesz azzal.</p>
                    <p>- Ahova most mi leszállunk, az a hely teli van széngázzal. Annálfogva olyan
                        készülettel kell odamennünk, mintha a víz alá mennénk. Egyúttal, minthogy
                        tűz között is kell néha járnunk...</p>
                    <p>- Tűz között!</p>
                    <p>Spitzhase úr kezdte bánni, hogy idejött, de szégyenlett visszamenni. Azután
                        meg az üzletnek is van bátorsága.</p>
                    <p>- Tehát arra való rajtunk az azbesztöltöny! - folytatá Iván. - Ez a készület
                        a búvárok és tűzoltók felszereléséből van kombinálva. Most erre az
                        üvegsisakra, amit egy kaucsukszorító légmentesen a ruhánk gallérjához fog
                        kötni, jön két cső, amiknek egyikén a lélegzéshez való levegőt kapjuk, a
                        másikon pedig a romlott levegőt kileheljük. A két csőnek a vége itt marad, a
                        tömlője utánunk húzódik, éppen úgy, mint a tengerben a búvároknál. Az
                        egyiken hajtják utánunk az éltető léget, a másikon kimegy a romlott lég a
                        sisakunkból az első nyomás által. Kissé melegebben kapjuk azt, mint idefenn,
                        s a vulkanizált kaucsuk szaga bűzlik rajta, de meg nem fulladhatunk. Ezt a
                        harmadik nyílást egy ruganyos és feszes cső foglalja el, mely a két sisakot
                        összeköti. Ez meg arra való, hogy amit egymásnak mondani akarunk, azt
                        meghalljuk rajta keresztül, mert ezen a vastag üvegsisakon át semmi hangot
                        nem lehetne meghallani, különösen annak, akinek még egy ilyen másik sisak
                        van a fején.</p>
                    <p>Spitzhase úr sehogy sem érezte jól magát, mikor ezt a sisakot a fejére
                        srófolták. Kivált mikor a csöveket is beillesztették mind a három nyílásba,
                        s egyszerre csak azt vette észre, hogy meg van süketülve, nem hall semmi
                        szót többé, mit a két másik úr beszél hozzá. Nincs többé ezen a világon.</p>
                    <p>Csak egy embernek a szavát hallja még: azét, akinek a feje az övéhez van
                        kapcsolva.</p>
                    <p>- Vegye ön karjára azt a kaucsukcső-tekercset! - hangzék az egyedüli hang
                        szűk sisakjában, az is olyan messziről, mintha száz lépésnyi távolból vagy a
                        toronyból jönne.</p>
                    <p>Gépileg engedte karjára öltetni az összetekert csövet.</p>
                    <p>- Induljon utánam! - hangzott Iván szava, ki egy másik tekercset emelt
                        vállára, s azzal kinyitott egy eddig zárva tartott vastag tölgyfa ajtót.</p>
                    <p>A hátramaradt két úr nem hallott többé semmit abból, amit egymás közt beszél
                        a két sisakos. Az egyik megszeppenve kérdé, hogy ha felnyitják az ajtót, nem
                        fog ide is betódulni a rossz levegő.</p>
                    <p>Az öreg munkás megnyugtatá őket. A szénlég sokkal nehezebb az élenynél, még
                        inkább a könlégnél, az tehát ott alant marad, ahová a két földbúvár lemegy.
                        Bátran utánuk lehet menni egész odáig, ahol az utolsó Davy-lámpa ég.</p>
                    <p>A felnyílt ajtón át egy tágas üregbe jutottak; az üreg falain meglátszott,
                        hogy azt a természet alakította.</p>
                    <p>Két egymástól elvált fal, minden rovátka úgy egymásba illett, s helyenkint
                        oly sima volt mind a kettő, mint az acéltükör. Rézsút repedt kőszéntömegek
                        voltak.</p>
                    <p>S ez üreg át volt hidalva vastag, kemény fadeszkákkal.</p>
                    <p>A mindenütt működő gépszíj, mely a magasból alákígyózott, itt is mozgatott
                        egy gerendelyt, melynek dobogása, mintha mély víz között járnának kelepei,
                        hangzott a padló alatt.</p>
                    <p>E hídról egy alacsony sikátor ment be a kőtömegbe, rézsútos haladással.</p>
                    <p>E sötét üreg nyílásán túl már nem égett a lámpa. Ott már a szénlég
                        uralkodott.</p>
                    <p>Hanem a hídon volt felállítva egy villanygép, melynek tűzlámpáját
                        sodronytakaró fedte.</p>
                    <p>A vén munkás működésbe hozta a villanygépet, s oda vetteté sugarát a sötét
                        üregbe.</p>
                    <p>Az volt az alagút, melyet Iván négy hét alatt töretett saját aknájától a
                        szomszéd telepig.</p>
                    <p>Addig nem is szólt senkinek, míg a munka annyira készen nem volt, hogy éppen
                        csak a keresztültörés hiányzott.</p>
                    <p>Azt már csak a búváröltözetben lehetett elvégezni, azért tartott még egy
                        hétig.</p>
                    <p>A villanyvilágítás hosszan felderíté a szűk alagutat; ahol pedig annak
                        elhajlása volt, oda magas tükrök voltak felállítva fényesre csiszolt
                        bádogból, mik a fényt továbbvetették. Egy másik tükör ismét odább adta azt,
                        míg végre alig maradt belőle valami csekély derengés, aminél a két búvár a
                        tárgyakat kivehette.</p>
                    <p>- Most mindjárt sötétben leszünk! - mondá Spitzhase Ivánnak.</p>
                    <p>- Mindjárt kapunk világosságot eleget! - biztatá Iván.</p>
                    <p>S vitte őt magával.</p>
                    <p>Mennie kellett vele, mert a feje oda volt kötve az ő fejéhez.</p>
                    <p>Csodálatos sziámi ikrek. Ha az összekötő cső elszakadna, egyszerre meg
                        kellene halni mind a kettőnek.</p>
                    <p>- Megállj! - mondá Iván. - Itt a szivattyúgép. Add ide a csövet!</p>
                    <p>A pokolban “per tu” voltak. Röviden kellett beszélni.</p>
                    <p>A félhomályban egy kisded, harmadfél lábnyi magas gép tűnt elő, melynek
                        forgató kereke volt. Ezt már a megelőző nap hozták el idáig.</p>
                    <p>Iván elvette a kaucsukcső-tekercset társától, s csavarjánál fogva ráerősíté
                        azt a gép megfelelő nyílására. Azután elereszté a gép kerekét, s az
                        elkezdett két nehéz súlygolyójával együtt sebesen peregni.</p>
                    <p>Akkor a cső végét megfogta, s a gépnek csapját elfordítva, visszaadta a
                        tekercset társának azzal a különbséggel, hogy amíg az eddig karjára akasztva
                        hozta azt idáig, most a fején keresztülvetve a nyakába akasztotta neki.</p>
                    <p>Spitzhase úgy érzé, mintha az a csőtekercs, mely idáig alig nyomott tíz
                        fontot, most egyszerre félmázsás teherré vált volna. A cső egyszerre
                        megfeszült.</p>
                    <p>- Siessünk előre! - hangzott Iván szava a csövön keresztül.</p>
                    <p>- Pokoli hőség kezd lenni! - dörmögé vissza útitársa.</p>
                    <p>- Ez már a kioltott tárna egy része! - mondá Iván.</p>
                    <p>A két alak lábaira üvegzsámolyok voltak kötve. Különben érezniök kellett
                        volna, hogy amiben végighaladtak, az a hamu még most is forró.</p>
                    <p>A kaucsukcső lassan tekergőzött le Spitzhase válláról.</p>
                    <p>És aközben egyre sötétebb lett.</p>
                    <p>Végre egészen fekete éjszaka vette őket körül.</p>
                    <p>- Nem látok! - hangzott Spitzhase szava.</p>
                    <p>- Csak jöjjön utánam bátran! - válaszolt Iván.</p>
                    <p>Egyszer azután elkezdett ismét derengeni.</p>
                    <p>A világosság, mely előttük támadt, rózsaszínű volt.</p>
                    <p>Hajnalodik a föld alatt.</p>
                    <p>Spitzhase panaszkodott, hogy nehéz lélegzetet venni.</p>
                    <p>- Még most könnyű! - vigasztalá őt Iván.</p>
                    <p>Egyszer azután, amint egy folyosószegletnél bekanyarodtak, eléjük tárult az
                        egész infernális látvány.</p>
                    <p>A pokol maga!</p>
                    <p>Egy égő labirint, melynek izzó tömkelegében a fény minden színei
                        váltakoznak.</p>
                    <p>A talaj kék-zöld lángja közül kiemelkednek a folyosók skarlátvörös közfalai,
                        miknek távola bíborsötétségbe mélyed, míg repedéseik a napfény vakító
                        fehérét lövellik szerte. Az izzó zsarátnok ölében táncol a föld alatti
                        lángok démoncsoportja zöld üstökével, vörös tarajával, a tárnaboltozat
                        cinóbervöröséből aranyeső hull alá: szikrák özöne! Egy-egy oldalfal
                        hasadékából süvöltve lövell ki rézsútosan az elszabadult gáz, világot
                        gyújtva a föld alatti tűzéjszakának, s egy mély üregből tűzszökőkút ugrik
                        fel magasra, szikrákat omlatva üstökéből, s az egész felett valami tejszínű
                        felhő jár csendesen a boltozatot érintve alá s fel, s közelíteni látszik a
                        vakmerő pokollátogatók elé.</p>
                    <p>Spitzhase elrémülten támaszkodott a falnak. E látvány megtámadta minden
                        idegét.</p>
                    <p>- Bocsásd le a csöveket! - hangzott hozzá Iván szava.</p>
                    <p>A leeresztett csövek egyszerre, mint a kiszabaduló kígyó,
                        előretekergőztek.</p>
                    <p>- S most jer utánam! - mondá Iván. - A csövet tartsd karodon!</p>
                    <p>És azzal vonta őt magával.</p>
                    <p>Spitzhase kénytelen volt őt követni.</p>
                    <p>Fejeik egymáshoz voltak csatolva.</p>
                    <p>Még ha erőszakkal vagy véletlenül elszakadhatott volna is tőle, csak azt
                        nyerte volna vele, hogy a sisakján betóduló széngáz azonnal megöli.</p>
                    <p>Gépileg hagyta magát előre vonatni.</p>
                    <p>A pokol és annak minden rémei lobogtak, riadoztak eléje.</p>
                    <p>Az a másik ember nem fél azoktól.</p>
                    <p>Talán nem is ember, hanem egy másik szellem, ki bűverővel bír a tüzek
                        tündérei felett.</p>
                    <p>Egészen odáig megy, ahol a lángtengernek szilárd partja van még.</p>
                    <p>Ott bátran lekeríti válláról a karikába font tömlőt, s annak csövét
                        nekiirányozva a pokol méhének, elfordítja rajta a csapot.</p>
                    <p>A cső végéből egy gyémántsugár látszik végiglövellni, mely lecsap az izzó
                        gyehenna közé.</p>
                    <p>- Erősen állj! - hangzik Iván szava.</p>
                    <p>S a megeresztett cső hatalmától egyszerre sötétlő gőzfellegek tódulnak az égő
                        földgyomor belsejéből elő, mik szürke homállyal borítják el az imént oly
                        vakító csarnokot, s a rohanó gőztömeg egyszerre eltemeti a két vakmerőt. Az
                        egyik tántorog.</p>
                    <p>- Ne félj! - szól neki a másik. - Mi bizton vagyunk itt.</p>
                    <p>- Fullasztó meleg van! Megégek! - nyögi a másik.</p>
                    <p>- Ne félj semmit, jöjj utánam! - szól az első, s vonja maga után ingadozó
                        társát füstölgő sziklákon keresztül, gőzokádó padmalyok alatt, mindenüvé,
                        ahol tüzet lát, lövellve fojtogató, pokolirtó vízsugarát a kaucsuktömlőnek.
                        A gáz süvölt, a forró gőz süstörög körülöttük, a hamvadó lángok
                        visszavillognak szemeik közé; ő nem ijed vissza semmitől. Csak előre, mindig
                        előre! A föld alatti felhő keresztülhömpölyög rajtuk.</p>
                    <p>- Elveszünk! - nyögi a másik halandó e rémek között, térdére esve.</p>
                    <p>- Kicsinyhitű! - szól hozzá a pokol ellenharcosa, s kezét nyújtja neki. -
                        Térjünk hát vissza!</p>
                    <p>És felemelé őt, mint mikor a tengerbe süllyedező Pétert felemelé a
                        Megváltó.</p>
                    <p>Azzal összegöngyölte ismét a bezárt csövet saját nyaka körül, s visszatért
                        vele egész az elhagyott szívógépig.</p>
                    <p>Azt bezárta akkor, s visszavezette társát a tárna öltözőszobájáig.</p>
                    <p>Spitzhase csak lerogyott a földre, mikor odaért.</p>
                    <p>Mikor leoldták mind a két férfi fejéről az üvegsisakot, Spitzhase fuldokolva
                        tátogatott levegő után. Iván szánakozva tekinte rá.</p>
                    <p>A munkások siettek mindkét férfinak egy ital friss citromos vizet adni, s
                        halántékaikat erős borecettel dörzsölték be.</p>
                    <p>Azután levetkőztették mind a kettőt bőrig, s beledugták egy kád hideg vízbe,
                        két perc múlva megint kiránták onnan, s végigdörzsölék durva
                        gyapotkendőkkel.</p>
                    <p>A jámbor Spitzhase csak akkor kezdett életre téregetni, s mind az öt
                        érzékének ura lenni.</p>
                    <p>Mikor újra felvették embernek való öltönyeiket, Iván azt kérdte tőle:</p>
                    <p>- Nos, uram, hogy tetszett önnek oda alant?</p>
                    <p>Spitzhase nem volt fejtetőre esett ember. Jó kedéllyel felelt neki:</p>
                    <p>- Tudja ön, uram, nem adom százezer forintért, hogy ott voltam, de nem tenném
                        meg kétszerannyiért, hogy még egyszer odamenjek!</p>
                    <p>- Már most tudja ön, hogy mit írjon meg az igazgató tanácsnak. Pálom! Vezesd
                        haza ezeket az urakat! Én itt maradok folytatni a munkát.</p>
                    <p>* * *</p>
                    <p>Hogy Spitzhase úr mily lelkesüléssel írta le a bécsi lapokban ezt a föld
                        alatti harcot, annak visszaadásához erősebb képzelő tehetség kellene, mint
                        az enyém.</p>
                    <p>Iván úgy lett bemutatva, mint egy Antiprométeusz, egy Mózes, egy Szent
                        Flórián.</p>
                    <p>Mindezek a hiperbolák és auxézisek az al pari-árfolyamnak igen nagy
                        barátságot tevő retorikai képletek voltak.</p>
                    <p>Hogy a háromtagú bizottság ez estén nagyot ivott, az igen természetes. Folyt
                        a pezsgő. Hogy miként jutott a Bonda-völgyi korcsmáros pezsgőhöz, azt talán
                        Rauné úr tudná felderíteni.</p>
                    <p>A pezsgő által felhevülve s Spitzhase úr exorbitáns dicsekedései által
                        fellovalva a másik két úr is oly tűzbe jött, hogy utoljára is fogadásra
                        mentek, hogy ők is megteszik azt az utat a pokolba, amit Spitzhase úr
                        megtett Ivánnal. Mindjárt másnap.</p>
                    <p>A másnap reggeli Katzenjammer idején azután már természetesen bánták nagyon
                        fogadásukat, de a becsületérzés nem engedte a visszalépést.</p>
                    <p>Lementek a tárnába egy felügyelő vezetése mellett. Iván nem volt a tárnában
                        akkor. Azt mondták, hogy valahol a föld felett jár.</p>
                    <p>A két úr nem hagyta magát ezáltal visszatartóztatni.</p>
                    <p>Az öltözőkamrában ott hevertek éppen használatlanul a búváröltözékek.
                        Mondták, hogy ők azokat fel akarják venni.</p>
                    <p>Senki sem tett nekik ellenvetést.</p>
                    <p>Egyszerre akarnak a búvárköntösökbe bújni mind a ketten.</p>
                    <p>Tessék!</p>
                    <p>Egymáshoz kötött saját fejeikkel akarnak kísérletet tenni.</p>
                    <p>Ahogy kívánják.</p>
                    <p>Felöltöztették, felsisakozták őket, s azután kivezették a tölgyfaajtón a
                        medenceüregbe.</p>
                    <p>És akkor nem találták az alagút nyílását sehol.</p>
                    <p>- Hol itt az alagút bejárata? - kiálta az egyik.</p>
                    <p>- Hol itt az alagút bejárata? - kiálta a másik.</p>
                    <p>Azt pedig, amit kiáltottak, saját magukon kívül nem hallotta senki. A többi
                        világra nézve ők néma emberek voltak.</p>
                    <p>Utoljára is nem találva sehol az alagutat, visszafordultak, s levetkőztették
                        magukat.</p>
                    <p>- De hát hova lett az alagút? - kiáltának haraggal. Haragjukban volt valami a
                        párbajvívó hencegéséből, ki miután egész éjjel mind reggelig töprenkedett
                        azon, hogy megszökjék, a kihívott bocsánatkérő levelét kapja. Miért hátrált
                        meg előle a gyáva! (Ugyan jól tette!)</p>
                    <p>- Hová lett az alagút?</p>
                    <p>- Be van tömve homokzsákokkal és befalazva! - felelé nekik a felügyelő.</p>
                    <p>- De hát miért van befalazva?</p>
                    <p>- Azt én nem mondhatom meg.</p>
                    <p>Az erősen csalatkozott vállalkozók siettek hárman háromfelé Berend Ivánt
                        felkeresni. Mind a hárman rátaláltak a részvénytárna aknájánál. Ott tett
                        holmi intézkedéseket.</p>
                    <p>- Szabad öntül megtudni, miért van betömve az alagút nyílása?</p>
                    <p>- Szolgálhatok vele! - mondá Iván a kérdezőnek. Az eddigi tűzoltási
                        kísérletek csak kémjáratok voltak, minő eredményt fejt ki a tűzoltó
                        folyadék. Egyszerre ötven-hatvan akónál többet nem használtunk fel belőle:
                        egy-egy nyílt folyosót eloltani az elég volt. Így nyitottunk magunknak utat
                        a tűz középkatlanáig, ott már egy ember munkája, egy fecskendősugár
                        hatástalan. Amit egy percben eloltott, a másikban újra meggyullad, s a forró
                        gőzt, mely tömegesen kifejlődik, a mentőöltözéken át sem állhatja ki ember
                        sokáig. Most tehát leraktuk a négy hüvelyk átmérőjű csöveket egész a
                        tűzkatlanig. Amint visszamegyek, azonnal működésbe fogjuk hozatni a felső
                        nyomású gőzgépet, mely a medencéből négy óra alatt tízezer akó folyadékot
                        fog az égő tárnába lövellni. Ez lesz a döntő ütközet, uraim.</p>
                    <p>- Teringettét! - mondá Spitzhase úr. - Nem fog ez a tréfa azzal végződni,
                        hogy a kifejlő gáz szétlöki az egész tárnát, s minket is vele együtt
                        Herculanum és Pompéji lakosaivá tesz?</p>
                    <p>- Ne tartsanak önök semmitől! Éppen azt vizsgáltam most körül. A
                        részvénytárna igazgatósága a tárnák minden bejáratát betömette
                        homokzsákokkal és befalaztatta. Az aknaút lejáratát pedig egy roppant vert
                        vaskapuval csukatta le, amire ismét vastag agyag van terítve. Ha már most az
                        égő tárnában, melyre tömegesen kezd rohanni az oltó folyadék, oly erőre
                        fejlődik a gáztömeg, hogy kitörjön, akkor ez az aknaút vasajtaja a mentő
                        szellentyű, ezt fel fogja rúgni, s kimenekül rajta.</p>
                    <p>A bizottsági uraknak összevacogott a foga erre a magyarázatra</p>
                    <p>Egy kis földindulás volt készülőben.</p>
                    <p>Iván nem beszélhetett tovább a három úrral.</p>
                    <p>Sok intézkedést kellett még tenni.</p>
                    <p>Elővigyázatra, óvatosságra volt szükség. Csak délfelé tért vissza az
                        őstárnához.</p>
                    <p>A déli harangszó után jelt adott a nagy szivattyúgép működtetésére.</p>
                    <p>Ő maga attól a perctől kezdve ott állt a gép mellett, s el nem mozdult tőle a
                        munka bevégeztéig.</p>
                    <p>A bizottsági urak, dicséretükre legyen mondva, kiállták mindvégig, hogy vele
                        maradjanak. És szótlanul. Ivánén kívül senki szavának nem volt szabad
                        hallatszani.</p>
                    <p>A jeladás után halk zuhogás kezdett hangzani a föld alatt, mintha elszabadult
                        ár rohanna a távolban, áttört zsilipjén keresztül.</p>
                    <p>A gép még csak félerővel működött.</p>
                    <p>Félóra múlva valami mély zúgás kezdett vegyülni e dobaj közé, olyanszerű
                        zúgás, minő az utolsó harangkondulás után átreng a légen, de nem mint a
                        harangzúgás folyvást enyészetesen, hanem megfordítva: folyvást növekedő
                        vibrációval.</p>
                    <p>A föld lázban volt.</p>
                    <p>Elkezdett remegni az emberek lába alatt.</p>
                    <p>S azok, akiknek a lába alatt reszketett a föld, együtt reszkettek vele.
                        Minden emberi testtel közölve volt e láz.</p>
                    <p>Csak egy ember nem remegett: a mester.</p>
                    <p>Nyugodtan figyelt a percingára, a gép hévmérőjére, a légsúlymérő észrevehető
                        változataira, az ózon, a villany mérlegeire, s jegyezgeté tárcájába
                        észrevételeit.</p>
                    <p>Egy óra múlva jelt adott a gépésznek.</p>
                    <p>- Erősebben!...</p>
                    <p>És akkor elkezdődött a titánok csatája odalenn.</p>
                    <p>A földgyomor mély üregeiben tompa dörgés, mint az égzengés visszhangja,
                        kezdett végiggördülni hosszasan, egyes taszító lökésben végződve.</p>
                    <p>Most már reszketett minden épület a föld színén, a jegenyefák hegyei, a
                        tornyon a kereszt inogva, rázkódva hirdeték az egész völgy félelmét.</p>
                    <p>A föld alatt tombolt, harsogott, üvöltött az ölre kapott óriások tábora,
                        vállaival emelgetve, fejeivel taszigálva az álló földet, a barlangba zárt
                        orkán vijjogása, a láncát szaggató gigász üvöltése, Leviatán kínhahotája
                        versengett odalenn.</p>
                    <p>Az emberek megnémulva, megkövülve tekintének Ivánra; merev tekintetük az
                        kérdé tőle:</p>
                    <p>“Mit mívelsz? Ellenünk lázítod az alvilág istenségeit?”</p>
                    <p>Az pedig fennkölt tekintettel néze le rájuk, mintha azt mondaná:</p>
                    <p>“Ne féljetek! Rajta tartom a sarkamat Leviatán fején!”</p>
                    <p>Már három órája, hogy tart a föld alatti harc.</p>
                    <p>Az emberek kábultan szédelegnek a tántorgó földön, s szidalmazzák a
                        mestert!</p>
                    <p>“De hát Isten vagy-e te, hogy nekünk földindulást csinálsz?”</p>
                    <p>Iván nem ügyel az ő félelmükre.</p>
                    <p>Újra jelt ád a gépvezetőnek.</p>
                    <p>- Teljes erővel!...</p>
                    <p>A gép az emberi hatalom egész istenerejével ront erre a pokol ajtajának.</p>
                    <p>A föld alatti lökések gyorsulnak, erősülnek, a mély zúgás siketítő rengéssé
                        fokozódik.</p>
                    <p>“Végünk!” - sikoltanak a völgyben asszonyok, férfiak.</p>
                    <p>Ekkor egy bömbölő ordítás harsogja át a léget. Mintha egy vulkánnak egyszer
                        eszébe jutna, hogy füttyöt eresszen. Mennydörgés orgonasípon keresztül.</p>
                    <p>S a részvénytárna aknakútjából fehér gőzoszlop emelkedik ki rémséges
                        gyorsasággal, mely amint eléri a lég hideg régióit, egy kerek felhőt támaszt
                        a tiszta égen; felhőt, melyből rögtön permetezni kezd az eső. A hanyatló nap
                        egyszerre szivárványt von körülötte.</p>
                    <p>S arra a föld alatti lökések elmúlnak, csak az égre üvöltő bömbölés hangja
                        kiált éktelen messzeségre. Az emberek még hat mérföldnyi távolban is
                        megállnak s kérdezik: “Ki szól ott?”</p>
                    <p>Iván pedig körültekintő figyelemmel szól:</p>
                    <p>- Pálom. Az esőmérőben gyűjtsd meg a lehulló permeteget, meg kell tudnom, mit
                        tartalmaz.</p>
                    <p>Azzal jelt adott a gépésznek, hogy megállhat a gép. Még csak a homloka sem
                        volt verítékes ez ördögfeletti munkától.</p>
                    <p>Mikor tele volt az esőmérő, a meggyűlt vizet palackba öntötte, s eltette
                        zsebébe.</p>
                    <p>- No, uraim, most mehetnek önök vacsorálni. A munka be van végezve.</p>
                    <p>- El van oltva a tűz? - kérdé Spitzhase.</p>
                    <p>- Minden bizonnyal!</p>
                    <p>- S a gőzoszlop ott?</p>
                    <p>- Az eltart éjfélig, s még azután sokáig gőzölögni fog. Menjenek önök
                        vacsorálni! Nekem sietős dolgom van otthon.</p>
                    <p>Volt is kedve most valakinek vacsorálni! Hisz minden embernek olyan szűk volt
                        a torka, hogy egy falatot be nem bírt rajta gyűrni.</p>
                    <p>A gőzoszlop az aknakútból még egyre tódult fölfelé, s most már nagy felhő
                        támadt körülötte, összevonta a légkör párázatait, s szakadt belőle a zápor
                        egyre. És szikrázott benne a néma villám. Hanem azért senki sem ment fedél
                        alá, az uraság felölté gumiköpenyét, a paraszt felvette szűrét, úgy bámulták
                        a tüneményt, mely csak este tíz óra felé kezdett lohadni; akkor lassan
                        lejjebb süllyedt, hangjával alábbhagyott, fehér gőzgomolya lefelé kezdett
                        hömpölyögni, egyszer-egyszer még nagyot rikoltott, egyet villámlott koronás
                        üstöke; a kerek felhő folyton villogott, de minden mennydörgés és cikázó
                        sugár nélkül. Egyszer azután egészen visszaesett a gőzóriás, egész barlangja
                        odújáig, s csak percek időközeiben lökte ki ismét fehér füstös fejét, de már
                        nem fenyegetett kiáltásaival senkit. A föld reszketése végképp megszűnt. A
                        zúgás elmúlt oda alant. A távol templom körül hangzott valami ének.
                        “Alleluja! Alleluja!” A nép zászlókkal és lámpásokkal járja az éjszakai
                        búcsújárást.</p>
                    <p>A vendéglőbe visszatérő urak már ott találták Ivánt egyedül a vacsorálva.</p>
                    <p>Ez tud most enni.</p>
                    <p>Eszébe jut neki e percben, hogy ő ember, s eszik húst burgonyával.</p>
                    <p>- Én már a vegytani kémletet is elvégeztem! - mondá Iván egy gyógyszerész
                        közönyösségével. - S örvendetes hírül mondhatom önöknek, hogy a csapadékban
                        0,75 kötött szénsavanyt találtam.</p>
                    <p>Spitzhase úr ámultan kérdezé:</p>
                    <p>- De hát mire jó nekünk a 0,75 kötött szénsavany a csapadékban?</p>
                    <p>- Arra, hogy a tárnát holnap mind a két bejáratánál kinyithatjuk, s a legelső
                        szellőztetés után belemehetünk dolgozni!</p>
                    <p>* * *</p>
                    <p>“Alleluja! Alleluja!”</p>
                    <p> </p>
                </div>
                <div type="chapter">
                    <head>Apoteózis</head>
                    <p>El volt már érve a küzdelem díja: vagyon, hírnév, közbecsülés.</p>
                    <p>A háladatos hír isteníté az embert.</p>
                    <p>S nem volt-e méltán?</p>
                    <p>Aki megmentett egy roppant kincset, mely ezreké, egy országé, az iparé, az
                        egész emberiségé volt;</p>
                    <p>aki megállított egy pusztító vészt, mely új plútói alakítással fenyegetett
                        egy egész vidéket;</p>
                    <p>aki ezernyi ezer koldusbotra jutott embernek visszaadta elejtett kenyerét,
                        aki árvák és özvegyek könnyeit letörülte,</p>
                    <p>nem érezheti-e magában az Istent?</p>
                    <p>Van abban valami! Hogy ez a mákszemnyi földgömb parányi lakója azt a hitet
                        alkotta magának, hogy az egész ég, napok, tejutak, csillagködfoltok mind az
                        ő láthatatlan csillaga körül forognak.</p>
                    <p>Ha vannak lakói a szomszéd csillagoknak - s én hiszem, hogy vannak - s ha
                        bírnak azok eszközökkel a Földnek nevezett csillagot közelből láthatni - s
                        én hiszem, hogy bírnak - csodálattól eltelve jegyezhetik fel annak
                        változatait.</p>
                    <p>Mióta az utolsó átalakulás a zöld szigeteket a kék tengeralapból letörlé, s
                        tarka világrészeket meríte fel újra az óceánból, mennyi új teremtés, melynek
                        alkotója - Ember.</p>
                    <p>Kéklő mocsárfoltok eltűnnek a föld színéről, s helyeiket felváltja sárga
                        kalászos mező.</p>
                    <p>Azokat ember szárítá ki.</p>
                    <p>Fénylő sivatagok közepett zöld pontok támadnak egyenes vonalban.</p>
                    <p>Azok artézi kutak, miket ember fúrt, s virányt erőszakolt ki a sívó homokból
                        körülöttük.</p>
                    <p>Kígyózó folyamok idomulnak át mértani vonalakká, azoknak emberkéz adott új
                        medreket.</p>
                    <p>Két tengert elválaszt egy földszoros, egyszer a két tenger összeér, a
                        találkozást emberkéz szerezte.</p>
                    <p>A tengeren vitorlás kolosszok haladnak minden irányban; azok sem istenkéz
                        szörnyei, hanem ember alkotta úszó óriások.</p>
                    <p>Sötétzöld rengetegek helyén tarka szőnyeg támad.</p>
                    <p>Ott emberkéz irtotta ki a vadont, s kihímezte helyét sárgával, kékkel,
                        pirossal virágzó növények tábláival.</p>
                    <p>Hosszú, egyenes vonalak cikáznak egyik tengerparttól a másikig, s azokon
                        tömör alakú kígyók vonulnak mértföldekről is látható sebességgel végig.</p>
                    <p>Azok a vasutak és gőzvonatok, miket emberész létesített.</p>
                    <p>És éjjel (vagy hiszen mi a szomszéd csillagnak a föld éjjele?), tehát mikor a
                        föld közelbe jő feléjök, s mind a félhold, világítatlan oldalát fordítja a
                        csillagok felé, ott ragyognak rajta az elszórt fénylő pontok.</p>
                    <p>Mik azok? Városok, miket a látni szerető ember éjente fényesen kivilágít.</p>
                    <p>Hát nem szebb világ-e ez, mint a mamutok világa volt?!</p>
                    <p>Nem büszkén járhat-e a törpe faj az óriások csontjai felett?</p>
                    <p>Ha látják ezt a szomszéd csillagok, tanúságot tehetnek róla.</p>
                    <p>De bizonnyal látja az, aki teremté!</p>
                    <p>Aki egy kezével letöröl a földről egy olyan szép világot, amelyben a kőszén
                        mint szálfa zöldült, s az őselefánt mint király uralgott, s más kezével új
                        táblát takart rá, s megnépesíté azt egy meztelen született fajjal, melynek
                        nem adott semmit, csak e parancsszót:</p>
                    <p>“Eddig teremtettem én, most teremts te tovább!”</p>
                    <p>S az ember folytatja az Istent!</p>
                    <p>Ez a jutalma.</p>
                    <p>S amellett megmarad embernek.</p>
                    <p>Ez a vigasztalása.</p>
                    <p>Mert Istennek lenni: hideg gondolat.</p>
                    <p>Szeretni és a vér melegét nem érezni hozzá.</p>
                    <p>Tudták ezt már a klasszikus kor istenei is, amikor tehették, lejöttek az
                        Olimpról érezni emberi szívvel.</p>
                    <p>Az ótestamentom Istene is felvette az újtestamentomban az emberi érző
                        alakot.</p>
                    <p>Semmi Istent nem tud képzelni az emberi arc, emberi indulatok nélkül. Még a
                        napimádók is kezet-lábat festenek a napnak, úgy járatják az égen.</p>
                    <p>Az istenek keresik az antropomorfózist, hát az emberek miért keresik akkor az
                        apoteózist?</p>
                    <p>Mi van nekik abban?</p>
                    <p>Mikor valakinek azt mondják:</p>
                    <p>“Te csak szeresd az egész világot, de ne legyen benne senkid, akit egyedül
                        szeress!”</p>
                    <p>“Te csak tégy jót ezrekkel, te csak teljél be dicsőséggel, te csak hallgasd,
                        hogy magasztal minden ember, te arasd a koszorúkat, mikkel diadalszekered
                        elhalmozzák, te légy gazdag!”</p>
                    <p>“De ne legyen egy mosolygó arc, mely veled asztalhoz üljön, ne hallj egy
                        csevegő gyermek­hangot, mely kér és köszön, ne legyen egy violaszál
                        gomblyukadban, mit egyesével kaptál.”</p>
                    <p>“Koszorút, amennyiben elfúlsz, de egy szál virágot senkitől!”</p>
                    <p>“Csókot hintsenek feléd ezeren, de egy ajk ne adjon azt soha!”</p>
                    <p>“Járj az aranyesőben, mely reád hull, s ne tudja senki, hogy epedsz - az
                        alamizsna után!”</p>
                    <p>“A szeretet alamizsnája után.”</p>
                    <p>“Ami megvan a porbanjáró embernek, de neked nincs: a porbanjáró ember, aki
                        megy haza az ünnepi mulatságból gyalog, elálmosodott kis porontyát ölében
                        cipelve, mikor te nagy ember vagy, ő meg kicsiny ember - és te - irigyled
                        őtet; ő pedig nem irigyel téged!”</p>
                    <p>* * *</p>
                    <p>Ivánra minden oldalról hullott a bámulatos siker után a kitüntetés.</p>
                    <p>Kapott a kormánytól örök szabadalmat tűzoltó vegyfolyadékának titkára. A
                        részvény­társulattól jutalmat. Az igazgatói állást monstre küldöttségek
                        erőszakolták rá, kül- és belföldi tudós társulatok választák meg tagjuknak
                        innen és túl az óceánon. Minden képes lapja a hírlapvilágnak közölte
                        arcképét, életleírását. Minden falujában a Bonda-völgynek imád­ságaikba
                        foglalták őt az egyszerű emberek, s mikor a legelső gőzvonat végigrobogott
                        az új életre emelt bondavári vasúton, az első gőzmozdony “Berend” nevet
                        viselt.</p>
                    <p>Csak az Isten őrzötte, hogy valami érdemrendet is nem kapott.</p>
                    <p> </p>
                </div>
                <div type="chapter">
                    <head>Angela Iváné lesz</head>
                    <p>De mindannyi üdvözlő és hálálkodó irat között, miket Iván kapott,
                        legérdeklőbb volt az, melyet Bondaváry Angela grófnő írt neki saját
                        kezűleg.</p>
                    <p>A grófnő elmondott neki őszintén mindent, ami utolsó találkozásuk óta
                        történt.</p>
                    <p>Hogy férjhez ment Salista őrgrófhoz, és nem volt boldog.</p>
                    <p>Hogy nagyatyját, Tibald herceget Salista erőltetésére gondnokság alá vették,
                        s ennek az lett a következése, hogy az egész bondavári dinasztiai nagy
                        vagyon csőd alá került.</p>
                    <p>Meg kellett ismerkedni a szűkölködés napjaival.</p>
                    <p>Theudelinda grófnő szerződött jövedelme is elmaradt a bondavári
                        uradalomból.</p>
                    <p>A grófnőknek össze kellett húzni háztartásukat.</p>
                    <p>E balhelyzet sok régi barátot az igazi arcával mutatott be nekik. Többek közt
                        magát Salistát. Az elment Mexikóba ezredesnek.</p>
                    <p>Ekkor jött Iván megmentő vállalata.</p>
                    <p>Ez kiüté legelébb is Waldemár herceget a diadalszekérből.</p>
                    <p>Azután felemelte Tibald herceg kárbaveszett millióját, mely a bondavári
                        részvényekben feküdt.</p>
                    <p>Ezután Tibald herceg kibékült unokájával.</p>
                    <p>Kiszabadult hitelezői körmei közül, s viszonyai rendezve lesznek.</p>
                    <p>Theudelinda grófnő is kapja rendesen elmaradt birtoki haszonbérét.</p>
                    <p>A semmivé lételre ítélt nagyúri család megmenekült és újra él.</p>
                    <p>És életét köszöni egy fakó tudósnak, aki...</p>
                    <p>Itt megszakítá a levelet Angela grófnő.</p>
                    <p>Hanem mikor már a neve alá volt írva, még egy utóirat következett.</p>
                    <p>Az ebből állt:</p>
                    <p>“Küldjön nekem választ e levelemre. Csak egy sort kérek. Csak ennyit írjon:
                        »Én önnek megbocsátok!«”</p>
                    <p>Iván rögtön válaszolt a grófnőnek.</p>
                    <p>Megírta neki, hogy igen köszöni, ha még róla megemlékezik. De őneki valóban
                        semmi sem jut eszébe, amit a grófnőnek meg kellene bocsátania. Ellenkezőleg:
                        igen nagy hálával emlékezik mindazon szíves jóindulatra, amivel őt a grófnő
                        elhalmozta.</p>
                    <p>A levél iparkodott udvarias lenni és hideg.</p>
                    <p>Hanem erre egy új levele érkezett Angela grófnőnek.</p>
                    <p>“Ne kérdezze ön, mit vétettem ön ellen, mit nem - így szól a levél. - Elég,
                        ha én tudom. Nem ön tesz nekem szemrehányást, de saját lelkem. Annak kell
                        megnyugtatás. Feleljen ön nekem őszintén, megbocsáthat-e valaha! Nekem nem
                        úgy kellett volna önnel bánnom, ahogy tettem!”</p>
                    <p>Iván újra válaszolt a grófnőnek.</p>
                    <p>Most már hosszasabban írt.</p>
                    <p>Elmondott neki rejtelmeket, vallomásokat, miket senki sem hallott még tőle.
                        Nyugtassa meg a lelkét a grófnő! Őt meg nem bántotta soha. S előtte a grófnő
                        alakja most is azon magasban állt, amelyben állt az első pillanattól
                        fogva.</p>
                    <p>Arra azután egy harmadik levelet is kapott a grófnőtől.</p>
                    <p>“Uram!</p>
                    <p>Írja ön nekem ezt a sort egy papírra:</p>
                    <p>Bondaváry Angela. Én önnek szívemből megbocsátok.</p>
                    <p>Ha teheti.</p>
                    <p>Egyebet semmit.”</p>
                    <p>Iván azután megírta neki ezt a sort - és egyebet semmit.</p>
                    <p>* * *</p>
                    <p>Egy este Iván lakása előtt egy utazóhintó és egy másik szekér állt meg. Iván
                        akkor már a részvénytárna igazgatói épületében lakott földszint.</p>
                    <p>A kapus néhány szót váltott a hintóban ülővel, s azután két látogatójegyet
                        vitt be Ivánhoz.</p>
                    <p>Iván meglepve olvasá e neveket:</p>
                    <p>“Bondaváry Theudelinda grófnő.”</p>
                    <p>“Bondaváry Angela grófnő.”</p>
                    <p>Sajátságosnak találta, hogy a férj neve nincs mellékelve az utóbbihoz.</p>
                    <p>Iván mondá a kapusnak, hogy vezesse be a hölgyeket, készen áll
                        elfogadásukra.</p>
                    <p>Mit akarhatnak tőle? Minő kínos megpróbáltatásnak vetik még alá szívét? Hisz
                        ő nem bántotta őket soha. Mindig csak jót akart, jót tett velük. Miért nem
                        hagyják már nyugodni?</p>
                    <p>Az ajtó nyílt, s Iván maga elé látott lépni “egy” hölgyet.</p>
                    <p>Egész gyászban volt, még arca is sűrű gyászfátyollal beburkolva úgy, hogy az
                        arcához tapadó krepon mint egy szobrot, takarta vonásait.</p>
                    <p>Ez Theudelinda grófnő volt.</p>
                    <p>Hosszú, kettős gallérú útiköpeny volt rajta, az is fénytelen, fekete; amint
                        Iván eléje sietett, a felső lebernyeg alul kiemelkedett egy fekete kesztyűs
                        kéz, s ujja hegyeit nyújtó Iván elé; Iván ajkához érteté a fekete
                        ujjhegyeket.</p>
                    <p>- Üdv önnek! - suttogá a fátyolos alak.</p>
                    <p>- Hol az őrgrófné? - kérdezé Iván szorongva.</p>
                    <p>- Mindjárt itt lesz. De nehezen tud jönni.</p>
                    <p>Iván a pamlaghoz vezeté a delnőt, s kérte, hogy foglaljon helyet.</p>
                    <p>- Ne menjen eléje! - szólt a grófnő. - Idetalál ő magától is. Ön szívesen
                        fogja őt fogadni, nemde?</p>
                    <p>- Óh, grófnő!</p>
                    <p>- Semmi frázisok! - vágott eléje a delnő. - Nem azért jöttünk önhöz. Nem
                        szépeket mondani, udvariasságokat kicserélni. Mi rideg követeléssel jövünk.
                        Egyszerű a felelet: “Oui ou non!” Angela itt akar maradni!</p>
                    <p>- Itt? - szólt megdöbbenve Iván.</p>
                    <p>- Igenis itt! Ijedjen meg! Itt az ön közelében. Örökké! Mindig itt lenni.
                        Önnel együtt lakni. Önt soha el nem hagyni. Ezt kívánja, s joga van
                        hozzá!</p>
                    <p>Iván egyre jobban bámult.</p>
                    <p>Künn a folyosón ezalatt nehézkes léptek közeledtek, több férfi topogása
                        hangzott. Azután ismét nyílt az ajtó, s négy tárnalegény behozott rajta egy
                        érckoporsót, annak a közepén vert ezüstből egy fehér koszorú volt, mely a
                        bondavári címert köríté, s a koszorú alatt arany lapidár betűkkel e név:
                        “Bondaváry Angela”.</p>
                    <p>A koporsót odatették a nagy tölgyfaasztalra.</p>
                    <p>Iván, mint a szobor, mozdulatlanul állt a névre és a koszorúra szegezve
                        szemeit.</p>
                    <p>Theudelinda felállt és megfogta Iván kezét.</p>
                    <p>- Itt van Bondaváry Angela grófnő, és kér öntől, Bondavár urától ősei
                        kastélyának sírboltjában egy kicsiny kis helyet, egy kis nyoszolyát, ahol
                        várhassa a minden kiszenvedett nők vőlegényét, a Jézus Krisztust.</p>
                    <p>- Hogy lehet ez? - rebegé Iván meghatottan.</p>
                    <p>- Hogy lehet? Igen könnyen. Dobjon egy rózsát a tűzbe, s kérdezze két perc
                        múlva, hogy lehetett belőle hamu. Még hallottam a kacagását. Igen víg volt
                        éppen. Bosszantották. Nevetett rajta. Közel ment a kandallóhoz. A másik
                        percben sikoltását hallottam, s lángokban állt előttem.</p>
                    <p>- Megégett! - kiálta fel Iván összecsapott kezeit arcához emelve.</p>
                    <p>- Olyan gyémántot még nem látott ön elégni.</p>
                    <p>- Hát nem volt senki közel, aki segélyére sietett volna?</p>
                    <p>- Senki közel? - kiálta föl a delnő. - Hát ki az a senki? Hát nem riadt ön
                        fel a fekhelyéről, éjfél után egy órakor, mikor ezt a kiáltást hallotta:
                        “Iván, segíts!” Nem hallotta nevét kiáltani? Nem látta maga előtt végigfutni
                        ezt a lángba borult tüneményt? Egy angyal a pokollal testén! Hol volt ön
                        akkor, hogy odaugrott volna hozzá, egy szőnyeggel elfojtotta volna égő
                        öltönyeit, karjaival, kezeivel átölelte, itt tartotta volna, erőszakkal
                        visszavette volna a halál kezéből? Ön az a “senki”! Most azután itt van ez a
                        másik, azt mondja: “Most már én is senki vagyok. Legyünk ketten.”</p>
                    <p>Iván szívét vasmarokkal szorítá össze valami névtelen fájdalom.</p>
                    <p>- Két napig szenvedett: emberfeletti kínokat! - mondá Theudelinda. - Ha
                        rágondolok: őrült vagyok, pedig mindig rágondolok. Utolsó percéig
                        eszméleténél volt és beszélt. Nem! Minek azt önnek megtudni, miről beszélt?
                        Az utolsó órában irónt kért, s egy papírra valamit írt fel önnek. Az itt van
                        e levélben. Ne bontsa fel, ne olvassa el addig, míg én itt vagyok, úgysem
                        adnék önnek semmiről felvilágosítást. Ha kérdője van hozzá, kérdje meg
                        magától. Itt az érckoporsó kulcsa. Ezt önnek adom.</p>
                    <p>Iván keze a megdöbbenés mozdulatával rándult vissza ez ajándéktól.</p>
                    <p>- Nos, mit ijed ön vissza? Mit fél felnyitni a zárat? Ne borzadjon tőle! Be
                        van balzsamozva. És arcát nem érte a láng. Ön látni fogja, hogy még
                        mosolyog.</p>
                    <p>Iván erőt vett magán s felnyitotta a zárat, kitárta a koporsót, megnézte az
                        arcot.</p>
                    <p>Óh, nem mosolygott többé, de hideg volt és nyugodt. Mint akkor, midőn a
                        vágott erdőben aléltan fekteté le a mohos fatörzsre.</p>
                    <p>Olyan nyugodtan feküdt fehér atlasz vánkosán, hogy Iván azt hitte, ha most
                        megszólítá, miként akkor, egy percre felnyitá szemeit, hogy büszkén azt
                        mondja: “Nem kell semmi!” s azután hamvadna tovább.</p>
                    <p>Olyan szép volt e márványarc most is, mozdulatlan sugár szemöldeivel, s Iván
                        megállhatta, hogy egy csókkal ne érintse azt, mint megállhatta akkor! Pedig
                        talán nem is nehezteltek volna érte, mint nem neheztelének most.</p>
                    <p>Amint akkor egy melltűvel, most a koporsófedéllel betakarta a szép titkot.
                        Élve, halva, nem volt szabad neki azt kitalálni.</p>
                    <p>- Tartsa ön meg a kulcsot! - szólt Theudelinda. - Öné a kulcs, öné a koporsó
                        s a kincs, mi benne van. Ez így van rendelve. Ön a sírbolt gazdája. Az ön
                        kötelessége őt eltemetni. Most már nem futhat el tőle.</p>
                    <p>Theudelinda a fátyolon át Iván égő szemébe nézett, s az vissza.</p>
                    <p>Ha egyik közülök csak egy könnyet engedett volna szemébe lopózni, mind a
                        ketten sírva fakadtak volna. De meg akarta mind a kettő mutatni, hogy milyen
                        rettenetes erős ember! Még a szemeinek is tud parancsolni!</p>
                    <p>- Elvállalja ön e kötelességet? - kérdé a grófnő.</p>
                    <p>Iván némán inte fejével.</p>
                    <p>- Akkor ön maga fogja őt eltemetni, mert én a bondavári sírboltba élve be nem
                        térek. Ön tudja, miért.</p>
                    <p>Néhány percig hallgatott mind a kettő.</p>
                    <p>Azután ismét Theudelinda szólalt meg:</p>
                    <p>- Semmi papot! Nem akarok papot látni! Átkozott legyen az is, aki engemet ez
                        odúból kicsalt, hol azt hinném most is: őseim kísérteteivel társalgom minden
                        éjjel; nem mentem volna a nagyvilágba boldogtalanságot keresni, nem jött
                        volna hozzám Angela, nem lett volna Tibald bátyám világ csúfjává, nem ásták
                        volna ki a poklot a bondavári kastély alá. Nem ismertem volna meg önt soha!
                        Nem történt volna mindez, ami történt!...</p>
                    <p>Nem akarok papot látni többet, nem akarok énekszót hallani!</p>
                    <p>Ismét elmélázott.</p>
                    <p>- Különben is: minek ne tudná ön meg? Angela az utolsó napokban protestáns
                        hitre tért, hogy férjétől elválhasson. Ön is protestáns, ugye? De hát mit
                        tartozik ez önre? Semmi pap nem kell. Elviszik az emberek a koporsót a
                        sírboltajtóig szép csendesen; ott elválok öntől, mert be nem megyek. Ön majd
                        mond egy imádságot fölötte - ha tud imádkozni? - Én azt sem tudok, ott
                        elválunk. Adieu. Ön helyére teszi a koporsót. S én visszatérek oda, ahol nem
                        vár rám senki.</p>
                    <p>Iván visszahívta a négy tárnamunkást, azok ismét vállaikra emelék a koporsót,
                        s a folyosón át a hátulsó ajtón keresztül kivitték a kerti útra.</p>
                    <p>Az angolkert választá el a kastélyt az igazgatói épülettől.</p>
                    <p>Amint az angolkert görbe utain végighaladtak, a búcsúzó fák sárga leveleiket
                        hullaták a koporsóra. A pintyőkék az ágakon énekelték hozzá a halotti
                        dalt.</p>
                    <p>Iván hajadonfővel haladt utána; mögötte, nem vele egy sorban járult
                        Theudelinda grófnő.</p>
                    <p>Mikor a sírbolt ajtajához értek, Iván letette a koporsót, lehajolt hozzá, és
                        sokáig úgy állt.</p>
                    <p>Talán az volt az imádság.</p>
                    <p>Az Isten meghallja azt, ha nem beszélnek is hozzá fennhangon. Meghallja, ha
                        semmit sem mondanak is akik éreznek.</p>
                    <p>Theudelinda odahajlott Ivánhoz, s a fekete fátyolon keresztül egy csókot
                        nyomott homlokára.</p>
                    <p>- Köszönöm önnek, hogy fedetlen fővel kísérte idáig. Most már az öné.</p>
                    <p>Azzal visszautazott a kerti út tekervényein; mintha attól félne, hogy Iván
                        még vissza találja neki adni, akit számára elhozott.</p>
                    <p>Iván leviteté a koporsót a bondavári főurak családi sírboltjába,
                        beleilleszteté azt szomorú ágyába, s azután elbocsátá embereit.</p>
                    <p>Maga még hátramaradt, s az utolsó viaszgyertya világánál elővevé a levelet,
                        melybe a haldokló hölgy utolsó szavait jegyzé fel számára.</p>
                    <p>Ez utolsó szavak voltak:</p>
                    <p>“Hát én kire fogok majd várni az aurora borealis alatt?”</p>
                    <p>Iván nagyot sóhajtott:</p>
                    <p>“Hát énrám majd ki fog várni az aurora borealis alatt?”</p>
                    <p>* * *</p>
                    <p>Mire a sírboltból az igazgatói lakásba visszatért, Theudelinda grófnő úti
                        kocsijának s a halottas szekérnek már porát sem lehetett látni.</p>
                    <p> </p>
                </div>
                <div type="chapter">
                    <head>Ki hogyan gyászol?</head>
                    <p>Elment tehát mind a kettő: az úrhölgy is, a parasztleány is; oda, ahol nem
                        szép senki többé, s nem bűnös senki többé.</p>
                    <p>Egyiket elvitte a kőszén, másikat elvitte a tűz. Bosszúálló két szellem!
                        Amiért Iván őket legyőzte, amiért szolgálatába kényszeríté, megölték azt a
                        két asszonyt, akikhez valami joga volt még a világon.</p>
                    <p>Joga volt rájuk keserűen emlékezni.</p>
                    <p>Most e kínzó gyönyörtől is meg van fosztva.</p>
                    <p>Mert a szép asszony, aki megcsalt, s most másnak él: az még a tied.</p>
                    <p>De a szép asszony, aki másé lett, s másnak halt meg, abból semmid sem maradt.
                        Az nem volt!</p>
                    <p>Iván érezte, hogy most van egyedül a világon.</p>
                    <p>Pedig egész dicsőségét odaadta volna érte, ha egyiket meg tudta volna menteni
                        közülök.</p>
                    <p>Meggyászolta őket.</p>
                    <p>Nem ruhában; nem a kalapra kitűzött jellel. Mi az?</p>
                    <p>Az európai gyászol feketében, a kínai sárgában, a muzulmán szürkében, a régi
                        klasszikus kor gyászolt fehérben, a régi magyar violaszínben, a zsidó
                        meghasított köntösben; a filozóf - szívében.</p>
                    <p>Nem az a bölcs gyászolása, hogy szomorúságát közölje mással. Az ellenkező.
                        Az, hogy a maga örömeit odaadja másnak.</p>
                    <p>A Bonda-völgyi kunyhókban meghonosult a jólét. Nép támadt a puszta erdők
                        helyén.</p>
                    <p>Felvilágosodás foglalt tért az elhanyagolt szellemekben.</p>
                    <p>Tiszta erkölcs, jellemszilárdság népszerűvé kezdett lenni.</p>
                    <p>Iván saját költségén ifjakat küldött ki a külföldi gyárak
                        tanulmányozására.</p>
                    <p>Hozatott be Svájcból képfaragókat, Holsteinból csipkekötő nőket, hogy
                        tanítsák meg a vidék gyermekeit, asszonyait azokra a mulatságnak nevezhető
                        munkákra, mik elfoglalják a léha lézengéstől az időt, s kenyeret adnak a
                        semmiből. S a nép, melynek apraja-nagyja dolgozik, dolgozik szükségből,
                        dolgozik mulatságból, mely megszokja a munkát, mint élvezetet, s nem mint
                        sanyarú izzadást, az a nép megnemesül.</p>
                    <p>Gondja volt iskoláikra, emancipálta a népnevelőt a népszolgaság nyomorából,
                        ösztöndíjakkal serkenté a tanuló sarjadékot, okos könyvekkel látta el a
                        felnőtteket. Minden falunak könyvtárt, olvasóegyletet alapított.</p>
                    <p>Megszoktatta a népet, hogy nélkülözhető filléreit takarítsa meg. Megismerteté
                        vele a kölcsönös segély jóltevője eszméjét. Takarékpénztárt, betegápoldát
                        alapított a Bonda-völgyben.</p>
                    <p>Saját tárnáját pedig, mely tulajdona marad, egészen átalakítá
                        mintamunkásteleppé.</p>
                    <p>A munkás egyúttal gazda is volt abban, s a jövedelmet felezte a
                        birtokossal.</p>
                    <p>Aki ebbe a telepbe akart fölvétetni, annak nagy bírálatot kellett kiállani,
                        egy egész próbaévet; akár férfi volt, akár nő.</p>
                    <p>S e próba nem volt könnyű.</p>
                    <p>Különösen az ifjú leányokra nézve.</p>
                    <p>Anyja szeme előtt, a zárdában, a növeldében nem volt olyan jól megőrizve, oly
                        figyelemmel kísérve egy ifjú leány, mint a bondavári tárnában. Minden szava,
                        minden lépése be lett neki tudva.</p>
                    <p>S aki nem vált be, aki megbukott a próbaéven, azt sem taszították el, nem
                        lett megszégyenítve. Azt mondták neki:</p>
                    <p>“Előre lépsz! Átmégy a részvénytárnába. Ott több fizetést kapsz!”</p>
                    <p>Nem tudta meg, hogy ez degradáció.</p>
                    <p>Ott azután szabadabb az erkölcs, nem szigorú a törvény.</p>
                    <p>Aki pedig becsülettel megállta a próbaév minden kísérletét, az szép csendben
                        fel lett avatva a telep osztályosai közé, s részt kapott a nyereményből.</p>
                    <p>És azután azon az évfordulón, amelynek napján Iván a tárnaégést eloltá, a
                        legjobb erkölcsű, a legszorgalmasabb tárnamunkás hajadon részére
                        erényjutalom volt kitűzve.</p>
                    <p>Iván ötven aranyat ajánlott e jutalomra, s a munkások maguk pompás mátkatálat
                        ígértek hozzá.</p>
                    <p>Nem volt senkinek előre mondva, hogy ilyen jutalom vár az elnyerőre. Azt
                        öntudatlanul kellett kiérdemelni. A vének titka volt az.</p>
                    <p>Nem is volt az átadás semmi ünnepélyes parádéhoz kötve: egy munkanapon
                        kellett annak végbemenni, mikor minden munkásnak kezében van az ásó és
                        csákány, hogy lássa mindenki, hogy nem a szép arcot jutalmazzák meg, hanem a
                        jó szívet és szorgalmas kezet.</p>
                    <p>Milyen öröme lesz a népnek ezen a napon!</p>
                    <p>Így gyászolt Iván.</p>
                    <p> </p>
                </div>
                <div type="chapter">
                    <head>Nem! - Evila</head>
                    <p>Eljött a tárnaégés eloltásának az évfordulója.</p>
                    <p>A vén Pál felkereste Ivánt, ki mióta a részvénytárna igazgatója lett, ott
                        lakott a főtelepen. Nem volt már ideje elzárkózni remetelakába. Az igazgatói
                        állás a világgal folytonos érintkezést követel.</p>
                    <p>Már útban volt e napon a tárna felé, s fölvette szekerére a vén munkást.</p>
                    <p>- Ma egy éve annak a nevezetes napnak - monda Pál.</p>
                    <p>- Tudom, Pálom. Az erényjutalmat ma fogjuk kiadni. Odaítélte valakinek az
                        esküdtszék?</p>
                    <p>- Egyhangúlag egy hajadonnak, aki kevéssel ma egy éve előtt állt be a
                        tárnába.</p>
                    <p>- S érdemesnek találtátok?</p>
                    <p>- Minden tekintetben. A leány szorgalmas. Mindennap legelső, aki a munkánál
                        megjelen, s legutolsó, aki azt elhagyja. S munka közben nem látszik meg
                        rajta a munka elleni panasz, mint sok asszonyfélén, akinek a képe együtt
                        nyikorog a talyigakerékkel. Ez úgy veszi a munkát, mintha gyönyörűség volna.
                        Mikor talyigáját tetézik, még ő biztatja a lapátolót: “No még eggyel rája!”
                        S aztán fut vele jókedvvel, s mikor visszajön, dalol, mintha mulatságból
                        jönne. A pihenő óra végén ő sürgeti a többit, hogy “Fogjunk újra hozzá!”</p>
                    <p>- Nem hivalkodó?</p>
                    <p>- Nem, uram. Az az ünneplő ruhája van most is, amiben egy év előtt idejött, s
                        az most is olyan tiszta, mint akkor volt. Csak egy sor klárist sem visel a
                        nyakán, s a hajában csak egy vékony szalagot, mely éppen összetartja. Éjjel
                        maga mossa ki fehér ruháit a zúgó alatt. Az az egy furcsaság van nála, hogy
                        mindennap tiszta fehér ruhát szeret venni. De hát maga mossa ki. Az ő
                        fáradsága.</p>
                    <p>- Takarékos-e?</p>
                    <p>- Segélypénztárunkban neki van a legtöbb megtakarított forintja betéve. Még
                        több is lehetne; de vasárnaponkint legalább egy napi keresményét
                        kiosztogatja a templom körül ácsorgó koldusoknak. Pedig azok el vannak látva
                        községünk részéről; de a pap azt tartja, hogy megkívántatik az
                        istentiszteletre, hogy aki sánta meg béna, ott üljön a templom küszöbén
                        vasárnap, hogy a nép gyakorolhassa rajtuk az alamizsnaosztás erényét.</p>
                    <p>- Szorgalmasan jár templomba?</p>
                    <p>- Minden vasárnap eljön velünk; de ami különös, nem ül be a többi leányok
                        közé a padba, hanem letérdel félre egy szögletbe a mellékoltár elé, s ott
                        marad arcát eltakarva egész mise alatt.</p>
                    <p>- Jó kedélye van-e?</p>
                    <p>- Sohasem bánt meg senkit, s sohasem haragszik meg semmiért. Egyszer egyik
                        asszony valami sértő szót mondott neki. Az ilyenért mi szigorúan szoktunk
                        büntetni. A többiek feladták. És ő eltagadta, hogy bántották volna.
                        Nemsokára az az asszony megbetegedett. Nem volt senkije, mert özvegy, s ez a
                        leány virrasztott mellette éjszakánkint, s este munka után ment be a
                        gyógyszertárba elhozni számára az orvosságot.</p>
                    <p>- Nem tettető? Nem alattomos?</p>
                    <p>- Sőt, inkább vígkedélyű és örökké tréfás. Tudja ön uram, a mi fajtánk beszéd
                        közben pajkos, nem válogatja a szót. Jaj volna annak miköztünk, aki nyers
                        beszéd hallatára drágalátoskodnék. A parasztleánynak nem szabad ríva
                        fakadni, ha durván enyelegnek vele, hanem vissza kell tromfolni az ostoba
                        tréfálkozót, s jót kell húzni a kezére, ha a keze is jár hozzá. Ez nálunk a
                        virtus. - A ríva fakadó leány megsértené a mi paraszt együgyűségünket; de ha
                        pofont ád, azt mondjuk: derék leány! Inkább hirtelenkezű legyen, mint
                        hirtelensíró “mécses cserép”. Csak olyankor látom őt könnyezni, mikor
                        vasárnap délutánonként az epreskert udvarán karikába ül a fiatalság, s ki
                        tudja hányadszor, elmondatják velem azt a történetet, amikor ön, uram,
                        leszállt a tömlőt levinni a beomlott tárnába egyes-egyedül, s már azt
                        hittük, ottvesz. Asszonyok, gyermekek visszatartott lélegzettel hallgatják
                        elbeszélésemet, pedig tudják már a végét. Egyik sóhajt, másik csudálkozik.
                        Némelyik előre örül a képével, hogy már jön az a történet, ahol az
                        eltemetettek sírjaikból kihozatnak; másik összeborzong, mikor a tárnaégés
                        fölfedezése jön; csak ez az egy könnyezik eleitől végig két tenyerébe
                        temetve arcát.</p>
                    <p>- És jó erkölcsű-e?</p>
                    <p>- Erre nézve összehívattuk az asszonyokat, hogy mondják el, mit tudnak
                        felőle. És uram - nagy szó van vele mondva - egy mákszemnyi rosszat sem
                        tudott egyik is felőle mondani. Azután sorba vettük a fiatalokat. Nem jár-e
                        valamelyik az ablaka alá? Mind kitagadta belőle magát. Pedig hát mit
                        tagadnának rajta, hogy úgy volna? Parasztleány parasztlegénynek való. Aki
                        megszereti, majd elveheti.</p>
                    <p>- Jól van, Pálom.</p>
                    <p>Ezalatt megérkeztek az őstárnához. Kiszálltak a szekérből, s felmentek az
                        őrlakba, mely az összekötő szárnyvasút mellett épült. (Volt már szárnyvasút
                        is a hajdan tilalmazott téreken keresztül az őstárnáig.)</p>
                    <p>Ott már összegyűlve találta a munkások egy részét Iván, s intézkedett, hogy a
                        többieket is hívják elő, a munkát szüntessék meg mára.</p>
                    <p>Asszonyok, férfiak lassankint összeszedekeztek, csak még egy csoport leány
                        maradozott el a tárnában: fogadásuk tartá, hogy addig nem hagyják abba a
                        munkát, míg egy, a tárnából most érkezett szekér tartalmát mind fel nem
                        talicskázzák arra a roppant nagy szénhalomra, mely a vasút oldalán
                        tovaszállításra vár, s bár mindig hordják, mégsem fogy el soha.</p>
                    <p>A halom eltakarta a tárna nyílását az őrháztól, ahol Iván állt.</p>
                    <p>Csak a leányok vidám viháncolása hallatszott a halmon túl, amint egymást
                        tüzelték a gyorsított dologra.</p>
                    <p>Egy hang elkezdett valami népdalt énekelni.</p>
                    <p>A dallam olyan búsongó, melankolikus, mint a tót dallamok szoktak lenni,
                        mintha sírva készítették volna.</p>
                    <p>S a hang, mely azt énekli, szép, csengő, érzelemteli. Szövege egyszerű:</p>
                    <p>“Mikor fésültelek,</p>
                    <p> Ugye nem téptelek?</p>
                    <p> Mikor mosdattalak,</p>
                    <p> Ugye nem szidtalak?”</p>
                    <p>Iván komor tekintetet váltott.</p>
                    <p>Minek éneklik még ezt a nótát? Minek veszi más is a szájára ezt a dalt? Hogy
                        nem hagyják ezt is elmúlni, elfeledtetni?</p>
                    <p>- Most jön az a leány, uram - mondá a vén Pál. - Hallom a nótáját. Most jön
                        fel a szénhalom tetejére.</p>
                    <p>Egy perc múlva megjelent a leány a fekete domb hegyén.</p>
                    <p>Futvást hajtotta fel terhes talyigáját, s odaérve ruganyos gyorsasággal üríté
                        ki annak tartalmát. Az öreg szénhantok gurultak alá.</p>
                    <p>Egy fiatal, kifejlett hajadon alak volt az; kék mellénye, kurta piros
                        rokolyája.</p>
                    <p>De az a piros rokolya nem volt feltűzve az övébe; csak karcsú bokáit, domború
                        lábfejeit engedé láttatni.</p>
                    <p>Fejéről lecsúszott a tarka kendő, s fénylő fekete hajtekercsét feje körül
                        csavartan engedé láttatni.</p>
                    <p>Arca poros volt a széntől, s ragyogó a jókedvtől. Földi szenny és túlföldi
                        glória.</p>
                    <p>S amit nem takarhatott el a szénpor: az a két nagy fekete szem, az a két nagy
                        fekete gyémánt. Csillagokkal teljes sötétség.</p>
                    <p>A leány egy percig mozdulatlanul állt a szénhalom tetején, bámultan tekintve
                        le az összegyűlt sokaságra.</p>
                    <p>A másik percben ott állt mellette Iván.</p>
                    <p>Az öröm őrjöngő rémületével szökött át a vasútmélyedésen az őrház küszöbéről,
                        s felrohant a szénhalomra.</p>
                    <p>- Evelina! - kiálta megragadva a leány kezét.</p>
                    <p>A leány ránézett, s azután csendesen ingatva fejét viszonzá:</p>
                    <p>- Nem! - Evila.</p>
                    <p>- Te itt vagy! Ide jöttél!</p>
                    <p>A leány szelíden válaszolt:</p>
                    <p>- Itt dolgozom uram, az ön tárnájában egy év óta... S ha megengedi ön: itt
                        fogok dolgozni ezután is.</p>
                    <p>- Óh, nem! Te nőm fogsz lenni! - kiálta hevesen Iván, s keblére vonta a leány
                        kezét.</p>
                    <p>Láthatta, hallhatta mindenki, aki ott körül állt.</p>
                    <p>A leány lehajtá fejét Ivánnak kezére, mit ajkához emelt.</p>
                    <p>- Nem! Nem, uram! Engedje, hogy cselédje legyek: szolgáló a házánál. Nejének
                        szolgálója. Én ott is boldog leszek! Nem akarok én többet!</p>
                    <p>- De akarom én! Hozzám jöttél, hogy enyim légy. Hogy lehettél oly kegyetlen,
                        egy évig ily közel lenni és nem szólni nekem?</p>
                    <p>- Óh, uram! Ön nem emelhet föl engem magához! - szólt a leány fájdalomtelt
                        arccal, kínos vonakodással. - Ön nem bocsáthat meg nekem. Ön nem tudja, hogy
                        én ki voltam.</p>
                    <p>- Mindent tudok! És mindent megbocsátok.</p>
                    <p>Ezzel a megbocsátó szóval tanúsítá Iván, hogy semmit sem tud. Mert ha mindent
                        tudna, akkor nem ennek a leánynak kellene az ő lábánál térdepelni, hanem
                        őneki a leány lába előtt és csókolni annak kezeit, melyeket meg nem
                        fertőzött az utálatos pézsma s megbecsült a szénpor!</p>
                    <p>Iván keblére szorítá a leányt.</p>
                    <p>Az pedig rebegve mondá:</p>
                    <p>- Ön megbocsát nekem; de azt önnek nem bocsátja meg a világ soha!</p>
                    <p>- Világ! - kiálta Iván, úrtagadó büszkeséggel emelve föl fejét. - Az én
                        világom itt van! - szólt mellére ütve. - A világ? Nézz szét e dombról. Aki e
                        völgyben él, mind énnekem adósom halála órájáig! Minden fűszál nekem
                        köszönheti, hogy tovább zöldülhet itt! Hegy, völgy tudja, hogy Isten után én
                        tartottam meg őt! Egymilliót szereztem! És anélkül, hogy valakit
                        megfosztottam volna tőle. Ahány fillért, annyi “Isten áldjon”-t kaptam
                        hozzá. - A hercegi palotáktól az özvegyasszony kunyhójáig én szárítottam fel
                        a kétségbeesés könnyeit. Kiástam ellenségeimet a sírból, s árváikról,
                        özvegyeikről elvettem az árva és özvegy nevet. Magasztalva kürtölte híremet
                        ország-világ, s én a föld alá bújtam, hogy ne halljam. A nők legszebbikét
                        láttam mosolyogni, s e mosolyban volt az egész világ! S én csak koporsója
                        kulcsát tartottam meg annak, akitől a világ olyan szép volt. Az én világom
                        itt van belül. És abban sohasem lakott senki, és sohasem fog lakni senki,
                        egyedül te. Szólj! Fogsz-e szeretni engem?</p>
                    <p>A leány szemei elhomályosultak. A mennyországot érzé fejére szakadni. Zeusz
                        fénylő arca volt az, melyből egy pillantás Semelét megölte.</p>
                    <p>- Óh, uram - rebegé -, ha most meg nem halok... akkor szeretni fogom önt
                        örökké; de én tudom,... hogy most meg kell halnom.</p>
                    <p>Azzal Iván karjaiba rogyott élettelenül. Arca, néhány perc előtt még olyan
                        piros, sárga lett, mint a viasz; szemei az imént oly ragyogók, merevek
                        lettek, mint a kő; termete, a múlt pillanatban ruganyos, mint a fakadó
                        rózsa, lankadt lett, mint lehullt rózsalevél.</p>
                    <p>Iván ott tartá ölében a leányt, akiért annyit küzdött, annyit szenvedett, s
                        aki azt mondá neki, “ha most meg nem halok, szeretni fogom önt örökké”,
                        aléltan, élettelen, szívdobbanatlan.</p>
                    <p>“De én tudom, hogy most meg kell halnom!...”</p>
                    <p>De nem halt meg...</p>
                    <p> </p>
                </div>
                <div type="chapter">
                    <head>Utolsó fejezet</head>
                    <p>Ami gyémánt volt, gyémántnak maradt.</p>
                    <p> </p>
                </div>
                <div type="chapter">
                    <head>Jegyzet</head>
                    <p>Latinul nem értő olvasóim számára ide mellékelem az “Ördögűző” fejezetben
                        előforduló gúnyvesperae fordítását.</p>
                    <p>A szövegben ez csak zavart okozott volna.</p>
                    <p>Egyúttal megjegyzem, hogy e kitűnő latin költemény egy valódi, régi, eredeti
                        hagyomány, melynek szerzője a “vörös barátok” korszakában élt.</p>
                    <p>“Bacchus, készülj a pohártöltéshez!”</p>
                    <p>Más hang:</p>
                    <p>“És a nyakalásra siess!”</p>
                    <p>“Dicsőség Bacchusnak és leányának, a sörnek és a borszesznek, ki született
                        Bacchusban, most és minden poharak poharain át.”</p>
                    <p>“Stramen!” (Szalma.)</p>
                    <p>Antifóna:</p>
                    <p>“Adjatok nekünk a ti seretekből,</p>
                    <p>Mert a mi torkunk szomjazik ebből!”</p>
                    <p>Psalmus:</p>
                    <p>“Monda testvér testvérének; (Frater.)</p>
                    <p>Két poharat nem bírsz-é meg?</p>
                    <p>Ezt a kettőt, ezt a hármat, akár ötöt</p>
                    <p>Nyelvem szomja azért meg nem szökött.</p>
                    <p>Áldott légy Bacchus a szőlőszemben,</p>
                    <p>Hogy ne gyötörjön minket a szomj kegyetlenben.</p>
                    <p>Napkeltétől estig inni szép dolog.</p>
                    <p>A pénzzel én nem gondolok!</p>
                    <p>Ki nem iszik úgy, hogy háromszor, négyszer elessék,</p>
                    <p>Az nem olyan testvér, ki nekünk tessék,</p>
                    <p>Mi azért már korán reggel</p>
                    <p>Szoktunk inni egy serleggel.</p>
                    <p>Délben a jóbul beveszünk,</p>
                    <p>Hogy Bacchusnak megtetszhessünk.</p>
                    <p>Vagyunk iszákos cimborák.</p>
                    <p>Megisszuk a világ borát,</p>
                    <p>Azért, aki velünk egyesülni akar,</p>
                    <p>Tanulja meg, mi a bakar!</p>
                    <p>Dicsőség Bacchusnak!” .</p>
                    <p>Capitulum.</p>
                    <p>“Testvérek figyeljetek és serénykedjetek, hogy a korcsmából hazajövet minden
                        korsót megvizsgáljatok, s amit abban találnátok, azt azonnal kiigyátok. S
                        ezt csináljátok minden poharak poharain át. Stramen! Bacchusnak hála!”</p>
                    <p>Kórus.</p>
                    <p>“Bacchus, atyja a sernek,</p>
                    <p>Hívnak ivó Istennek,</p>
                    <p>Mi élénk kegyelmedből</p>
                    <p>Mi italunkat tedd föl,</p>
                    <p>Míg lefolyik italunk</p>
                    <p>Téged magasztalunk.</p>
                    <p>Dicsőség Bacchus neked!”</p>
                    <p>Papi hang.</p>
                    <p>“Bacchus veletek!”</p>
                    <p>Kórus:</p>
                    <p>“És a te kancsóddal!”</p>
                    <p>Oráció:</p>
                    <p>“Zabáljunk!”</p>
                    <p>“Bélfordító Bacchus. Ki a mi szövetségesünk a te tiszteletedre alakítani
                        engedted, add, kérünk, hogy ez a mi cimboraságunk minden üldöztetéstől
                        menten, kemény nyakalókkal szaporodjék. Minden poharak poharain át.
                        Stramen.”</p>
                    <p>  E mondat s az alább következő latin szöveg magyarul (Jókai fordításában) a
                        regény végén olvasható.</p>
                </div>
            </div>
        </body>
    </text>
</TEI>