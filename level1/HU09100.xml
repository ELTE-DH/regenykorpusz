<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU09100" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Festett király</title>
				<author ref="viaf:22810">Krúdy Gyula (1878-1933)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">52630</measure>
				<measure unit="pages">110</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Festett király</title>
					<date>2011-01-26</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/09100/09100"/>
					<respStmt>
						<resp>Original Electronic Edition</resp>
						<name>Szever Pál</name>
					</respStmt>
				</bibl>
				<bibl type="printSource">
					<title>Festett király</title>
					<author>Krúdy Gyula</author>
					<pubPlace>Budapest</pubPlace>
					<publisher>Szépirodalmi Kiadó</publisher>
					<date>1968</date>
					<ref target="https://mek.oszk.hu/09100/09100"/>
				</bibl>
				<bibl type="firstEdition">
					<title>Festett király</title>
					<author>Krúdy Gyula</author>
					<date>1931</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-08-05"/>
		</revisionDesc>
	</teiHeader>
	<text>
		<body>
			<div type="group">
				<head>Első rész</head>
				<milestone n="1" unit="startSubChapter"/>
				<p rend="head">I</p>
				<p rend="head">A tokaji szüret</p>
				<p>Abban az időben, amikor Pozsonyban a vadszőlő piroslott a királyné
                            ablakain, és őszidongó-hangú urak üldögéltek az ebédlőben:
                            Magyarországon, a tokaji hegyen hosszú pókfonalakat eregetett valaki a
                            hegyről lefelé, amely pókfonalak mindenhová elszálldostak az
                            országba.</p>
				<p>Kő présháza előtt, eresz alatt, vadmacskabundán hevert a legnagyobb
                            tokaji szőlőbirtokos, Szapolyai János, az örökös szepesi gróf és erdélyi
                            vajda.</p>
				<p>Hosszú, barna haja válláig ért, mert a hajnyesetés abban az időben nem
                            volt annyira szokásban, mint manapság. Tömött fekete szakálla
                            egybefolyt bajszával. Gömbölyű, kutató, szürke szemei mindenkor
                            figyelmezve nézegettek maguk körül. Az arcszíne pedig cigányos,
                            viharvert volt, mint azoké az embereké, akik sokat tartózkodnak a
                            szabad levegőn, és a szabad levegő jelenti nekik a mindennapi
                            mosakodást.</p>
				<p>Látszólagos egykedvűséggel feküdt a vadmacskabundán a harminchat
                            esztendős, erős, vállas, sőt hasasodó férfiú, mintha a világon semmivel
                            mással nem törődne, mint azzal a pókkal, amely az ereszről himbálódzott
                            feléje.</p>
				<p>A pók szerencsét jelent, eszeágában sem volt a tenyerével elhessenteni a
                            pókot, mielőtt az le nem ereszkedett szakállára. Onnan aztán egyetlen
                            szusszanással elfújta. Egyben a könyökére támaszkodva körülnézett a
                            tájon.</p>
				<p>A tokaji hegyen mindig későn szüretelnek, mert akármilyen az időjárás,
                            idáig mindig jut valami a napsugárból.</p>
				<p>Már a sárga-kék mellényes cinkék billegtetik a farkukat a szőlőkarókon,
                            amikor a rozsdásodó, kopadozó, öregemberes szőlőtőkék mellé a fürtszedő
                            menyecskék, lányok letelepednek. Mint a színes gombák guggolnak a tő
                            alatt, zümmögő nótákat mondanak az érett, aszott fürtöknek a tegnapi
                            darázsudvarlók helyett.</p>
				<p>A szepesi gróf körüljáratta a medvetekintetét a szedőasszonyokon -
                            ismerte már szegényeket, mint akár azokat a tengeriszárból összerakott
                            kunyhókat, amelyek a hegy különböző részein voltak felállítva, ahol a
                            vajda az éjszakáit szokta tölteni. Mindig más kunyhóban, mindig másnak a
                            társaságában. Ő azt mondta, hogy vérmes természete miatt nem tud
                            szobalevegőben aludni. De Zember, a diák azt beszélte, hogy a vajda úgy
                            szereti, ha nem tudják felőle, hogy merre és hol tölti az éjszakát.</p>
				<p>- Te, Julis - szólalt meg a vajda darabideig tartó szemlélődés után. -
                            Letöröm a kezedet, ha még egyszer észreveszem, hogy fürtöt hagytál a
                            tőkén. Amúgy is esztek, loptok eleget. Nem kell a tolvajokról is
                            gondoskodni, akik szüret után jönnek. Beste lelke a szeretődnek.</p>
				<p>A megszeppent menyecske csak csendeset sóhajtott magában. Hallotta ő már
                            a nagyurat másképpen is beszélni. De az régen volt.</p>
				<p>- Hol van Borbála? - kiáltott most a vajda. - Tán megint a húst lopja?
                            Hívjátok elő a vén hústolvajt.</p>
				<p>Borbála, egy javakorbeli, szokatlanul tiszta, szemérmetes tekintetű
                            asszony - egy nemesember özvegye, akinek férjét Erdélyben, a vajda
                            szolgálatában agyonverték - úgy perdült elő, mint a láng.</p>
				<p>- Mit akar már megint vélem? - kérdezte, és tűzpiros arculatát a vajda
                            felé fordította. Az megcsendesedve szólt:</p>
				<p>- Csak azt akarom tudni, hogy mit főzöl ebédre?</p>
				<p>- Amit szüretkor szokás. Gulyáshúst. Én nem tudok más divatot, mint a
                            régit.</p>
				<p>- Honnan hoztad a húst? - folytatta a kérdezősködést a hegyaljai uraság.
                            - Én kétféle húsból szeretem a gulyást.</p>
				<p>Borbála legyintett:</p>
				<p>- Tudom én azt. A marhának csak azt a húsát eszi, ami a csonthoz tapad,
                            vagy a csontok között bujdosik, hogy onnan a fogával kikaparja. A
                            disznónak a gerincét meg az agyvelejét szereti a megfelelő csontokkal,
                            amelyek lyukasok, hogy sokáig lehet szopogatni őket. A húst pedig
                            kendőbe csavarva hozták a vitézek Werbőczy uramtól, Zólyomból.</p>
				<p>- Piha. Sánta mészáros húsát nem kívánom - felelt a nagyúr.</p>
				<p>Borbála vállat vont:</p>
				<p>- Errefelé pedig nincs hús. A parasztok elhajtották a barmaikat a tiszai
                            nádasokba, amikor hírét vették jövetelünknek. Azokba a szigetekbe nem
                            lehet utánuk menni, mert csak ők ismerik az odavezető utakat, senki se
                            kockáztatja életét a sovány tehénért, amelyet amúgy is szekerceütéssel
                            kellene elvenni a gazdájától.</p>
				<p>- Hát a tűz mire való? Látom már, eléggé sárgul a nádas odalent a Tisza
                            mentén. Ha lángja még nincs is, mint télen, füstje már van, amely
                            kikergeti az odamenekedett embereket.</p>
				<p>Borbála vigyázatosan felelt:</p>
				<p>- Csak tessék megnyugodni, a zólyomi Werbőczy uram különb húst küldött,
                            mint amilyen ezekből az agyonhajszolt marhákból tellett volna.</p>
				<p>A szepesi gróf elmerengett:</p>
				<p>- Nagy tolvaj az öreg, nem hiába kacsázik, mint a sánta kutya. Sohase
                            tudhatom, hogy mit forral a hátam mögött. Egyszer csak megpróbálja
                            nyakamba vetni a hurkot. De lássuk már azt az ebédet, mert
                            megéhültem.</p>
				<p>- A gulyáshúst nyersen nem lehet tálalni, csak Zember, a diák bírja a
                            nyershúst megenni, az is csak a szelíd galambét, amelynek nyakát ő maga
                            csavarja ki - felelt Borbála.</p>
				<p>- Hát küld Zembert, mert ebédig el kell tölteni az időmet. Ha így
                            magamban fekszem az eresz alatt, mindig csak a különböző ennivalókra
                            gondolok. Régen nem főztünk olyan becsinált malacot, amelynek a csontját
                            is meg lehet enni. Pedig a csontban van az erő.</p>
				<p>- Ugyan ki tudna főzni ebben az örökös táborozásban? - kesergett Borbála.
                            - Szegedről egyhuzamban jöttünk Fegyvernekig, Fegyvernektől Tokajig.
                            Örülhetek, hogy egy-két bográcsom, fazekam megmaradt az örökös
                            költözködésben. Bezzeg otthon, Szepesben, ahol a falba vannak építve a
                            sütőkemencék, ahol minden gyúródeszkának, fakanálnak, pecsenyetálnak
                            megvan a maga helye: ott aztán rendelkezhetik kedvére a vajda, hogy erre
                            vagy amarra volna gusztusa. Amondó vagyok, hogy mennénk már haza
                            Szepesbe, a háborúnak amúgy is vége van, a török megöldösött mindenkit,
                            akit elért. Lajos király is ott fekszik valahol, ahonnan nincs
                            visszatérés. Szepesbe nem jön utánunk a pogány.</p>
				<p>- Bolond lyukból bolond szél fúj, minden asszonyféle bolond egy kicsit -
                            felelt Szapolyai, könyököt váltva bikafeje alatt, amely nagy fejnek a
                            terhét még az ő vaskarja sem bírta ki sokáig. - Hát a magyar koronával
                            meg a királysággal mi lesz, ha most itt hagyok csapot, papot? Csak küldd
                            a diákot, úgyis van valami beszélnivalóm a fejével.</p>
				<p>Mire a diák előkerült volna a hegyoldali, négyökrös szekér számára
                            épített pincéből, amilyen pincéje akkor nem volt másnak a Hegyalján,
                            mint az erdélyi vajdának, Szapolyait elnyomta az álom, nagyon szeretett
                            ebéd előtt egyet aludni, mert véleménye szerint ez szükséges volt a
                            gyomor megnyugtatására, hogy annál több ereje legyen a táplálék
                            befogadásához. A diák tehát leült egy tőkére, és onnan csendesen
                            elnézegette, hogyan emelkedik a hatalmas ember hordónyi mellkasa, hogyan
                            borzolódik szakálla, bajsza egy-egy fúvására, mintha valami szél
                            kapaszkodott volna a gubancokba. De a vajda élénk álmú ember volt,
                            megérezte, álmában nézik. Hirtelen felnyitotta a szemét, és megdörzsölte
                            a homlokát:</p>
				<p>- Álmomban Pozsonyban voltam abban a régi kastélyban, amelynek minden
                            szobáját úgy vélem ismerni, mintha ott születtem volna - mormogta
                            Szapolyai elgondolkozva. - Mit szólsz ehhez az álomhoz, diák?</p>
				<p>Zember valamelyik régi versezettel felelt:</p>
				<p>Álom és esősidő, magokban elmulnak,</p>
				<p> Gyáva szipák, a’ kik ezeken búsulnak.</p>
				<p>Szapolyai megint a félkönyökére támaszkodott:</p>
				<p>- Hagyjad a kádenciákat, diák. Nyitott szemmel is nemegyszer gondolok én
                            arra, hogy végtére mégiscsak Pozsonyba kellene menni, hogy elérjem
                            hivatásomat, amelyet dicső elődeimtől örökbe kaptam, akik már a kis
                            Pozsegában is azt forgatták vala fejükben, hogyan lehessenek a méltatlan
                            királyok helyett méltó királyai ennek a nemzetnek. Előbb-utóbb Pozsonyba
                            kell indulnom.</p>
				<p>- Oda pedig nagyon rosszkor érkezne, legkegyelmesebb uram - felelt most
                            halkított hangon Zember. - Éppen tegnap jött vala onnan egy régi
                            cimborám, aki meghallván, hogy Tokajban szüret van, nyakába vette az
                            országot, és egy szál üres tarisznyával beállított. Ahol annyi ember kap
                            ennivalót, nem kopik fel néki sem az álla.</p>
				<p>- Más hazugságban jár a cimborád - dörrent közbe a vajda. - Az én
                            tudomásom szerint Mária királyné még az asztali ezüstneműjét is zálogba
                            vetette, hogy senki se nélkülözzön a hívei közül, akik őt Pozsonyban
                            körülvették. Imhol ez a szarvasagancsos evőkés a királyné asztaláról:
                            most ilyennel esznek Pozsonyban - mond Szapolyai, és a vadmacska ujjasa
                            zsebéből mint valami becses emléket elővette azt a szarvasagancsos
                            kést, amilyennel általában Magyarországon ettek, amely asztaloknál nem
                            tellett ezüstre.</p>
				<p>Zember, a diák nyúlfarknyi ember volt, aki éppen fürge beszédéért, helyes
                            gondolataiért maradhatott meg a vajda közelében, aki végül is minden
                            cselédjét megunta etetni, mert az úgyis lop eleget.</p>
				<p>- Hát éppen ez a kés szól a cimborám igazsága mellett. Elfogyott a pénz.
                            Elfogyott az ezüst. Most jönnek a rossz napok a pozsonyi udvarra. Mikor
                            már olyan késekkel esznek, amelyeket régente a vadászatokra sem vettek
                            elő. Láttam én a visegrádi várban asztalt teríteni. Még a kézmosó tálak
                            is ezüstből voltak. Vajon hova lettek ezek az ezüsttálak? - ábrándozott
                            a diák, mint minden olyan ember, aki már csak a múltjából él.</p>
				<p>- Az ezüsttálak elmentek a királlyal a másvilágra, ahová amúgy is
                            uralkodni küldték őt a magyar urak, de Máriát sajnálnám, ha valóban
                            szegény volna - mormogta Szapolyai elgondolkozva, és hanyatt feküdt,
                            mert valami csodaorvostól azt hallotta, hogy az ilyenforma fekvés
                            egyenesíti ki a termetet. Ő némileg hajlamos volt a hízásra...</p>
				<p>Zember most még inkább meghalkította a hangját, hogy még azok a sárga
                            tökök se hallhassák a mondanivalóját, amelyek pirosodás végett a présház
                            tetejére voltak rakva.</p>
				<p>- Nagyjóuram, Pozsonyban már mindent felfaltak az urak, ami a királyné
                            körül található volt. Az igaz, hogy jöttek seregestől még olyanok is,
                            akik messziről sem láttak törököt, nemhogy a csatában részt vettek
                            volna. Valami bokorban dugták el a kardjukat, és azt mondták, hogy a
                            pogány kutyafején tördösték széjjel. De megérkeztek olyanok is, akik
                            valóban ott voltak, ahol az ágyú szólt, és menekedésükben rablók,
                            martalócok kezébe kerültek, akik más hiányában a ruháiktól fosztották
                            meg őket. A mohácsi csata után telve volt haramiával a Dunántúl, mert
                            igen jól tudták, hogy a megvert urak errefelé veendik útjukat. Hát a
                            királyné, aki maga is csak vendég volt Pozsonyban, mert bizony még csak
                            a kenyérért sem tudott fizetni, mindenkit szívesen látott, légyen az
                            csalárd vagy jámbor zarándok, mert hívei számát szaporítani akarta.</p>
				<p>- Hosszú haj, rövid ész - dörmögött a vajda. - A csalárdok amúgy is
                            megcsalják, mert az ilyen embereknek a lopott víz édes, mint már a latin
                            költő tanította. A jámborok? Azoktól mentsen meg az Isten, mert ezek
                            mindig találnak valahol egy papot, aki feloldozza őket bűnük alól.</p>
				<p>- Hát milyen fajta embert szeret kegyelmed, nagyjóuram? - kérdezte most a
                            diák, aki azt várta, hogy szavaira legalábbis valami különösebb
                            érdeklődést árul el a gazdája, de az fektében meg se moccant.</p>
				<p>- Hogy milyen fajta embert szeretek? Hát ahhoz neked nem sok közöd van,
                            diák. Ám folytasd a pozsonyi hazugságokat.</p>
				<p>A diák szárazat nyelt:</p>
				<p>- Hazudni már a Dózsa-lázadás óta elfelejtettem, nagyjóuram, mikor
                            szemtanúja voltam, hogy legkegyelmesebb uram hogyan fűzette tüzes
                            vaskarikákkal egymás mellé azokat a hazugokat, akik vallani nem akartak,
                            vagy pedig mindenféle hazugságokon törték a fejüket az igazmondás
                            helyett.</p>
				<p>A vajda köhintett. Nem szerette, ha ezt a tíz esztendő előtti dolgot
                            emlegették előtte. A diák bizonyos szünet múlva folytatta:</p>
				<p>- A cimborám azt mondja, hogy különösen Brodarics, a szerémi püspök evett
                            nagyon sokat, amikor szeptember első napjaiban egy szál köpenyegben,
                            papucsban, de egyébként hibátlanul megérkezett a pozsonyi várba.
                            Fischer, a pozsonyi bíró addig is mindennap küldött halakat, kenyereket,
                            borokat, de mióta Brodarics a ház vendége lett, a cimborám a márnának,
                            sügérnek, potykának, ott, az asztal végén, ahol a helye volt, nem
                            látta, csak a farkát. Brodarics nem engedte el maga mellől a tálat, amíg
                            abban egy darab halhús volt. A királyné egy derék szoknyájából varrtak
                            neki ruhát az udvari szobalányok, és a cimborám ekkor belátta, hogy
                            hívebb embere nincs a királynénak a püspöknél.</p>
				<p>A vajda hangtalanul nevetett, mert ilyen volt a szokása, amikor valamely
                            dolog komolyan elmulattatta. Hangtalanul, hogy senki sem tudhatta, mit
                            gondol magában, megvetést, gúnyt, derűt vagy keserűséget.</p>
				<p>- Sajnálom szegény Máriát. Ám csak beszélj, diák, az ebéd, úgy látszik,
                            még messzire van.</p>
				<p>- A pozsonyi királyi palotában, ahol valamikor király és királyné
                            őfelsége mulatoztak: most mások laknak. Ugyanezért a Budáról menekedő
                            királynénak meg kellett elégednie azzal az üres házzal, amit a
                            pozsonyiak nagy hirtelenében berendeztek a számára. A cimbora szerint az
                            egyik szék ettől a polgártól való, a másik szék amattól a polgártól. Ő
                            egy magas gyermekszékben ült az asztal végén, amilyenbe azokat a
                            kisgyermekeket szokták ültetni, akik még nem érik fel az asztalt. Azért
                            látott mindent, ami az asztalnál történik a földszintes ebédlőben, ahol
                            az urak még ködös időben sem engedtek világosságot gyújtani, mert
                            szégyellték rongyos ruháikat. Különösen rongyos volt Gerendi Miklós, a
                            fejérvári kanonok, valamint Zay Ferenc uram. Már a horvát bán őnagysága,
                            Batthyány Ferenc uram, valamint Tahy János, Horváth Gáspár és az öreg
                            Bornemissza uram kevésbé voltak olyan ágrólszakadtak.</p>
				<p>- Batthyány, Tahy, Bornemissza! - mormogta szakállába az erdélyi vajda,
                            és megint csak olyan hangtalanul, szinte ő maga előtt is rejtegetett
                            jókedvvel nevetett, mint aki valami különösebb, titkosabb dolgot hallgat
                            magában, amelyet el nem árulhat. - No, diák! Hát a sántaurat
                            kifelejtetted?</p>
				<p>- Nádorispán uramat? - horkantott fel Zember. - Nem felejteném el én
                            őkegyelmét akkor se, ha a másvilágra volnék menendőben. Nyolc kanna
                            községi bort kap naponta a királyné udvara, de a kannákat már délután
                            újra kell tölteni. A másnapi borral. Ki tudná, hányadik másnapnál tart
                            már Báthory István uram. A cimborám szerint Pozsonyban még részegebb,
                            mint valaha Budán.</p>
				<p>- Nagy betegség a borivás - hahotázgatott magában a vajda. - De
                            Magyarországon nem kell szégyellni ezt a betegséget, mert minden második
                            ember szenved benne, mint akár az öregségtől. Persze, hogy nádorispán
                            uramnak kell elöljárni jó példával, hogy azok a fösvény pozsonyiak, akik
                            még a lopótököt is kicsepegtetik, mielőtt új hordót bontanának fel,
                            eresszenek valamit a királyné pincéjére.</p>
				<p>- Nem is olyan fösvények azok a pozsonyiak - mond most a diák, mert
                            ismervén gazdáját, jól tudta, hogy ennek a legnagyobb hatalmú úrnak nem
                            szabad feltétlenül igazat adni. Aki derekat hajt előtte, anélkül hogy a
                            száját kinyitná, annak a véleményére másnap már nem is kíváncsi. -
                            Hallottam már fösvényebbekről is, mint például a Kókaiakról, akik
                            kétszer ették meg a lencsét.</p>
				<p>Akkoriban még ez új dolog volt, Szapolyai János erdélyi vajda és Szepes
                            örökös grófja megfordult fektében, amikor diákja eszébe juttatta a
                            Kókaiakat.</p>
				<p>- Varjassi Nagy Imre alnádor uramnak, miután a nádori hivatal mostanában
                            szünetel, nincsen más teendője, mint a pozsonyiak küldeményeit mindennap
                            átvenni, azt jegyzékbe foglalni, nyugtatványozni. Egyed napja óta vezeti
                            a lajstromot az alnádor úr mennyhalakról, keszegekről, csukákról,
                            sigérekről, márnákról. Vajon hányszor akadt meg a halszálka a torkán,
                            amikor megcsalta a királynét a pozsonyiak javára?</p>
				<p>A vajda szerette az emberszólást: mindenkinek van valami gyengéje. Azokat
                            az embereket kedvelte környezetében, akik előtte ellenségeit nemcsak
                            tetőtől talpig levetkeztették, de a bőrüktől is megfosztották. Hangtalan
                            nevetése szólt tehát ellenségének, Varjassi Nagy Imrének, Magyarország
                            alnádorának, aki kövér potykákat lopkod most a diák szavai szerint, mert
                            egyébhez nincsen módja.</p>
				<p>- Hát a pénzzel ki számol? Ki most a fizetőmester Pozsonyban? - kérdezte
                            hosszú hallgatás után a vajda, és lehunyta két sötét szemét, mintha
                            titkolni akarná a diákja előtt, hogy voltaképpen ez a kérdés érdekli
                            leginkább. A vajda mondá ki II. Lajos király udvarában, a Mátyás király
                            építette nagy trónteremben a tanácskozó urak fülehallatára, amidőn a
                            közelgő török meggyőzéséről folyt a disputa - a vajda mondta unottan, az
                            ablakok felé fordulva, háttal a gyülekezetnek: Pénz beszél, kutya
                            ugat.</p>
				<p>Zember olyan fonnyadtan mosolygott, mint akár azok a szilvák, amelyeket a
                            fa tetején felejtettek:</p>
				<p>- Ott volna a pénzhez Thurzó Elek uram is, aki a púpos lányokat is
                            elvenné feleségnek, ha azoknak váruk van. Ott volna a kenderszakállú
                            Bornemissza uram, aki Budán a meggyfák alá, a kertben ásta el a befolyó
                            jövedelmeket, mert a vasalt pénzesládákat már nem tartotta elég
                            megbízhatóknak. De én azt hiszem, a cimborám szavai szerint, hogy
                            nemigen kerül a pozsonyi udvarba tallér, amelyen a két jó úr
                            kipróbálhatná a fogát.</p>
				<p>De már erre olyant horkantott az erdélyi vajda, hogy a háztetőn, a
                            sárgatökön kapirgáló kis cinkék, amelyek kedves muzsikásai voltak
                            Szapolyainak, ijedten elröppentek.</p>
				<p>- Hazug cimborádat, diák, felköttetem a lábánál fogva a diófára, hogy a
                            hintázó fejével verje le a diókat. A királyné tíz mázsa pénzt pakolt
                            lovak hátára, mielőtt Budáról, sötét éjfélnek idején elmenekedett Lógod
                            község felé.</p>
				<p>Zember fürgén bólogatott, mint a mezőn maradt katángkóró, amely azt
                            reméli, hogy ilyenformán kegyelmet kap az őszi széltől.</p>
				<p>- A cimborám a kötőféket fogta a málháslovaknál, nyitott szemmel
                            számlálta a pénzes ládákat, mert józan volt ezen az éjszakán, mint
                            mindenki. Lehetett az a pénz akár húsz mázsa is.</p>
				<p>- Tíz mázsa volt - szólt közbe az erdélyi vajda, habár szolgáival nem
                            szokott vitatkozni.</p>
				<p>- Hát a málháslovak csak mentek-mendegéltek Neszmély felé, majd Esztergom
                            felé, a királyné mindenütt a nyomukban, és bizony sok port kellett
                            nyelni a szép, fiatal lovasnőnek a poroszkáló állatok nyomában. De nem
                            győzte kiáltozni, hogy siessenek az emberek, mert Esztergomba kell érni,
                            ahol már bizonyosan ott vannak a hajók a királyné frájaival,
                            staffirungjával, hozományba kapott bútoraival. Hát aztán el is értek
                            Esztergomba, éppen akkor, amikor a várparancsnok, Orbánc uram a királyné
                            tizenkét udvarhölgyét a hajókról a várba kísértette. A holmikban pedig
                            nagy dézsmát csapott.</p>
				<p>- A pénz? - kérdezte a vajda, mintha nem nagyon érdekelné ez a sok
                            haszontalan beszéd a királyné staffirungjáról.</p>
				<p>- Ott Esztergomban kellett valaminek történnie, hogy a királyné
                            megijedvén, a tíz mázsa ezüstöt hirtelen Bornemissza uram gondjaira
                            bízta, vinné sietve a kincset Orbánc várkapitány elől Pozsonyba. A
                            málháslovak éjnek idején szalmával, ronggyal bekötözött patákkal, nagy
                            titokban szöktek el Esztergomból, és szerencsésen Pozsonyba is érkeztek.
                            Hajh, de a királynénak nem sok öröme lehetett tallérjaiban, mert
                            Bornemissza uram, aki a pozsonyi várnak a kulcsait őrizte, a vár
                            pincéjébe rakatta az egész szállítmányt. Egyetlen tallért nem ád ki
                            abból, amíg új királya nincs az országnak.</p>
				<p>- Ó, a vén gazember! - kiáltott fel a vajda, nevetett is meg káromkodott
                            is, amint már ez olyan embereknek a szokása, akik bár gyors elmével
                            forgatják magukban a dolgok kockaoldalait, amelynek esése rájuk nézve
                            kedvező vagy kedvezőtlen lehet, hirtelen mégsem tudnak határozni azon,
                            hogy jó arcot vagy rossz arcot vágjanak a játékhoz. Igaz, hogy szegény
                            Mária királyné, akire nemcsak olyankor gondolt az erdélyi vajda, amikor
                            a holdvilágos éjben, a Dunántúl felé húzó vadludak másvilági kiáltásait
                            hallgatva, mintha a jövendőmondó szellemek repülnének át a feje felett
                            - hanem gondolt olyankor is, amikor talpig vasban járt hadai élén, és
                            arcáról a hódítók kérlelhetetlensége márvánnyá keményedve néz szemközt
                            napfénnyel és viharral: - igaz, hogy szegény Mária királyné pénztelen
                            állapotában fejedelemasszonyhoz méltatlan helyzetbe keveredhetik - de
                            vajon nem lehetne ez jó jegy a jövendő cirkulusaira nézve?</p>
				<p>- Ebédelhet, nagyjóuram - mond most Borbála, aki darabideig nem merészelt
                            a gondolataiba merült vajdának szólani, csak a diák felé csóválta a
                            fejét, aki sok haszontalan beszédével így elkomolyította a házigazdát.
                            Hogyan lehet jó étvágya egy komoly embernek?</p>
				<p>Szapolyai János szeretett a szabadban étkezni, aminthogy életének a
                            legtöbb idejét a szabad levegőn töltötte.</p>
				<p>Amint felállott a hárságyról, szinte egyetlen ugrással, mint a vadállat
                            szökik fel fektéből, anélkül hogy ez nagyobb megerőltetésébe kerülne:
                            olyant nyújtózkodott, hogy szinte meggörbedt tőle, mint a félhold.
                            Izmai, csontjai pattogtak, mint őszi időben a nagy fák kérgei. A
                            mellkasa kidomborodott, mintha Isten tudná mennyi levegővel telnék meg
                            az a Tokaj borongós atmoszférájából. Szüret volt, édes és hervadt volt a
                            levegő íze. Az esztendő egyéb napjaiban, a méhek és dongók elől
                            eldugdosott különböző mézek, amelyek a növényekben rejtőzködnek, most
                            mind előadták illataikat, mintha csak azt várnák, hogy még
                            felébreszthetnek valamely faodúban egy félálomban hentergő dongót, amely
                            az élete kockáztatásával is a mézek udvarlására siet. Csak egyetlen
                            feketepontos, rozsdavörös lepke jött elő a napsugárra, és erőtlen
                            repüléssel a harmatosodó pázsit felett hintáltatta magát.</p>
				<p>- Megfogni a lepkét, mert a szüreti lepke szerencsét jelent - kiáltotta
                            most az erdélyi vajda, amint mindenre kiterjedő figyelmével észrevette a
                            szőlők között bódorgó lepkét.</p>
				<p>Lekapta a fejéről a süvegét, amely a legfinomabban kidolgozott hiúzbőrből
                            készült, és csak egy könnycseppnyi ékkövecske volt az oldalához varrva.
                            A haszontalan lepke azonban nem várta meg, amíg a játékos kedvű vajda
                            beéri, hanem tovabódorgott a völgynek ereszkedő szőlő felett, hogy
                            minden fürtszedő nőszemélyt megállítson a munkájában.</p>
				<p>- Hé, ne a lepkét bámuljátok, hanem a tőkét - dörrent most fel a
                            legnagyobb hegyaljai szőlőbirtokos, és csalódottan nyomta fejére
                            sapkáját.</p>
				<p>A présház mögött, amely hely az északnyugati széltől védve volt, kerek
                            kőasztal állott a százesztendős hárs alatt. Minden időben tisztelték a
                            százesztendős fákat és asztalokat, de a vajda nehezményezte, hogy a fa
                            alól nem látja munkásait. Ezért gyorsan nekilátott az ebédnek, hogy
                            minél hamarább végezzen vele. Abban a kormos bográcsban tette fel a
                            kőasztalra Borbála a gulyást, amelyben az megfőtt a szabad tűzhelyen.
                            Tudta, hogy így szereti a gazda. A paprika nevű növény még nem régen
                            válott ismeretessé, mert hiszen Amerikát nem régen fedezték fel. De a
                            vajdának mindig volt paprikája, amelyet zárt, ezüst dobozban tartott,
                            mint valami mérget. Akit a vajda paprikájával egyszer megkínált, sohasem
                            kívánta azt még egyszer megkóstolni. Míg ő maga kanálszámra keverte
                            ételébe, sőt nagy hidegben az italába is, a hírnévhez akkoriban ilyen
                            dolgok is kellettek. A vöröshagymával, veresborral főtt marhahús szinte
                            lángbaborult, amikor a vajda a paprikás-dobozból szórt közébe.</p>
				<p>- Fekete, cselédkenyeret! - intett a közelben álló Borbálának, mire az
                            egy árpakenyérrel jött elő, amelyből a vajda a késével nagy karéjjal
                            vágott, úgynevezett háromemberes darabot.</p>
				<p>Késsel és kanállal evett, mert a villát annak hegyei miatt nem merte a
                            szájába venni. Igaz, hogy a kés, amelyet a dolmányából vett elő, olyan
                            éles volt, mintha most került volna le a köszörűkőről, de ennek a késnek
                            a járását ismerte a vajda. Nyugodtan rátűzdelte azokat a
                            kenyérdarabokat, amelyekkel a gulyást mártogatta, de az ugrósabb
                            húsdarabokat is kifogdosta, amelyek kemény zsiradékpáncélt viseltek
                            oldalukon. Az éles, hegyes kés jól ismerte a vajda száját. Sohasem
                            sebezte meg. A hosszú nyelű fakanál pedig úgy illett a kezébe, mintha
                            egész életében azzal evett volna.</p>
				<p>- A tót Antikrisztusát! - dörmögte Zember, a diák. - Még megérem, hogy az
                            egész bográcsot megeszi!</p>
				<p>De nem az történt, amitől a diák leshelyén, egy kökénybokor mögött
                            álladozva félt, hanem a vajda egyszerre csak a levegőbe emelte
                            karikaszemét, és életerőtől fénylő fekete haja, szakálla, arca, hatalmas
                            orra szinte belső fénytől világosodott meg; valamerre nézegetni kezdett,
                            mintha másvilági intelmeket hallana az őszi levegőben.</p>
				<p>Nem messzire égett a szabad tűz az ősz targallyaiból - ezekből a régen
                            arra való, de valami véletlen folytán csak az idén lehullott, az első
                            szelecskére engedő targallyakból - rakva. Szapolyai János talán nyomban
                            kettéhasítja vala ama tetten kapott cselédjét, aki amolyan gallyakat
                            tördel vala a tűzrakáshoz a nyilasok végén barnálló diókról,
                            mogyorókról, a termés elvégzése után pókhálófátyolt öltött szilvafákról
                            (mintha özvegységüket példáznák), amely gallyaknak fiatalos, búsongó
                            hangjuk van letörésükkor. Amely gallyak nehezen válnak meg törzseiktől,
                            mint akár a gyermekek szüleiktől. Szapolyai uram a tűzrakáshoz leginkább
                            a semmire sem jó, gyümölcstelen, életében elszikkadt szőlővenyigét, a
                            kiöregedett kökénybokrot, az évek óta meddő, összeráncosodott
                            barackfát, a földben maradt és ott haszontalanul korhadó fagyökereket,
                            valamint a szél szárnyain hozott faágakat szerette. A maga
                            szőlőnyilasaiból pedig azokat a fagallyakat, amelyek így, késő ősszel,
                            egyetlen koppanással halnak meg a csendességben, hogy a vajda még
                            álmából is felnyitja a szemét a hárságyon:</p>
				<p>- Valami nagy gally leesett a fákról. Hozzátok ide az eresz alá - szólt
                            ilyenkor Erdély nagyfejedelme és Szepes örökös grófja, s mind az ideig
                            csak félszemmel követte az álom menetét, amíg a gallyat a nyilas végéből
                            a présházhoz nem vonszolták.</p>
				<p>Borbála ismerte a gazdáját, ezért a tűzrakáshoz még olyan korhadt
                            szőlőkarókat se mert felhasználni, amely karók már arra sem voltak
                            alkalmasak, hogy a levelesszoknyájú, napról napra kövéredő, terhesedő
                            szőlőket tartsák.</p>
				<p>Borbála leginkább olyan öreg szőlőtőkékkel tüzelt, amelyek már esztendők
                            óta nem mutattak örömöt sem a téli trágyázásokhoz, sem a tavaszi
                            borításokhoz, holtak voltak az elevenek között. Igaz, hogy parazsat
                            aztán adtak ezek a vén szőlőtőkék, mégpedig olyant, mintha mindazoknak a
                            boroknak, amelyeknek valaha életet adtak, a tüzét, hevét, szenvedélyét
                            ezzel az utolsó szereplésükkel lepipálni akarnák.</p>
				<p>Azért figyelt hát a vajda a szabad tűzhely felé, hogy figyelésében még a
                            hosszúlevű gulyás kanalazását is elmulasztotta. Nagy, oroszlánéhoz
                            hasonlatos orrával szimatolni kezdett, és kését, kanalát a kőasztalhoz
                            csapta:</p>
				<p>- Itt zsíros sertéstokányt főztek, amelyből nekem nem adtak. Szeretném
                            tudni, hogy ki rendelkezik még itt rajtam kívül?</p>
				<p>- Én - felelt Borbála, a főzőasszony, előlépve a vajda háta mögül. - Ezen
                            a vidéken sertésbetegség van. Valami giliszta vagy hasonló féreg lepte
                            meg a disznókat. Természetesen a kókadó, betegeskedő sertéseket nyomban
                            leölik, és olcsón eladják. Hát ebből a húsból főztem tokányt az
                            asszonyoknak, embereknek, persze jól megborsozva, hogy a beteg húst
                            valahogy rendbehozzam.</p>
				<p>Szapolyai a két markával lombos, sűrű szakálláról húzogatta le azt, ami
                            evés közben ottmaradt:</p>
				<p>- Nagyon jól tudod, Borbála, hogy a borsos, sűrű, tokányból eredő lét a
                            hús alatt mindennél jobban szeretem. Ha a szagát megérzem: egész nap az
                            orromban van, s nem szabadulok tőle addig, amíg meg nem kóstolom, mint
                            valami lányt vagy asszonyt, akire tánc közben gusztusom kerekedett.</p>
				<p>- Tudom, nagyjóuram - felelt Borbála nyugodtan, anélkül hogy vallatott
                            asszony módjára félrecsapta volna a kontyát, mert igazában érezte magát.
                            - De tudom azt is, hogy a tavalyi szüreten valamiképpen olyan sertést
                            főzénk meg, amelyet a cigányok a földből ástak ki. Betegek is lettünk
                            tőle valamennyien. Még nagyjóuram is a javasasszony kotyvalékához
                            fordult.</p>
				<p>- Beste lelke! Az tavaly volt, sok víz lefolyt azóta a Dunán. Hozzál egy
                            lábossal abból a tokányból, és hozz kenyeret, bort, mert a Werbőczy uram
                            gulyáshúsától csak éhesebb lettem. Mintha valami sóval lett volna
                            meghintve ez a hús, amely sótól kinyílik az ember gyomra, akár a
                            falatozó farkasé.</p>
				<p>Borbála szótlanul engedelmeskedett, mert ismerte gazdáját, hogy azt
                            étvágyasságában semmi földi hatalom nem állíthatja meg. Még szerencse,
                            hogy nem jött gusztusa verébpörköltre, pedig kövér verebek szálldostak a
                            szőlő felett. Nagy, fekete lábasban hozta tehát a sertéstokányt, amely
                            valóban csábító jó szaggal vette körül a présházat, amerre Borbála
                            ellépkedett. Ez az asszony nagyon értette a főzés tudományát. Minden
                            ételnek megadta savát, borsát.</p>
				<p>Mikor a lábast az asztalra tette, és a vajda a késével megvakargatta a
                            lábas oldalának a kormát, mintha arról akart volna meggyőződni, hogy
                            forró-e a korom, így szólt Borbála:</p>
				<p>- Csak azt akarom mondani nagyjóuramnak, hogy én, mióta a szolgálatában
                            állok, még rosszat nem tettem a tányérjára. Nem főztem sárgarépát,
                            tormagyökeret, de gombát se, mert olyan ember nincs a világon, aki egész
                            biztossággal megmondhatná, hogy mi terem az erdőkben az esőzés után. A
                            szarvasgomba mellett éppen úgy kibújik a földből a bolondgomba is,
                            amiből éppen elegendő egy harapás.</p>
				<p>- Ne bomolj - felelte a vajda, és levette a lábasról a fedőt.</p>
				<p>Igazában most ütötte meg dagadozó, szinte megelevenedett orrát az ételnek
                            borsos, savanykás szaga, amely a tokányt olyan felejthetetlenné teszi.
                            Csaknem tenyérnyi kenyeret vetett a lébe, és azt ott késével kisebb
                            darabokra vagdalta, miután előbb jól megforgatta a kenyérdarabot. Éppen
                            a szájába akarta venni az első kenyérdarabot, amikor valaki megszólalt,
                            aki nagyon jól tudta, hogy a vajdát evés közben nem szabad zavarni.
                            Zember volt a közbeszóló a kökénybokor mögött, miután utánanézett
                            annak, hogy a gulyásos bográcsot Borbála asszony megint a kőből rakott
                            szabad tűzhelyre állította. (Hiába, országos dolgok mellett is vigyáz az
                            ember a maga érdekeire.)</p>
				<p>- Itt van Gerendi Miklós őrkanonok úr mindenféle pozsonyi levelekkel -
                            kiáltotta a diák, amire az erdélyi vajda nyomban letette a szájához
                            készített falatot, és bosszús érdeklődéssel állott talpra.</p>
				<p>- Hát már mindenki tudja, hogy Tokajban vagyok? - szólott, még mindig
                            bosszankodást mutatva, és kieresztett derékövén nagyot rántott, mintha
                            valakit megbüntetni akart volna, aki eddig deréköve alatt csendesen
                            meghúzódott: nagy étvágyasságát.</p>
				<p>- Meleg agy és hideg szív - szólott most Zember a kökénybokor mögül
                            előlépve.</p>
				<p>- Ez Ferdinándnak, a német uralkodóhercegnek a szójárása - felelt
                            bosszúsan a vajda.</p>
				<p>- Az ellenséget legjobb a saját fegyverével megverni - hízelkedett a
                            diák, amíg a vajda körül kezdett ugrándozni, mint egy kuvasz, amely
                            gazdáját útra készülődni látja. És minden nyelvöltögetésével azt a
                            kérelmét fejezi ki, hogy engedné meg neki gazdája a kocsi után való
                            szaladást.</p>
				<p>Szapolyai a pozsonyi küldönc fogadásához azonban mindössze annyit
                            cselekedett, hogy barna, diófaszínű bajszát megsodorta, szakállát
                            hátulról előrehajtogatta, zsebéből elővont kerek kis tükörben (amelynek
                            használata azóta jött szokásba, mióta a külföldi követek és kémek
                            elárasztották Budát, hogy hidegvérű szemtanúi lehessenek egy ország
                            halálának), a kis tükörben megnézte szemét, szempilláját, szemöldökét:
                            vajon nem hagyott-e azon áruló nyomot, elszabadult ördögszekérkét vagy
                            álmot hintáztató pelyheket a délelőtti álom.</p>
				<p>- Egy mentét, nagyjóuram - babogott a háta mögött a diák, mintha valami
                            különös varázslatot tulajdonítana annak, hogy a vajda vadmacskaujjasára
                            valami nevezetesebb öltönydarabot is felszed.</p>
				<p>- A leggazdagabb és leghatalmasabb magyar úr nem mutatkozhatik zsíros
                            nadrágban a királyné deputátusa előtt - öklendezett a diák az
                            izgatottságtól, mert régen várta már őkelme a pozsonyi követet, aki új
                            üstökös-pályára tereli gazdája hamvadó csillagát, a napnyugtából
                            egykedvűen visszanézegető kedvét - valamint az ő életét is, amelyet a
                            fösvény Borbála mellett itt olyanformán kezdett unni, mint egy léhűtő,
                            ha darab időre végeszakad a csalimeséknek, a kedves hazugságokkal és
                            nagyotmondásokkal fűszerezett dínom-dánomoknak.</p>
				<p>A vajda az öltözködés különös ceremóniáiból megelégedett annyival, hogy a
                            kezében tartott ezüstkéssel lemetélte a hüvelykujjának, a fekete
                            kalapját, amely amúgy is sérült volt valamely szegkihúzástól vagy szoros
                            bicskanyitástól.</p>
				<p>- Én, Szapolyai István, Magyarország nádora és Hedvig schleswig-holsteini
                            hercegné fia vagyok. Az őseim között van Petrovics István is. Vajon, ha
                            mezítláb fogadnám a királyné küldöncét, kisebbíthetne engem? - mormogott
                            az erdélyi vajda, mintha csak a hüvelykujjának beszélne.</p>
				<p>A diák már erre nem is felelt, mert a vajda hosszú léptekkel elindult a
                            présház mögül. A diák, mint afféle tolakodó fráter, messziről
                            követte:</p>
				<p>- Kását, mégpedig sárga kását, fekete pecsenyezsírral és fehér
                            szalonnatepertővel, kását kellene ennek az embernek egész nap enni, hogy
                            jól elszaporodjon a világon. Imhol egy magja nincs.</p>
				<p>Így beszélt a diák magában, mert az odvas fogazata miatt leginkább a
                            kását tartotta ételnek.</p>
				<p>A présház előtt valóban ott állott vala Gerendi Miklós, a fejérvári
                            őrkanonok, mégpedig oly durva, szűrnek, pokrócnak való csuhában,
                            amilyenbe a papok ezekben az ijedt időkben öltözni szoktak. Kétágú
                            szakáll, mint valami páncél feküdt a mell fölött, a derékon kard és
                            olvasó, fedetlen a fej, mezítelen a láb, mintha Isten szolgájának az
                            volna a kötelessége, hogy a legnagyobb úr előtt éppen úgy
                            megalázkodjon, mint az országúti vándorlegény előtt.</p>
				<p>A vajda olyan egykedvűséggel nézett végig a kanonokon, mintha sohasem
                            látta volna. Utóvégre kettőjük közül a kanonoknak kell észben tartani az
                            ismeretséget, nem pedig Szepes grófjának.</p>
				<p>- Legkegyelmesebb vajda - kezdte volna a kanonok, de az ebédje mellől
                            felállított úriember mogorván közbevágott:</p>
				<p>- Lássuk a levelet, amelyet átadni küldtek.</p>
				<p>Gerendi Miklós valóban benyúlott a szakálla alá.</p>
				<p>- A legszerencsétlenebb sorsú és a legjobb szívű királyné küldte - szólt
                            a pap, és átadta Mária levelét.</p>
				<p>Szapolyai szétteregette a pergament, miután helyet foglalt a hárságyon (a
                            papot állni hagyván), lefricskázta róla az aranyporzót, amelyet a
                            királyné használt a levelezéséhez, és félhangon olvasni kezdett, mintha
                            abban a levélben nem lehetne olyan titok, amelyet bárki meg ne
                            hallhatna, aki a tokaji présház körül ődöng.</p>
				<p>- Datum Posonii - Consilium uestrum intelleximus, necessarium scilicet
                            esse, ut in hac requi nostri calamitate, ut primo quoque tempore
                            conventum generalem... indi ceremus. Ákom-bákom. Asszonylevélnek se
                            hossza, se vége. Tudósnak vagy szamárnak kell lenni annak, aki nyomban
                            kitalálja, hogy mi lappang az asszonyok levele mögött, és én egyik se
                            vagyok, csak közönséges katona. Ezért talán mondanád el szóval,
                            főtisztelendő követ úr, hogy mi a kívánsága mostanában a
                            legszerencsétlenebb és legjobb szívű királynénak, amikor érsekei,
                            püspökei, főpapjai mind a harctéren maradtak, hogy már követségbe nem
                            küld mást, mint egy őrkanonokot?</p>
				<p>Az erdélyi vajda a hársfaágy szélén üldögélve, nagyon csendesen, szinte
                            hangsúlytalanul beszélt, mint az olyan ember, akinek személyében nem
                            nagyon fontos a mondanivalója, hanem fontos az a hallgatójának. Gerendi
                            Miklós már Rómát is megjárta, volt tehát egy kis tapasztalata a
                            világban.</p>
				<p>- Igazad van, kegyelmes vajda, hogy egy magamfajta kanonok helyett inkább
                            jöhetett volna egy püspök a királyné üzenetével, mert a püspököknek
                            olyan hatalmuk van a lelkekre, mint a Krisztus urunk apostolainak
                            adatott. Ők még az emberevő vadakat is megszelídítik szavaikkal.</p>
				<p>A vajda nem felelt, hanem egy elgondolkozó pillantást vetett a csizmája
                            orrára, mintha valami furcsa gondolat ötlött volna fel benne, amikor
                            azokról a bizonyos emberevő vadakról hallott. Talán őt is e vadak közé
                            számítják a rongyos pozsonyi uraságok?</p>
				<p>- Hé! - kiáltotta most olyan különös, vadmadár hangon, amely hang
                            valamely riasztó sípnak a hangjához volt hasonló, amilyen hanggal a
                            megvadult, engedetlen, ördögtől megszállott lovaikat fékezik azok a
                            lovasok, akik legfeljebb akkor válnak meg a makrancos ló hátától,
                            hogyha az őrültségében a nyaktörő öngyilkosságra határozza el magát,
                            váratlanul bukfencet vet.</p>
				<p>- Hé! - eresztette ki a sűrű bajusz és a bozontos szakáll közül a hangot
                            az erdélyi vajda, mintha egy sas kiáltott volna a magasból.</p>
				<p>A présházból két talpig felfegyverzett vitéz fordult ki, páncélban,
                            vértben, vasban, mindama fegyverekkel felszerelve, amelyeket ebben a
                            korban ismertek. Hamuszürke arcukkal olyan közömbösen léptek elő, mint a
                            halál angyalai, és kétoldalt megállottak a kanonok mellett.</p>
				<p>- A legjobb széket, az öreg Szapolyai karosszékét hozzátok elő a
                            főtisztelendő úrnak - parancsolta a vajda anélkül, hogy a csizmája
                            orráról felemelte volna a szemét. - Beszélgetni akarok a
                            szentatyával.</p>
				<p>Egy pillanat múlva Gerendi Miklós fejérvári őrkanonok, aki az
                            élettapasztalatok gyarapítása végett Velencében is megfordult, és ott
                            megismerkedett a legsimább beszédű hölgyekkel, valamint a csalimese
                            szavú hamisjátékosokkal, az öreg Szapolyai (István) karosszékében ült,
                            amely székbe senki se mert beülni, mióta az öregúr meghalt benne. Azt
                            mondták, hogy ördöngős szerkezete van a széknek, kardok nyúlnak ki
                            belőle, nyilak röppennek ki, sőt puskák is durrognak. Egy német varázsló
                            szerkesztette abban az időben, amikor az öregúr már a legközelebbi
                            hozzátartozóitól is félni kezdett. A kanonok azonban bízott a
                            mindnyájunkban lakó Istenségben, bátran ült a karosszékben, szemközt a
                            vajdával.</p>
				<p>- Igen, vannak még püspökök Pozsonyban, de nem keltek útra, mégpedig
                            azért nem, mert attól félnek vala, hogy itt Luther Mártonnal vagy pedig
                            valamely megbízottjával találkoznak. Bocsáss meg, legkegyelmesebb vajda,
                            az a híred, hogy Luther Márton a barátod, aki éppen úgy cimboráskodik az
                            ördöggel, mint Faust doktor, a falusi német tanító, aki Kreuznachból
                            elindulva most denevérszárnyakon bekalandozza az egész világot.</p>
				<p>- Nagyon büszke volnék, ha akár Luther doktor, akár Fauszt mágusz úr
                            volnának a látogatóim, ezt megmondhatod, főtisztelendő úr, azoknak, akik
                            téged ideküldtek. Az ő tudományuk jelenti a jövendőt, míg ti, helybeli
                            bűvészek, csillagjósok, sorskeverők, immár valamennyien levizsgáztatok
                            Mohácsnál, amikor a királyt előrelátható halálába küldtétek.</p>
				<p>Gerendi Miklós, mint mások is, akik ebben a korban nem csupán a
                            borosasztalok mellett roskadtak össze, hanem leereszkedtek a tudományok
                            mély kútjaiba is, fölényesen mosolygott a vajda szavain.</p>
				<p>- Azt is mondják, legkegyelmesebb vajda, hogy török papokat, üvöltöző
                            derviseket, félbolond mohamedán apostolokat találok udvarodban, miután
                            te magad már régen Szulejmán, a török császár szövetségesévé lettél, és
                            tatárrá váltál.</p>
				<p>Szapolyai még mindig a legnagyobb egykedvűséggel hallgatta a papot, a
                            csizmája orráról nem vette le a szemét, mintha nem volna a világon semmi
                            látnivaló, amely ennél érdekesebb volna.</p>
				<p>- Bizonyára elkergettem a régi gyóntatómat, és most jóformán lelki
                            vigasztalódás nélkül élek, mert észrevettem, hogy papom a pozsonyi
                            udvarral titkos levelezésben van, bár én őt ezzel meg nem bíztam. Nagyon
                            természetes dolognak vélem, főtisztelendő uram, mindezek után, hogy
                            Pozsonyban Országh János uram, a váci püspök úr, Macedóniay László uram,
                            a pécsi püspök, Tahy János uram, a várnai perjel és Piso Jakab, a pécsi
                            prépost nem gondolhatnak magukban egyebet, mint azt, hogy Mohamed hitére
                            tértem, bár talán ezen nem is sokat gondolkoznék, ha nem érezném, hogy a
                            keresztények Istenétől különb megbízatásra vagyok kiszemelve.</p>
				<p>A pap nagyot nyel vala a vakmerő beszédre, mégpedig olyan nagyot,
                            amilyent azok az emberek szoktak, akik az életük végéig eltesznek
                            maguknak valamit. Nem folyhat le annyi víz a Dunán, amely a Pozsonyból
                            jött kanonok emlékezetében lemoshassa azokat a szavakat, amelyeket itt a
                            tokaji présház előtt, a hársfaágyon üldögélő erdélyi vajdától
                            hallott.</p>
				<p>Ám a vajda különös magaviseletéből egyszerre kilépett, mint valami megunt
                            kunyhóból, ahonnan idáig egykedvűen hallgatta maga körül a szél
                            csicsergését vagy a vihar üvöltését. Felemelte fejét amely a
                            legsúlyosabbnak látszott a testén, és kerek szemeit az őrkanonokra
                            függesztve, mint valami céltáblára:</p>
				<p>- Azt hallom, hogy hadakat gyűjtenek Pozsonyban? Ellenem? Nekem
                            huszonötezer emberem van fegyver alatt. Kár volna, ha a szegény királyné
                            ilyen haszontalanságra költené az utolsó szoknyájának az árát. Én
                            hadvezér vagyok.</p>
				<p>Gerendi Miklós, a székesfejérvári őrkanonok már régebbi évekből ismerte a
                            vajdát. Tudta féktelen hiúságát, amellyel karbafont kézzel, megvető
                            mosollyal arcán állongott az “árnyék-király”, II. Lajos trónusának a
                            jobb oldalán, ha ugyan nem fordított hátat az egész királyi
                            trónteremnek, hogy az ablakból a kapitányaival hangos szóval
                            megbeszélje, hogy mennyi abrakot adjanak a királyi vár udvarán
                            kipányvázott lovainak, valamint hogy mit főzzenek a lovakkal jött
                            marcona vitézeknek, akik elől mindig elbújtak a budaiak, ha a városba
                            tették a lábukat. (Általában az akkori budai polgár nyomban útjukra
                            eresztette a ház végéhez kötözött sinkorán-ebeket, valamint megolajozta
                            a kapu belső reteszeit, ha Tomori barát végvári vitézei vagy az erdélyi
                            vajda katonái csatangoltak a piacokon. Nem jó auspiciumokat hoztak
                            magukkal ezek a jövevények, akiknek úgy jár a szemük, mint a magasban
                            lappangva szálldosó varjúé az akasztott ember felett.)</p>
				<p>Tudta határtalan becsvágyát, amelynél fogva mindenkinél különb embernek
                            tartotta magát az országban. A királyi tanácsban ritkán szólalt meg,
                            mert ajándékozva vetegette még a szót is. Tudta gazdagságát, amellyel
                            bízvást dicsekedhetett, mert fösvény ember volt, vagyonának egyetlen
                            morzsáját sem csalogathatta el tőle senki. A pap tehát várt, mert úgy
                            érezte, hogy még nem jött el szavának az ideje.</p>
				<p>- Azt a Markaláb grófot hallom emlegetni, hogy mindenáron fővezér akar
                            lenni, miután a hadak Mohácsnál megsemmisültek. Tudomásom szerint
                            Markaláb gróf olyan messzire volt a mohácsi viadaltól, hogy még az ágyúk
                            dörgését sem hallhatta.</p>
				<p>- Mások is elkéstek a csatából - szólta el magát a székesfejérvári
                            kanonok szándékosan vagy akarata ellenére.</p>
				<p>Csakhogy a vajdával nem lehetett alattomos beszédet kezdeni, mert okos
                            ember létére nyomban két marokkal támadt a kígyónak, mielőtt az még
                            valójában marhatott volna.</p>
				<p>- Hát ez az! Ez fáj Máriának, hogy nem fekszem én is a Csele-patak
                            medrében. Maradt még egy ember talpon az országban, aki miatt nem lehet
                            a magyar szent koronát Ausztriába kicsempészni a pittyedtszájú Ferdinánd
                            úrhoz? Mert itt áll Zápolya huszonötezer olyan legénnyel, aki egyetlen
                            nyilat sem pazarolt el a mohácsi csatamezőn, aki egyetlen felesleges
                            éjszakát nem töltött ébren, aki még hírből sem ismeri azt a szót, hogy
                            éhség. Hát ez fáj Máriának?</p>
				<p>A vajda most olyan hosszadalmasan, de hangtalanul nevetett, mintha már
                            nagyon régen kitervezte volna magában azt a találkozást, amikor Mária
                            királyné követével szemközt fog állni.</p>
				<p>- Nem, egyetlen emberemet se verték agyon, de nem is verik agyon, amíg én
                            élek, mert a katona drága portéka a mai háborús világban. Nem terem
                            helyette új, ha megürül a csizmája. Amerre nézünk a világba, mindenütt
                            háború van. V. Károly hadakozik az egész világ ellen, Ferenc francia
                            király a pápa ellen, harcosok döngetésétől visszhangzik egész Európa.
                            Itt áll a Dunánál még mindig a török árnyéka, ha ki is takarodott az
                            országból. Ki lesz a győztes ezekben a háborúkban? Az, akinek a végén a
                            legtöbb katonája marad, azért nem áldoz fel Zápolya egyetlen zápfogat
                            sem a mostani zűrzavaros időkben.</p>
				<p>- Azt mindig tudtuk nagyjóuramról, hogy a legjobb gazda egész
                            Magyarországon. Azt is tudja, hogy hány véka árpa fér fel egy
                            szekérre.</p>
				<p>- Tudom hát! - kiáltott most fel a vajda, és tetőtől talpig megnézte a
                            papot, mintha valami alattomosságot sejtene a beszéde mögött. - Elég
                            baj, hogy nem tudta Mária királyné Budán, hogy mit főz Bosnyák, a
                            konyhamestere. Ő mindig csak arra ügyelt, hogy a konyhamester
                            megtisztálkodva, kardosan, sarkantyúsan, kesztyűs kézzel tegye az
                            asztalra azokat az ételeket, amelyeket a királyné szeretett. De hogy mi
                            fogyott el azon a konyhán, azt sohasem kérdezte senki.</p>
				<p>- Bezzeg - sóhajtott fel a küldött -, tudja most, hogy mit kapnak kezükbe
                            a szakácsok, mikor annyi embert kell ellátnia ebéddel, vacsorával. A
                            királyné már hajnalban felkel, és a minapában olyan lármát csapott egy
                            csirke püspökfalatjáért vagy zúzájáért, amelyet a világ teremtése óta
                            szeretnek ellopkodni a szakácsnék, hogy visszhangzott bele a ház.</p>
				<p>- Tán már káromkodott is az egykori innsbrucki zárdahölgy? - kérdezte
                            Szapolyai, a tenyerét dörzsölgetve. De aztán, hirtelen észbekapott,
                            amikor észrevette a dolgok kicsinységeit, amelyeket méltatlanoknak
                            ítélt magához. Összecsukta bajszát és szakállát, és a hangtalan nevetés
                            éppen úgy múlt el, amint jött. Kiegyenesedve ült a hárságyon, mint
                            valami trónuson, a két kezét a térdeire fektette, mint ez holt királyok
                            sírboltjain látható, ahol szoborrá merevedve üldögélnek múlton és
                            halálon át.</p>
				<p>- Kanonok uram, én nem vagyok túlságosan vallásos ember, még egyetlen
                            lutheránust sem égettem el, bár törvényeink ezt világosan
                            megparancsolják. Nagyon kevés dologban hiszek a világon, de a
                            históriában feltétlenül hiszek, mert az nem hazudik. Magyarországon
                            azóta van a kétség kétszarvú árnyéka a lelkek fehér falára rajzolva,
                            azóta költözött be az elevenekbe is a temetőbogár, amely kilyukasztja az
                            ereket, mióta nemzeti királyaink elmúltak. Azóta mindig baj van, mióta
                            királyainkkal nem érezzük az atyafiságot. Nincs egy vércsepp a
                            királyokban, amely közös volna a miénkével. Nincs egy közös gondolat,
                            amely után valamennyien felemelnénk a szemünket, mint teszem azt, ama
                            vadludak után néz most minden ember a Tisza mentén, amely ludak téli
                            kvártélyt mennek keresni maguknak. Nincs egy szó, amelyet egyformán
                            ejtene ki minden ember az országban, mióta nemzeti királyaink
                            elmúltanak.</p>
				<p>Gerendi Miklós a nagykarosszékből csendes megadással figyelt, mintha
                            gyónást hallgatna. Hiszen valóban ezért volt ideküldve az ország másik
                            oldaláról, hogy kivallassa az erdélyi vajdát a tervei felől.</p>
				<p>- Bezzeg a parasztok mind egy szót emlegettek, amikor a legkegyelmesebb
                            vajda összefogdostatta őket. Mind azt mondták: Dózsa György. S ezért
                            főzték meg őket üstökben - mondta csendesen az őrkanonok.</p>
				<p>- Ha csak üstökben főzték volna őket! De hányat törtek kerékbe, aki azt
                            mondta, hogy Dózsa György! Semmi szükségünk nem volt arra, hogy itt egy
                            parasztkirályság csírázzon. Ma is úgy tennék, ha rákerülne a sor -
                            mondta kevélyen a vajda. - Mit hozott magával az a Dózsa György a magyar
                            nemzet históriájából, hogy itt vezérkedni akart? Még csak egy rongyos
                            kutyabőre sem volt, nemhogy várai vagy birtokai lettek volna. El a
                            semmiháziakkal, akár parasztok, akár királyok. Ez a nemzet úgy
                            leszegényedett, hogy itt csak módos embernek szabad kinyitni a száját.
                            Szájeregető, éhes ember, aki az üres bendőjét a fogai között hordja, hol
                            tölthetné meg, követem, akár szamártó vízzel is, van elegendő a rákosi
                            országgyűléseken is. Hányszor számítottam ki magamban, hogy hány kövér
                            tulok volna elegendő ennek a lármás hadnak a jóllakatásához, hogy aztán
                            elcsöndesedjen még az is, aki üres gyomrának a korgását nem tudja
                            másképpen elcsendesíteni, mint ha a szomszédjától vesz kölcsön egy
                            kulacsnyisszantásnyi bort?</p>
				<p>Gerendi uram azok közé az emberek közé tartozott, akik a hallgatásukkal
                            is tudnak ingerelni. Kétkedve nézett Szapolyaira, mintha egyetlen szavát
                            sem hinné mondanivalóinak. Nem szólt, de bántott, mint egy lábgörcs,
                            amely éppen most akar átvándorolni a bal lábból a jobb lábba. A vajdának
                            voltak szédülései, amelyek nemcsak a fejében jelentkeztek, hanem azokban
                            a forgókban is, amelyek a lábszárakat összekötik a derékkal. Nagyon félt
                            ettől a “lábszédüléstől”, mikor hetekig topogott lábain, mintha azok
                            nem is az övéi lettek volna, és támasztékot keresett. A föld felé
                            kívánkozott, mert azt hitte, hogy az egyensúlyban tartja. Ilyenféle
                            érzés kezdett erőt venni rajta, amint a papot nézegette, aki olyan
                            mélyen hallgatott, mint egy mély kút. Vajon mikor jön meg visszhangja a
                            bedobott kőnek?</p>
				<p>- Korvin Mátyás is csak a katonáival bírt uralkodni ebben az országban,
                            pedig elég gazdag ember volt - folytatta a vajda, mintha valami belső
                            kényszer hajtaná, hogy beszéljen e papzsák előtt, amely minden szavát,
                            akár kavics, akár homok, egyformán elteszi, és majd valahol kiköti a
                            zsákot, ahol a vajda szavaira nagyon kíváncsiak. - A fekete hadsereg
                            nélkül régen útilaput kötöttek volna a magyarok a nagyorrú Mátyás
                            talpára, de hát itt voltak a hadak, pisszenni se lehetett senkinek. Az a
                            sok ingyenélő here, aki bűvésznek, csillagjósnak, csudadoktornak adta
                            ki magát, nyugodtan lakmározhatott a budai palotában. A fekete katonák
                            vigyáztak, hogy csend legyen az országban.</p>
				<p>- Szóval, nagyjóuram is azért tartja együtt a seregét, mert uralkodni
                            akar Magyarországon?</p>
				<p>- Már az apámnak, István úrnak kellett volna Dobzse László helyett,
                            hogyha nem okoskodik annyit Zsigmond, a lengyel király meg Miksa, a
                            római császár - felelt türelmetlenül a vajda, mintha olyasmit
                            kérdeznének tőle, amelyre választ adhat minden gyermek
                            Magyarországon.</p>
				<p>De hát ettől a türelmetlenül elvetett szótól le is csillapodott
                            őkegyelme, mert az alattomos “szédülés” kiszállott derekából, térdéből,
                            bokájából, talpra állott, és körülnézett a pirosló őszi tájon, amelyben
                            valóban fejedelmivé növekedett alakjával.</p>
				<p>- Hát van Ferdinándnak ilyen szőlője, hogy mindig velem méregették össze?
                            Van az anyjakínját! - szólt a vajda, és felrúgott egy üres vékást,
                            amely a fal mellett állongott. - Ebben a sok haszontalan beszédben meg
                            is feledkeztem a szőlőtaposásról, pedig most már elkövetkezett annak
                            ideje. Látom már a kádakat amott a szilvásban. Az én jámbor háznépem nem
                            mer engem figyelmeztetni semmire, ha én magam nem kívánkozom.</p>
				<p>A pozsonyi küldöttnek ugyan még lett volna sok mondanivalója, mert hiszen
                            nem hiába küldték őt az ország egyik végéből a másikba; de Szapolyai
                            uramnak nem lehetett tovább beszélni, amint a szőlőtaposó kádakat
                            észrevette.</p>
				<p>Még nem kezdődött el a taposás, de az ispán által kiszemelt menyecskék
                            már földbeásott gödreik felett guggoltak, amely gödröket a közeli forrás
                            vizével töltöttek meg; áztatták szárcsalábukat. A vajda megveregette az
                            asszonyok hátát.</p>
				<p>- No, majd meglátom, melyik tesz ki köztetek magáért, kinek a kádjából
                            folyik ki a legjobb bornak való must - mondogatta a vajda, amint a
                            guggoló menyecskék között óvatosan ellépegetett.</p>
				<p>A menyecskék csendesen mosolyogtak magukban, mert értették ők a vajda
                            tréfáit.</p>
				<p>A vajda letelepedett egy széles diófatuskóra, amelyből mindig lábzsámolyt
                            akart magának faragtatni, de a tuskó évről évre ottmaradt a helyén, és a
                            vajda szomorúan tapasztalta, hogy még a diófa is repedezik.</p>
				<p>- Jöjjön valaki, aki lehúzza a csizmámat, megmossa a lábomat, mert ősi
                            szokás szerint akármilyen öregember a szőlősgazda, az első taposást
                            neki kell végeznie.</p>
				<p>Hárman is ugrottak, legények, leányok a vajda parancsolatára, de Borbála
                            volt a legfrissebb, aki a gazdája közelében mindig úgy tapadt a
                            lábanyomához, mint a friss hó a csizmasarokhoz. Tudta ő a csizmahúzásnak
                            a mesterségét, pedig ez inkább férfinak való munka, mert mégiscsak
                            inkább férfi tudja, hol, merre kell megfogni a csizmát, hogy annak
                            levonásakor fájdalmat ne okozzunk, de még csak hátra se borítsuk ültében
                            a csizmatulajdonost. Egy zöld agyagkorsóban forró vizet hozott, amellyel
                            megdörzsölte Szapolyai János lábait, amelyek bizony eleget tapostak
                            sárban, vérben.</p>
				<p>A vajda nyugodalmas derűvel nézegetett maga elé, mintha végképpen
                            megfeledkezett volna a királyné követéről.</p>
				<p>- A fanyűvő medvének van ilyen lába, nagyjóuram - mond Borbála, amikor
                            egy gyolcsdarabbal megtörölgette a vajda lábát. Térdig felgyűrte a
                            csizmanadrágot, a vajda pedig szokás szerint egyetlen mozdulattal kelt
                            fel ülőhelyéből, és ugyanannyi mozdulattal termett a kádban, amelyet
                            közepéig megraktak szőlőfürtökkel a szedők.</p>
				<p>A vajda egyet rántott derékszíján, és a következő percben járni kezdte a
                            táncot, amelyet Noé apánk óta járnak a szőlőtaposók. Legalább
                            háromköblös ember volt, háromemberes léptekkel tapossa vala a táncot.
                            Ilyen lépteket tesz a varjú ősz végén, mielőtt még leesett volna a hó.
                            Ilyen léptei vannak a gúnárnak, kakasnak a maga birodalmában. Összevonta
                            a mellén két hatalmas karját, mintha azt a belső fújtatót akarná
                            fékezni. Ringatta a derekát, mintha maga is különös örömét lelné a
                            szokatlan munkában. A székesfejérvári őrkanonok odaállott a kád mellé,
                            és várta, hogy mit fog mondani ez a különös ember a maga
                            felvidámodásában.</p>
				<p>- Anyám, a schleswig-holsteini hercegnő is taposta a szőlőt, persze
                            vadonatúj szattyán-papucsot húzott a lábára, a kezére meg kesztyűt, mert
                            hát ő se a nemzet véréből való, idegen szokásokra akarta szoktatni
                            apámat, de bizony az nem sikerült neki, mint Beatrixnek sikerült
                            Mátyással. Úgy tudom, hogy Mária királyné se hozott magával egyetlen ősi
                            magyar szokást sem a budai várba. Hol is tanulta volna? Talán az
                            innsbrucki apácáknál? Szerencsére ennek az idegen világnak most már
                            mindörökre vége, elég volt a bajcsináló idegen királyokból a nemzet
                            feleszmélt Mohácsnál... Ráeszmélt magára, szerencsétlenségére,
                            vakságára, megbilincseltségére, magyartalanságára! Igen, magyartalan
                            volt Magyarország, és ezért verte meg az Úristen Moháccsal.</p>
				<p>A szőlőtaposás közben elmondott szavak olyanformán hangzottak a vajda
                            szájából, mintha már nagyon sokszor gondolkozott volna ezeken a
                            dolgokon. A méh állítgatja így össze kaptárát, a pók a fészkét, a medve
                            a maga barlangját, ahol a zord idők elől megvonul.</p>
				<p>- Magyartalan Magyarország!! - sóhajtotta a vajda hirtelen
                            elérzékenyüléssel, kiugrott a taposókádból, és megtöröltetvén lábait,
                            felvonta lábtyűit, és hirtelen elkomorodással ennyit vetett oda a
                            szilvás népének:</p>
				<p>- Most már jöhetnek a taposók. Botot kap, aki nem jól végezte a dolgát.
                            Én nem törkölyt termesztek a szőlőmből, hanem bort.</p>
				<p>És a pap kíséretében otthagyta a szilvást, mintha valamely őszi felleg
                            vonult volna el a gyönge, hamvas szilvafákról. A gyalogösvényre érve,
                            háta mögött hagyta a Karrakot. Láthatólag csak a megszedett
                            szőlőtőkéket figyelte, vajon nem maradt-e azokon levelek alá bújtatott
                            fürt. Közben csendesen hátraszólt a papnak:</p>
				<p>- Hát mit akar tőlem vagy velem Mária királyné?</p>
				<p>- A királyné ő felsége nádorispán úrnak tanácsára országgyűlést akar
                            egybehívni Komáromba, ahol a jövendő királyról történne döntés - mond a
                            kanonok, de a vajda gúnyosan a szavába vágott:</p>
				<p>- Báthory István uram inkább arra gondolhatna, hogy egy valamirevaló
                            férfinak nem illik a felesége vagyonából élni, a masovicai járandék
                            magának az asszonynak sem elegendő.</p>
				<p>A kanonok nem jött zavarba:</p>
				<p>- Egy spanyol közmondás szerint az ördög éhségében legyet eszik. A mai
                            időkben az emberek ott veszik a pénzt, ahol találják. Mielőtt
                            Pempflinger István, Ferdinánd pénzmestere Pozsonyba jött volna, hogy a
                            királyné állítólagos pazarlásainak véget vessen, négyezerötszáztizenöt
                            római forintot költöttünk el, hogy a magyar urak végső szükséget ne
                            szenvedjenek. Legyen mindenkinek csizmája, mire leesik a hó. Aztán
                            átadtuk vala Thurzó Elek uramnak az arany- meg ezüstedényeket, hogy
                            azokat az aranyművesénél beolvassza, amiért megint háromszáz márkát
                            kaptunk, amit megint csak a pozsonyi magyar urak megtalpalására
                            fordítottunk. Van nekünk kiadásunk több, mint nagyságodnak, aki szép
                            szóval, tökmaggal, meg azzal, ami a ház körül megterem, tartja el az
                            embereit.</p>
				<p>- Hát tehetek én róla, hogy nekem adott az Isten, míg Máriának nem adott?
                            - kérdezte vállát vonogatva a vajda.</p>
				<p>Majd mintha hirtelen eszébe jutott volna valami, hirtelen a szája elé
                            kapta a tenyerét, és belekiáltotta a szőlőbe:</p>
				<p>- Borbála! Disznóhúst akarok enni, mert megéhültem.</p>
				<p>Borbála a helyén volt, mint a faszeg a kőfalban.</p>
				<p>Hideg disznópecsenyét hozott valamely rejtelmes helyről, amely pecsenye
                            foghagyma-gerezdekkel volt megtűzdelve. Az asszony a kőasztalra helyezte
                            a pecsenyéstálat.</p>
				<p>- No, főtisztelendő uram - biztatta a vajda. - A sok pozsonyi
                            vízipecsenye után nem fog ártani egy kis földi csemege.</p>
				<p>- Köszönöm kegyes gráciáját, én nem élek disznóhússal, mint a
                            szlávok.</p>
				<p>A vajdának láthatólag kedve telt a székesfejérvári kanonok
                            ellenkezésében, amelyet szavával és magaviseletével minden alkalommal
                            kifejezett. Szapolyai szerette az olyan embereket, akik nem hagyták
                            magukat nyomban, vajmódjára kenyérre kenetni.</p>
				<p>Ingerkedett a kanonokkal, mert ilyen volt a természete. Megtörölte száját
                            a disznóhústól.</p>
				<p>- És ha én azt mondanám, hogy a királyválasztó országgyűlés összehívását
                            teljesen feleslegesnek tartom, mert az 1505-i országgyűlés már
                            törvénycikkben intézkedett arról, hogy az idegen királyi ház
                            kipusztulásával az ország visszatér az ősi nemzeti királysághoz. Ezt a
                            törvényt, bár éppen az ő famíliája ellen hozták magyarok, maga Dobzse
                            László is szentesítette. Mit gondol, főtisztelendő atyám, hogy kinek az
                            érdekében hozták vala a magyarok az 1505-i törvényt?</p>
				<p>- Szentigaz, hogy a pozsegai Szapolyaiakért - felelte nagy alázatossággal
                            az őrkanonok. - Szapolyai úrék jó előre biztosítani tudták maguknak a
                            magyar koronát, mielőtt még bárkinek a keze kinyult volna utána. Több
                            mint húsz esztendeje ennek. A Szapolyaiak előrelátása valóban a
                            históriát jelenti.</p>
				<p>A vajda, hallván a pozsonyi küldött alázatos szavait, gyanakvóbb lett, és
                            ő adá fel a kérdést a kanonoknak:</p>
				<p>- Mily erélytelenség tehát egy meglévő törvény biztosítására újabb
                            törvénycsinálókat összehívni? A nemzet aléltan vagy pedig tűzveres
                            szenvedélytől marcangolva áll itt Mohács után. Vajon rá lehet bízni ily
                            kókadtfejű vagy pedig ördögtől megszállott nemzedékre, hogy ítéletet
                            mondjon bölcs atyái törvényei felett? Kinek kell az az országgyűlés,
                            amely amúgy is azt határozandja, amit én parancsolok neki?</p>
				<p>A pap arcán alig észrevehető mosoly rejtőzködött el.</p>
				<p>- Igaz, legkegyelmesebb vajda, hogy te vagy a leghatalmasabb és
                            leggazdagabb úr Magyarországon, csupán rajtad múlott, hogy eddig
                            királynak nem koronáztattad magadat. Ezt tudja a királyné is.</p>
				<p>A páter szavaira Szapolyai János szipogni kezdett a nagy orrával, mintha
                            vadállat-szagot vagy időváltozást érezne a levegőben. Varjúszárnyú
                            ráncok lepték be a homlokát, és kemény tekintettel nézett maga elé. A
                            présház előtt állva beszélt a pappal - jóval magasabb és szélesebb volt
                            vendégénél. A hangját halkította, mint a trombitások a hangszereiket,
                            akik a másnapi csatához való, viharzó kürtjelekel próbálgatják halkan
                            este, a tábortűz előtt:</p>
				<p>- Mária királyné - kezdte a vajda, és szemét a páter szemébe kulcsolta -,
                            aki özvegyasszony létére számíthat mindama jóakaratunkra, amely olyan
                            asszonynak dukál, akit férje elhagyott... Mária királyné, aki nagynevű
                            származása miatt, őseire és rokonaira való tekintetből, igényt tarthat a
                            legnagyobb tiszteletünkre, amely mostanában megilletheti a legelső
                            magyar asszonyt, mert császárok és királyok testvére rajta kívül nem él
                            közöttünk... Mária királyné, akit férfias erélyességénél fogva, valamint
                            asszonyban szinte páratlan eszélyességénél fogva, egyetlen férfinak sem
                            lehet magánál alacsonyabbrendűnek venni... Mária királyné, aki
                            szépségénél, asszonyiságánál, szokatlanságánál, idegenszerűségénél fogva
                            könnyen megigézhetett bármely magyar férfit, aki katonai életmódja miatt
                            nem tanulta meg a női igézetek elhárításának a módját... Mária királyné
                            nevemben is összehívhatja Komáromba az országgyűlést.</p>
				<p>- Szent Katalin napjára! - mormogta az őrpap.</p>
				<p>- Katalin napjára felelt Szapolyai. - Ha ugyan ebben az időben még kedvük
                            van a kemence mellől kimozdulni a magyar uraknak.</p>
				<p>- Írásban is megkaphatnám beleegyezését, leghatalmasabb vajda? - kérdezte
                            Gerendi Miklós.</p>
				<p>A vajda unottan legyintett:</p>
				<p>- Az írás nem sokkal többet jelent a szónál. De történjék minden
                            kívánsága szerint.</p>
				<p>A vajda ezután előkiáltotta Zembert, a diákot, és megparancsolta neki,
                            hogy olyan szép levelet írjon, amilyent még életében nem írt.
                            “Sarkantyújuk legyen a betűknek, hogy nótájukat hallani lehessen” -
                            szólt a vajda, és már többé nem is törődött se a pappal, se diákkal, se
                            Borbálával. Végigfeküdt a hárságyon, és oly mélyen kezdett aludni, mint
                            a tej. Az erős, nagy emberek álma volt ez, akik nyeregben vagy asztalra
                            borulva hirtelen elmennek a másvilágra friss erőért, ha mindennapi
                            erejük elhagyogatná őket.</p>
				<p>Arra tért magához, hogy a legkedvesebb csapatkapitánya álldogál
                            felette:</p>
				<p>- Te vagy az, Gáspár? Holnap útra kelnek a csapatok. Még magam sem tudom
                            ebben a percben, hová megyünk. Nagy még az ország.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II</p>
				<p rend="head">A vajda éjszakája</p>
				<p>Valóban ilyen ember volt Szapolyai János belülről is, mint idegenek vagy
                            hívei előtt magát mutatta?</p>
				<p>Annyi bizonyos, hogy mikor a pozsonyi küldöttet végre lóra ültették a
                            diák levelével, amelyet ellátott a vajda harminchárom betűből való
                            névaláírásával, a páter elbaktatott a hegyről, ama kétkerekű kocsik
                            nyomán, amelyeken az édes darázsillatot lehelő mustos hordókat
                            szállították - a vajda felkelt a hárságyról, mintha sohasem lett volna
                            álmos. Szent István-fejű ember volt - talán éppen azért növesztette
                            haját, bajszát, szakállát oly prófétássá, mert ő is új utakra akarta
                            vezetni a magyarokat.</p>
				<p>Végigment a szőlőn, amelynek esti harmattól fénylő leveleiben egy-egy
                            messzi csillagocska tükörképe mutatkozott. A porhanyós föld már sokkal
                            messzebb volt lába alatt, mint napközben, mintha a föld is elnehezednék
                            estére. A tőkék mellett már sehol emberfia, sem serény guggolásban, sem
                            naplopó heverészésben. A vajda ahhoz a nagy diófához tartott, amelyet
                            még apja ültetett, és amelynek így őszidőben olyan száraz, kopogó hangja
                            volt, mint a lelkiismeretnek.</p>
				<p>- No, öreg - szólott a vajda, mintha valamely eleven szolgáját szólítaná
                            meg. - Nem megmondtam kendnek, hogy a királyné hírt ád magáról, amikor
                            a körülötte lévő németek már nem győzik vigasztalással?</p>
				<p>Kétlábú, földbe ásott padocska volt a diófa elé a földbe nyomva, még csak
                            arra sem jó, hogy egy borosember kialudja rajta mámorát. Kis pad, ahol
                            üldögélni lehetett, hogy senki ne leshesse az ember gondolatait. A
                            vajdának az esti homályban úgy meg volt hajolva a háta, mintha
                            gond-zsákokat vinne őröltetni a malomba. Kihúzott egy nehéz
                            tölgyfakarót, és arra támaszkodott, amikor elment a magányt keresni,
                            mint mindennap, hogy rendet teremtsen a gondolatai között. Csak a
                            históriából látjuk a végzetszerűséget az eseményekben, ám mikor azok
                            történnek, akkor javában dolgoznak a minden emberben rejtőző malomkövek,
                            amíg a fejet tán a szélvitorlák hajtják.</p>
				<p>Szapolyai János egyedülvalóságában a néma padocskára zökkenve, talán itt
                            vallotta be magának először, hogy valami olyan érzelem tartja megszállva
                            Mária királyné irányában, amely érzelem talán már nem is illendő az ő
                            korához. Harminchat esztendős volt. Hadban telt el az élete. Nem ért rá
                            megszerelmesedni. És íme, alighogy letelepedett a padra, olyan különös,
                            szinte alig megmagyarázható dolog történt vele, aminek csak a gyarló
                            szerelmesek szoktak örvendezni. Megszólalt ugyanis a háta mögött a vén
                            diófa.</p>
				<p>- Megjöttem Pozsonyból. A királyné naphosszat a Fő térre nyíló ablakban
                            ül, amelynek üres ablakfülkéje van, hogy kényelmesen lehet benne
                            kuporodni. Itt ült a királyné, és vár valakit. Neked tudnod kell,
                            gazdám, hogy kit vár?</p>
				<p>A vajda a tenyerébe hajtotta a homlokát. Talán nehezebb is volt a feje,
                            mint máskor, mert ezen a napon többet aludt, mint egyébként szokása
                            volt. Voltak neki ilyen álomkórságai, amikor mindig csak aludni
                            szeretett volna. Néha napokig tartottak ezek az idők; úgy feküdt, mintha
                            meghalt volna. Csak legbizalmasabb emberei, főleg a körülötte lévő
                            asszonyszemélyek tudták, hogy a vajda mély, eszméletlen álmában is hall
                            minden szót, amit körülötte mondanak. Férfinak ilyenkor nem volt szabad
                            abba a szobába lépni, ahol a vajda aludt. Nyugtalanság vett rajta erőt,
                            kezével hadonászni kezdett, arca eltorzult mindaddig, amíg a férfi a
                            szobában tartózkodott. És felébredése után emlékezett a tilos
                            alkalmatlankodóra, és kegyetlen büntetésben részesítette. Azt hitte,
                            hogy megint ilyen álomkóros idő következik rá, azért nem mert szobában
                            vagy ágyon tartózkodni. Nem, mert amikor életének sorsdöntő órái
                            közelednek, nem adhatja át magát az álomnak, amelyet az ujja hegyétől a
                            hajszáláig kívánt minden porcikája.</p>
				<p>- Királyné! Korona! Magyar királyság! - mormogta magában fejét két
                            karjával feltámasztva. Hallotta egyszer, hogy azok az emberek szoktak
                            így az álom ellen küzdeni, akik a megfagyástól félnek. Azonban nem
                            lehet a fagy ellen védekezni. Álomban nem lehet szembeszállni az
                            ellenségekkel. Pedig jóformán mindenki ellenség az országban, aki a
                            hadak utolsó őrszemén túl következik. Sőt, talán a hadakban is vannak
                            olyan kapitányok, akik a cifrálkodó pozsonyi udvar felé kacsingatnak.
                            Hisz már II. Lajos idejében megmutatták a magyarok, hogy sokan húzódnak
                            közülük a koldusszegény, de koronás királyhoz, mint hozzá, a gazdag,
                            hatalmas, hosszúkarú vajdához, akinek hetven váránál több volt lobogó
                            alatt. Csak az egész szegények, a koszosak, a semmire nem jók, az
                            ingyenélők pislogtak Trencsén felé; akinek volt valamije, hivatala vagy
                            pénze, az nyomban Budára igyekezett, a koravén Lajos környezetébe.</p>
				<p>- A cifra rongyosok! Most is ott vannak Pozsonyban! Papok, urak, zsidók,
                            és mindent a királynétól várnak, pedig jól tudják, hogy nem tehet
                            semmit a török meg Szapolyai miatt - dörmögte magában a vajda, hogy az
                            álmot minél távolabb tartsa magától. De az megint csak egy lépést tett
                            feléje... Ugyanis megint csak a diófa szólalt meg:</p>
				<p>- Kedves gazdám, te is szeretnél Pozsonyban lenni, és dölyfösen ülni a
                            lerongyolódott magyar urak között. Hiába mondod, hogy
                            koldus-barátságukra nincs szükséged. Jólesik a vadásznak, mikor az
                            otthonmaradt kutyák nyelvüket lógatva körülugrándozzák. Jólesik a
                            gazdagnak, amikor alázatosan kunyoráló emberi pillantásokat lát maga
                            körül. Jólesik az irigység, amely a szegények bűze, és a gazdag embert
                            betegségében meggyógyítja. Jólesik a gonosz szó, amelyet a gazdag ember
                            háta mögött mondanak el, mert csak a kisujját kell megmozdítania, hogy
                            nyomban bosszút állhasson érte. Szeretnél te, kedves gazdám, a koldus
                            pozsonyi magyarok között a saját konyhádról, a saját társzekeredről
                            enni, már csak azért is, hogy megszámolhassad, hányan jönnek el hozzád
                            a királyné sovány ebédje után nyalakodásra.</p>
				<p>A vajda félfüllel, mintha vízbemerült volna, hallgatta a diófa szavait, a
                            feje mázsányi nehézséggel a mellére zuhant, de még volt annyi ereje,
                            hogy felemelje az álomkór szörnyű fojtogatása elől. És most valóban
                            eleven embert látott maga előtt a csillagsugáros őszi éjszakában.</p>
				<p>- Ki vagy? Hogy mertél zavarni? - ordított fel a vajda, mintha kiragadta
                            volna magát az álom örvényéből. Ráismert hangjára, a bömbölőre, amellyel
                            keresztül szokott menni embereken, állatokon, sőt még az égi viharokon
                            is, amikor elfogta az őrülethez hasonlatos, féktelen indulat.</p>
				<p>A rövid, vastag tőr, amely oldalán függött, még csak annyi hangot sem
                            adott, mint a hal, amely kidugja fejét a vízből: csak villant kapás
                            közben a sötétben, a vajda bal karját előrefeszítve, vállig emelt
                            jobbjával döfésre indult az éji látogató ellen. Bizony annak legfőbb
                            ideje volt hátraugrani, és megszólalni nyavalyás hangon:</p>
				<p>- Vingárti Horvát Gábor vagyok, nagyjóuram étekfogója, akit Pozsonyba
                            küldött vala.</p>
				<p>A vajda nagy mellkasa még fújtatott, mint ahogy a vihart hallja az ember
                            elmenni a fák felett, de a két nagy, kerek szem már elveszítette
                            előbbeni kavargó, konok színét, és lassan látható lett a sötétben, mint
                            a fekete bivalyé.</p>
				<p>- Horvát - mormogta a vajda, és bal kezét kinyújtva, megragadta a
                            jövevény mellén a ruhát, közelebb vonván magához -, igen, ezt a posztót
                            ismerem, ebből szoktam a ruháitokat varratni.</p>
				<p>Az álomkóros tapintása hamarább működik, mint a szeme. Álmában is
                            megismerte Szapolyai János az ő posztóját, amelyet gácsi birtokán
                            szövetett a cselédeinek.</p>
				<p>- Hm, ott is, a királyné körül is ilyen jóravaló posztóban járnak az
                            étekfogók? - kérdezte a vajda, mintha csak magától, mert feleletet nem
                            várt a cselédjétől. Álmában is csak parancsolni szokott.</p>
				<p>A jobb kezéből lassan leeresztette a tőrt maga mellé a padra, mint valami
                            kis vadállatot, amely egyedül neki engedelmeskedik. A tőr olyan hangot
                            adott a diófán, mint az ezüstkereszt a holtak koporsóján. A vajda megint
                            csak felriadt a hangra, mintha még mindig nem tért volna vissza
                            másvilági álmából.</p>
				<p>- Ki zörög itt? Kinek nem kedves az élete? Mondd, te szakács, ki árulta
                            el, hogy itt vagyok? Ki kémkedik utánam?</p>
				<p>A megnyavalyásodott étekfogó falevél hangon felelt:</p>
				<p>- Nagyjóuramnak a lábnyomai, amelyeket besugároztak a csillagok, mutatták
                            meg, hogy merre kell mennem a pozsonyi üzenetekkel.</p>
				<p>- Pozsony? Milyen messzire van ide! Mit üzenhetnek nekem onnan?</p>
				<p>- A legelső asszony, aki ebben az országban van, kérdezte nagyjóuramtól,
                            hogy egészsége, étvágya, békessége milyen szokott lenni közönségesen, és
                            én felelék a kérdésekre.</p>
				<p>A vajda megint csak megrázta az ujjast, amelybe vingárti Horvát Gáspár
                            volt bújtatva.</p>
				<p>- Te tésztametélő, te hagymatisztogató, te mosogatólé, minden egyes hazug
                            szavadért megmeríttetlek a Tiszában, mégpedig ott, ahol az örvény
                            táncol.</p>
				<p>Az étekfogó a maga világi eszével azt gondolta magában, hogy a vajdának
                            rossz emésztése volt, valami olyan ételt adtak elébe, amiből nem
                            szívesen evett, holott közönségesen a bundabőrre tálalt kecsketokányt is
                            jóízűen megeszi, mert a vajda falánk természetű volt, mindaddig szokott
                            enni, amíg gyomra meg nem fájdult.</p>
				<p>- Talán hal volt ebédre? Ezek az asszonyszemélyek nem is tudják, hogy
                            miként kell jól főzni a halat. Még ha tudnának is valamit a dologhoz,
                            bennfelejtik a hólyagját. Ha eddig is nem értettem volna a halfőzés
                            tudományát, most Pozsonyban való időzésem alatt bőven megtanulhattam,
                            mert a királyné őfelsége konyháján mindennap volt hal, hogy már a
                            lábszíj-kemény vadkoca-combnak is inkább örvendeztek az urak, mint az
                            aldunai ikrás tokoknak, amelyeket a török hajósok űztek fel a pozsonyi
                            Dunára.</p>
				<p>A vajda megint érezte az álomkór bénult szelét, de minden erejét
                            összeszedve, rázogatta az előtte álló embert, mint valami csengettyűt.
                            Amíg ez itt van, addig nem szabad erőt vennie rajta betegségének, nehogy
                            annak országszerte híre terjedjen. Az étekfogó a rázogatást biztatásnak
                            vette, és vezekelve, pergő szóval beszélt:</p>
				<p>- Igaz, hogy több időt töltöttem Pozsonyban, mint amennyit nagyjóuram
                            engedélyezett, de ha már ott vagyok, legalább megtanulom a királyné
                            konyhájának a titkát, hogy mit esznek azon a magyar urak, hogy még a
                            közeli Ventur utcai bormérésbe se látogatnak el, pedig ott minden időben
                            kapható vadkanfő-kocsonya is, amelynek készítési módját néhány év előtt
                            éppen a tudós és gazdag Wolsey főtisztelendő úr találta ki Angliában,
                            amiért bíbornoki kalapot küldött neki a pápa őszentsége.</p>
				<p>- Te moslék-gyűjtő - kiáltott félálmában a vajda, mert minden szót
                            megértett, csak földi erői elhagyták vala, hogy pontosan válaszolhasson.
                            Csillagsugáros égboltozat alatt himbálózott, mint a félhold, amely ekkor
                            volt kelőben, és a földről utána kiabált valami szőlőpásztor:
                            ilyenformán hallotta a szavakat. Csak eszébe jutna valamely igen nagy
                            gorombaság, amellyel az étekfogó kérkedéseit végleg elhallgattatná! Az
                            pedig elmondott mindent, amit a hosszú útban kigondolt gazdája
                            mulattatására.</p>
				<p>- Mondom, ha már itt vagyok a halkirályné házában, ahol mindennap azon
                            törik a fejüket a szakácsok, hogyan készítsék el a másnapi halakat, hogy
                            azok unalmassá ne váljanak, legalább megtanulom a titkukat. Tanultam a
                            halsütést sósvízben, ahogyan a harcsákat szokás, mikor még elevenen
                            kerülnek az üstbe, és a farkukkal olyan pofonokat osztogatnak
                            jobbra-balra, hogy még a királyné őfelsége is póruljárt, mikor egy
                            gyermeknagyságú harcsát a halászok az üstbe szorítottak. Megnéztem,
                            hogyan fogja Bosnyák Mátyás, a megboldogult király kedves szakácsa a
                            fakalapácsot, amellyel a pisztrángokat, potykákat verdesi fejbe, mielőtt
                            kékre forrázná őket. Sütöttünk halat vajban, különösen a kisebb
                            fajtákat, és rántottunk halakat a granadai császár olajában, persze
                            olyan forrón, hogy a szemünk szikrázott. A királyné csak rostonsütve
                            szerette a halakat, itt aztán nyitva kellett tartani a szemünket, hogy a
                            hal el ne törjön a forgatásban, mert megkívánta, hogy bevágjuk a halat
                            több darabon, hogy az jól átsüljön.</p>
				<p>- Kettős rostély kell, te világtalan - kiáltott fel az erdélyi vajda, és
                            megint csak megrázta az étekfogót, mint a visszatéregető szél a
                            madárijesztőt.</p>
				<p>- Most már megtanultam Pozsonyban, őfelsége udvarában, de addig bizony
                            nem nagyon tudtam, hogyan kell a rostonsült halat egydarabban
                            megtartani. Csináltunk a halakhoz savanyú lét, fehér borsos lét, vörös
                            borsos lét, mézes lét, mártásokat, amilyeneknek az elkészítési módját
                            nem tudják, csak Pozsonyban és Ferenc francia király udvarában.</p>
				<p>- Ferenc király! - kiáltott Szapolyai.</p>
				<p>Az étekfogót azonban már nem lehetett megállítani a maga mesterségének,
                            művészetének, hivatásának a magasztalásában.</p>
				<p>- Ha nagyjóuram egész Európát bejárta volna velem, hogy tanuljam meg
                            mindazokat az ételeket, amelyektől a királyok hosszúéletűek szoktak
                            lenni, akkor sem tanulhattam volna többet, mint a pozsonyi udvarnál,
                            ahol csak egy szegény, özvegy királyné éldegél, de konyháját nem lehet
                            hasonlítani még a leggazdagabb magyar asszonyéhoz sem, az esztergomi
                            özvegy Perényinééhez sem. Keveset főznek, mert az a mondás járja, hogy
                            kevés, de finom étellel inkább jól lehet lakni, mint itt a Tiszántúl a
                            nagy kondérokban főzött ételektől, amelyek úgy megfájdítják a gyomrot,
                            mintha ólomördögök telepedtek volna belé. Arrafelé hideg idő járt, és a
                            dunai nádasokból apró, fekete csíkokat hoztak a halászok a vékony
                            jégkéreg alól. Káposztalevesbe főztük meg, ha megengedi kegyelmed.</p>
				<p>- A tiszai csík a legjobb, te tyúkketrecfejű - mormogta megint az a
                            másvilági hang a mellre eresztett oroszlánfőből. - És az is csak
                            újesztendőben, amikor olyan vastag a jég a kiöntésekben, hogy fejszével
                            kell felvágni.</p>
				<p>Az étekfogó folytatta:</p>
				<p>- Hát csak egy-két darab csík jutott mindenkinek a tányérjába, de az urak
                            mind megnyalták tőle a bajuszukat. Úgy váraljai Horváth János uram, aki
                            a mohácsi csatában elesett Pálóczy Antal pesti házát örökölte - a
                            királyné akaratából. Szentmihályi Thuróczy Miklós kiváltképpen
                            lelkesedett a királyné kegyeiért, mert őkelme nemcsak a csíklevest mérte
                            nagykanállal, hanem a királyné jóságát is. Addig ingott-lengett a
                            pozsonyi udvarban, amíg Mária királyné kiadta neki az írást, hogy a
                            Mohácsnál maradott Zoby Mihály földi javai Thuróczyra szállnak, bár
                            özvegy Zobyné erősen csapkodta a végrendelkezést, amelyet a háborúba
                            ment férje az ő javára diktált tollba valami fejérvári kanonoknak. De
                            hát beszélhet Zobyné, öregasszony már, és mégiscsak apró gyermekei
                            vannak.</p>
				<p>Az álomkóros csak egy kapaszkodó mozdulatot tett a beszélő felé, és aztán
                            karja lehanyatlott, mintha nyíllövés érte volna.</p>
				<p>- Saly János és Nádasdy hatezer tallért vittek el a királyné
                            Bornemisszára bízott pénzéből - persze, hogy valami nagy furfangossággal
                            vették ki az öregtől a pénzt, de a királynénak egy fillért sem adtak. A
                            királyné mégis megbocsátott nekik, sőt Nádasdy Tamást beajánlotta
                            bátyja, Ferdinánd bécsi udvarába. Mindenki jól járt, aki a királynéhoz
                            hűséges maradt. Oláh Miklósból győri kanonok, Egrősy Lőrincből bácsi
                            nagyprépost lett. Osztogatják most Pozsonyban azoknak a papoknak a
                            stallumait, akik a maguk vagy mások ügyetlensége folytán meghaltak a
                            mohácsi mezőn. Ott vannak mind a németek Lamberg János vezetésével. De
                            már környékezik nagyjóuram kancellárját, Werbőczy uramat is. Legalábbis
                            Batthyány, a királyné bizalmasa már sűrű levelezésben áll vele.</p>
				<p>- Werbőczy - üvöltött fel az erdélyi vajda, és az álmosság úgy eltűnt
                            nagy testéből, mintha valamely olyan vadállati sebet kapott volna,
                            amelytől nyomban támadásra kell vala indulnia.</p>
				<p>- A királyné nagyon erélyes, és mindenkit megkörnyékez vagy szép szóval,
                            vagy írásban adott ígérettel - felelt most elgondolkozva vingárti Horvát
                            Gáspár, mintha a maga szakadt csizmáihoz intézné a szavakat. - Bolondok
                            volnának a magyar urak, akik Mohácsnál tán legnagyobbrészt csak a
                            puszta életüket mentették meg, ha nem hallgatnának a királyné bőséges
                            ígéreteire. Már a janitorságért is versenyeznek, de azt mégis egy német
                            csípte el az orruk elől, bizonyos Gratelza, aki ajtónálló volt
                            Ferdinándnál.</p>
				<p>- Bánom is én a németeket - felelt a vajda hatalmas tüsszenésbe kezdve,
                            talán harmincszor is tüsszentett egymás után, ami azt jelentette, hogy
                            most már véglegesen elmúlt róla a lelket-testet leigázó álomkór. - Arról
                            beszélj, hogy mit üzent nekem a királyné abban a bizonyos ügyben?</p>
				<p>Az étekfogó a hajában kaparászott, félszemmel azt a háromélű tőrt nézte,
                            amely még mindig ott feküdt Szapolyai mellett a diófapadkán, aztán két
                            lépésnyire hátrált.</p>
				<p>- Melyik ügyről volna szó, nagyjóuram? Az országgyűlés összehívása immár
                            megtörténik. Sopron, amelyet Pozsony közelsége miatt szerettünk volna
                            megnyerni a magunkénak, immár letette a hűségesküt a királyné kezébe, a
                            királynénak nincs semmi kifogása az ellen, hogy ha az erdélyi vajda,
                            mint a legnagyobb úr, aki a király halála után életben maradt, a maga
                            költségére temetteti el Lajos király feltalált holttetemét...</p>
				<p>A vajda most már visszanyerte régi ravasz nyugalmát, és csak féloldalról
                            nézegetett vingárti Horvátra, mint valami kezeügyébe jutott rókára.
                            Igaz, hogy a róka néha elrágja a lábát, hogy megmenekülhessen a
                            csapóvasból, de az étekfogó nem tartozott eme mindenre elszánt rókák
                            közé.</p>
				<p>- Csak törd tovább a fejedet - szólott a vajda unott hanghordozással -,
                            mit is kérdeztem még a királynétól?</p>
				<p>- Nemigen emlékszem én mindenre, mert a vége felé megérkezett egy
                            komáromi halász, aki a csuka különböző készítési módjaira tanította meg
                            a pozsonyi udvart - ha már a szegény királyné kénytelen halpecsenyén
                            élni - felelt az étekfogó, és ügyeskedve legalább még egy lépésnyit
                            hátrált. - Főztünk csukát diós olajjal és töltve.</p>
				<p>- Hát még? - kérdezte bogarászó hangon a vajda.</p>
				<p>Vingárti Horvát homlokáról patakokban folyt a verejték. Hogyan is főzték
                            meg a csukát a pozsonyi udvarban? A vajda jóindulatú arcot mutatott,
                            mintha nem érdekelnék őt egyéb dolgok, mint a pozsonyi csukák, de az
                            étekfogó már tapasztalatból ismerte gazdája jóindulatát.</p>
				<p>Elszántan és lassú hangon kezdett beszélni, mint azok a szerencsétlen
                            emberek, akik útközben boszorkányok vagy kísértetek karmai közé
                            keverednek, akiknek mindenképpen időt kell nyerniök az éjfél utáni
                            kakaskukorékolásig.</p>
				<p>- Egy őszi délután, amikor éppen a pozsonyiak borának átvételénél akartam
                            segédkezni, egyszer csak integet messziről Schlick kapitány, aki most a
                            királyné testőrségének a kapitánya, hogy jönnék elő a pincéből, egyéb
                            dolgom is akadt a borfejtésnél, a királyné levelet kapott Bécsből,
                            Ferdinánd bátyjától, éppen abban a bizonyos ügyben, amely végett én most
                            Pozsonyban a nyakamat töröm. Rendbehoztam magam, mint amennyire az
                            itteni udvari ceremóniák megkövetelik, és a királyné elébe járultam. A
                            királyné gyászruhájában bizony nagyon sovány és sápadt volt. Olyan
                            halkan ejtegette a szavakat, mintha egy olyan imakönyvből olvasott
                            volna, amely először került kezébe.</p>
				<p>- Azt mond a királyné, hogy igen nagy becsületnek és álma teljesülésének
                            tartja nagyjóuram hozzáintézett kérését, mert szívbeli vágyakozása
                            özvegysége óta benne van. Mond a királyné, hogy nagyjóuramat már a
                            bölcsőben felemelte édesatyja, István nádor, és csak
                            gyermekmagasságban tartván, így szólott: “Volnál, fiam, csak
                            ekkora, most magyar királynak tennélek.” És nagyjóuram anyja is
                            mindennap azzal végzé imádkozását, hogy bár látná fiát már a magyar
                            trónuson. Mond a királyné, hogy nem csodálkozik e szülői nevelés után,
                            hogy nagyjóuram magát trónkövetelőnek tekinti. Apai örökségében kapott
                            hetvenkét várat a hozzávaló jószágokkal, kincsei felmérhetetlenek...</p>
				<p>- Hát az 1505-i rákosi országgyűlés határozata? Arról nem tud a királyné?
                            - kérdezte még mindig egykedvűen a vajda.</p>
				<p>- A királyné mindent tud, mert a pozsonyi éhenkórászoknak van gondjuk
                            arra, hogy mindenre kitanítsák - folytatta az étekfogó azzal a csendes
                            rezignációval, amely erőt szokott venni az igazmondó emberen, amikor
                            meggyőződése szerint hiábavaló dolgokról beszél. - Azt mond a királyné,
                            hogy bár tudja, mily emberfeletti segedelmet találna nagyjóuramnak a
                            karjában, amely a Kárpátoktól a Kárpátokig ér, megpróbálkozik a maga
                            szegényes, asszonyos, talán éppen azért is ügyefogyott módján segíteni
                            akarni a rettentő helyzeten, amelybe kora ifjúságába került. Ő érez
                            magában annyi erőt, hogy tiszteletben tartson bizonyos szerződéseket,
                            amelyeket ősei kötöttek a régi magyar királyokkal.</p>
				<p>- Magyar királyok? A Jagellók? - kérdezte alig hallhatólag a vajda, mint
                            egy ugrásra készülő oroszlán, amely elhallgat a támadás előtt.</p>
				<p>Az étekfogó nyavalyásan folytatta:</p>
				<p>- Ferdinánd, Mária bátyja, aki magyar királynak van kiszemelve, ezt a
                            levelet intézte a pozsonyi udvarhoz - volt időm megtanulni: “Mi, a
                            néhai fenséges Ulászló magyar és csehországi király veje, azon
                            szerződések erejével, amelyek egykori szépatyánk, felséges Friedrich
                            római császár és a boldogult Mátyás magyar király - majd ugyanazon
                            Friedrich meg ennek fia, Miksa, a mi tisztelt nagyatyánk és az említett
                            Ulászló között köttettek... mindezek felett pedig fenséges kedves
                            hitvesünk, a már nevezett Ulászló királynak természetes leánya s azon
                            Lajos királynak testvérnénje, mind isteni és emberi, mind a származási
                            jognál fogva is, mely őt, mint született királyasszonyt és természetes
                            örököst illeti...”</p>
				<p>- Mindezek legfeljebb azokat a németeket érdekelhetik, akik a pozsonyi
                            udvarban a koncot lesik a királyné konyháján - felelt még mindig nagyon
                            csendesen a vajda -, német párt, az lehet kíváncsi Ferdinánd király
                            leveleire.</p>
				<p>- Nincs kétség benne, miszerint Magyarországot és a kereszténységet a
                            császári ház sikeresebben védheti meg, mint bármely más fejedelem.</p>
				<p>- Azt mondd meg, te kukta, hogy mit üzent Mária ama kérésemre, hogy
                            feleségem legyen? - kérdezte most Szapolyai.</p>
				<p>- Szó szerint ezt üzente: “Bátyám, Ferdinánd, minap Hainburgban már
                            megesküdött, hogy élni-halni kész ezen ország birtokáért, én pedig
                            testvérem árulója nem akarok lenni soha; inkább apácák közé állok, vagy
                            koldulni megyek, semhogy azt tegyem.”</p>
				<p>Az étekfogó elmondá a könyörtelen szavakat a kérőnek, amely szavakat az
                            láthatólag egykedvű közönnyel hallgatott végig.</p>
				<p>- Nem beszélt betegségemről a meddő kis zsarnok, aki még gyermekének sem
                            akart életet adni, nehogy valakivel meg kelljen osztania kenyérdarabját?
                            Nem mondta most is, mint eddigi követeimnek, Ferenc deáknak és a
                            többieknek, hogy nem akar betegápoló lenni az erdélyi vajda mellett, aki
                            nála több, mint tíz esztendővel öregebb? Nem mondta, szívéből csak a
                            hazájabeli férfiakat szereti? A németeket, akik kandúrnyavalygással
                            járnak körülötte, és hazudnak a szája íze szerint? Mondd nekem, régi, jó
                            szolgám, nem mondá Mária királyné, hogy azért utasítja vissza
                            közeledésemet, mert nyavalyatörős vagyok?</p>
				<p>- Nem mondta - felelt feszült csendben az étekfogó.</p>
				<p>- Azért mégis országgyűlést hirdetek Székesfejérvárra. Az én országgyűlésemet, amely megelőzi a
                            királynéét. November elején gyülekezik a királyválasztó országgyűlés;
                            Mária királyné azután elmehet apácának - kiáltotta most a régi
                            erőszakos, bosszúálló hangján az erdélyi vajda, ahogyan a megsebesült
                            medve ordít a vadászra. - Hozzátok a fáklyákat és muzsikusokat, az álom
                            elment szememből.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III</p>
				<p rend="head">A pozsonyi kifli</p>
				<p>Mária Pozsonyban többet varrt, mint valaha is életében.</p>
				<p>A varrótű és az olló foglalta le a “legszebb kezek” tennivalóját, amely
                            kezek idáig bátor sólymokat vagy jó kutyákat simogattak. Többet varrt a
                            királyné, mint amikor a menyasszonyi kelengyéjét állítgatta össze.
                            Többet varrt, mint Budán, midőn az anyósa, De Foix Anna után maradt
                            fehérneműeket átvette, persze olyan állapotban, amilyenben egy csaknem
                            húsz esztendő előtt elhunyt asszony fehérneműi lehetnek. A királyné most
                            is ruhát varrt, mégpedig férfikabátokat, hosszú köpenyeket, bő
                            köntösöket, amelyek a nyaktól a lábig betakarnak még olyan embert is,
                            akinek egyébként más ruhája nem volna. Az olló, az asszonyok eme régi
                            barátnője szétbontotta azokat a ritka szép ruhákat, amelyeket az
                            innsbrucki apácakolostorban, a mindenféleképpen megvasalt szekrényekben
                            az apácák gyűjtöttek Mária királyné részére, miután gyermekkorában Lajos
                            király menyasszonya lett. Mióta a trautmansdorfi erdőségben ama nagy
                            hársfa alatt megtörtént a találkozás Ulászló és Miksa császár között,
                            akik egymásközt elintézték a két gyermeknek az ügyét, az innsbrucki
                            apácák gyűjteni kezdték a jövendőbeli királyné kelengyéjét. A vásznakat,
                            amelyeket végekben vettek meg a nyugat felől jövő kereskedőktől, mert
                            azok inkább értik vala a finom gyolcs készítésének a módját, mint a
                            Lengyelország felől jöttek, amerre a takácsok inkább a vásznak
                            tartósságára, mint finomságára ügyelnek. A flandriai posztókat,
                            amelyeket Mária Brüsszelben lakó rokonai küldözgettek, ugyancsak
                            országjáró nagy szekerekkel, amelyeket a dologtalanságtól elálmosodott
                            katonák kísérnek végig Közép-Európán. A génuai bársonyokat, amelyek úgy
                            szikráznak, mint csillagfénynél a tengeröböl, amelyeket az olaszoktól
                            széles hátú, munkabíró lovaikért kapnak cserébe a németalföldiek. És az
                            ugyancsak lovakért cserélt orosz cobolyokat, medvebőröket is gyűjtötték
                            a jövendőbeli királynénak az innsbrucki apácák, mert hiszen ez a dolog
                            volt rájuk parancsolva a menyasszony nagyapja, Miksa római császár
                            által. Ezenközben a vasalt ládák, természetesen, megteltek a legfinomabb
                            csipkékkel is, Németalföld kincseivel, mert a herceglaki rokonság olyan
                            jól öltözött királynét akart küldeni a magyaroknak, amilyen királynéjuk
                            még nem volt.</p>
				<p>Hát most ezek a tíz esztendeje gyűjtött posztók, bársonyok, állatbőrök,
                            sőt selymek kerültek elő, amelyek már valaha Linzből Budára
                            hajórakományszámra megtették az utat, amikor Mária Lajoshoz férjhez
                            ment, és együtt jöttek el Máriával a budai palotából, amikor Máriának a
                            mohácsi hírek hallatára Pozsonyba kellett menekülnie. Mindentudó
                            asszonynak nem kell magyarázni, hogy az ilyen régen őrzött ruhaneműek
                            mennyire hozzánőnek a szívhez, de talán még a férfiember is megértheti,
                            hogy lelki felindulás nélkül nem lehet elővenni egy vég vásznat, amely
                            tíz esztendeig feküdt ugyanazon a helyen a vasalt ládában.</p>
				<p>És Mária Pozsonyban, a főtéren, amikor beköltözött vala ama ódon,
                            ablakfaragványos, de igen nyikorgó ajtókkal felszerelt egyemeletes
                            házba, amelyet Fischer, a pozsonyi főbíró kijelölt részére (miután a
                            régi pozsonyi királyi palotát nem lehetett elvenni a bennlakó morva és
                            ausztriai idegenektől) az ódon ház első emeletén varróműhelyt rendezett
                            be, és habozás nélkül elővette a posztókat és vásznakat, amikor a
                            pozsonyi főtéren, erdőből tört fagallyakra támaszkodó, bizonytalankodva
                            tévelygő, sántikáló, a végletekig lerongyolódott ruházatú zarándokokat
                            látott közeledni, akik félénken kérdezték meg a téren ácsorgó tábori
                            strázsát, hogy merre is lakna Magyarország királynéja. A strázsa a háta
                            mögé bökött az emeletes házra.</p>
				<p>- Die hunger Könige wunt dort. (A magyar királyné ott lakik.)</p>
				<p>A királyné az ablakában állva, néha felismert az elvadult,
                            elembertelenedett, megkövült arcvonások között arcokat, amelyeket valaha
                            más alakban látott maga előtt. Olyan felismerés volt ez, mint holtakat
                            viszontlátni, akik hónapok óta a föld alatt feküdtek; vízbefulladtakkal,
                            elégettekkel találkozni.</p>
				<p>- Ennek a Brodaricsnak, a szerémi püspöknek kell lenni! - kiáltott fel
                            Mária királyné főtéri ablakában, amikor egy derékig szakállas erdei
                            remete ballagott végig a főtéren, és tarisznyájából kökényt majszolt.
                            A strázsa az erdei remetének megmutatta a királyné házához vezető utat,
                            és Mária nem csodálkozott, amikor a mindig körülötte lévő Logus Tamás
                            jelentette:</p>
				<p>- No, megérkezett Brodarics uram is a bakonyi haramiák fogságából.</p>
				<p>- Láttam őkegyelmét. Egy szál papucs meg egy koldusköpenyeg a ruházata -
                            felelt sóhajtva a királyné, és már keresett is megfelelő asszonyi
                            ruhaneműt, amelyet majd átalakítva (az asszonyok akkor is értettek az
                            ilyesmihez) férfiassá lehet tenni. Ebédnél, ahol a püspök úr az őt
                            megillető helyet foglalta el (másodiknak az asztalfőtől), már mintha a
                            szakálla sem lett volna olyan bozontos, mint az erdei manóké. Hűségesen
                            elmondta, hogy mit látott a mohácsi csatán, ötödik helyen harcolván
                            királyától, amire a királyné hirtelen felindulással asztalt bontott,
                            hogy az ebédelők csak hirtelen való felállással és főhajtással alig
                            tudtak tőle elbúcsúzni. A sánta nádorispán rá is prüszkölt a szerémi
                            püspökre:</p>
				<p>- Szentatyám, akasztott ember házában nem szokás kötélről beszélni. Mi
                            már mindennap meghallgattuk eddig a csata történetét.</p>
				<p>- Én meg nem akadtam olyanra a haramiák között, aki elhitte volna.
                            Magukhoz hasonlónak mondják a bitangok a mohácsi hősöket - vágott vissza
                            a püspök, mert hisz tudnivaló volt, hogy azok az urak, akik Máriát
                            Pozsonyba kísérték, nem voltak Lajos királlyal a csatában.</p>
				<p>Persze, hogy a szerémi püspök után feltünedeztek más rongyos emberek is,
                            akik eleinte félénken nyomakodtak be a városba, majd mikor észrevették,
                            hogy itt senki sem bántja őket, sőt helyet kapnak a királyné asztalánál,
                            hangosan kezdtek beszélni. A mindennap érkező jövevények láttára csak
                            Mária királyné és Logus Tamás, a humanista nem veszítette el a fejét.
                            Mária nyomban varrnivalót adott annak a tucatnyi pozsonyi polgárlánynak,
                            aki most udvartartásában volt, miután a vele nevekedett budai frájait
                            Esztergomban feltartóztatták Orbánc várkapitány huszárjai. Még Logus
                            Tamás, akinek bármely európai udvarnál szíves fogadtatása lett volna a
                            tudományossága miatt, egykedvűen legyintgetett:</p>
				<p>- Mindig ilyenek voltak a magyarok, amikor bajba jutottak. Nyomban
                            hűségesek lettek a királyukhoz. Már András királyt is szeretni kezdték,
                            amikor attól féltek, hogy az adósságai miatt menekül a Szentföldre,
                            dehogyis eresztették volna egyedül hosszú útjára. Ugyanezt tették Béla
                            királyukkal, amikor az nem akart visszajönni a tengermellékről a félig
                            tatárrá lett országba. Most Máriában van minden bizodalmuk, mert azt
                            hiszik, hogy a külföldi atyafiak majd adnak némi gubát az ország
                            talpraállításához. Akik Pozsony felé veszik a célt, azoknak nincs egy
                            lyukas tallér a zsebükben, innen akarnak vinni.</p>
				<p>Így bölcselkedett a humanista, és ámbátor gyermekkora óta nevelője volt a
                            királynénak - még az álomországba merült brüggei Herceglakban -, Mária
                            nemigen hallgatott a bölcs ember prédikációira. Sőt, néha méltatlankodva
                            felelt:</p>
				<p>- Csak nem azt akarja, főtisztelendő atyám, hogy mezítlábas és rongyos
                            emberek királynéja legyek?</p>
				<p>Szólt a királyné, és tovább felruházta, pártolta, magához vette azokat,
                            akik azzal a hírrel jöttek, hogy Mohácsnál a király oldalán
                            harcoltak.</p>
				<p>- A negyede se volt ott a huncfutoknak - káromkodott magában az öreg
                            humanista, és őszre járván az idő, elment hordókat olvasni a pozsonyi
                            bíróval.</p>
				<p>S így nem is lehetett tanúja Logus Tamás főtisztelendő úr ama
                            aranypirosba öltözött hétköznapnak, amikor a Szent Márton-torony
                            harangjai megkondultak, mintha valami ünnepély készülődne a városban. A
                            toronyablakból azonban hatalmas lobogót tűztek ki, amelybe nyomban úgy
                            belekapaszkodott a szél, mint a csatamén sörényébe. A toronyőrök a
                            zászlóval a napnyugat felé mutattak. Arról kellett valakinek közelegni,
                            akinek a pozsonyiak általában jobban megörültek az eddigi kenyérpusztító
                            vándorlóknál.</p>
				<p>Valóban úriember lovagolt be a város nyugati kapuján: a Markaláb gróf,
                            amint a köznép nevezte, másnéven Brandenburgi György őrgróf, akinek
                            jövetele mindenütt örömet jelentett. Az őrgróf az élet ura volt, mint
                            Logus Tamás, a simanyelvű humanista elnevezte, aki kedvenceinek tudott
                            szép neveket is adni. Ugyanezért bizonyára nagyon fogja sajnálni majd a
                            humanista, hogy nem foglalhatott helyet ott a főtéri ablakban, amikor
                            válogatott csapatával a Markaláb a piacra lovagolt. Úgy ragyogtak ezek a
                            vitézek, mintha egyenesen Granadából vagy Ferenc francia király
                            csapatából jöttek volna, ahol akkoriban kezdték a karusszeleket, a
                            fegyvertáncokat és a legnemesebb lovagjátékokat kultiválni az eddigi
                            nyaktörő viadalok helyett. Pedig nem jöttek olyan messziről Markalábék,
                            csak innen a morva határszélről, ahol állomást tartottak, miután Lajos
                            király segítségére, a mohácsi csatába már úgysem mehettek volna.
                            Eljöttek tehát az özvegy királyné támogatására.</p>
				<p>Csak azt a tizenhatmarkos csatamént kellett megnézni, amelyről a
                            Brandenburgi leugrott a pozsonyi főtéren, hogy az embernek mindjárt több
                            bizalma legyen a jövendőhöz. A mén patkójával csaknem kikaparta az
                            évszázad óta földbehelyezett követ, és a Brandenburgi leugorván róla, a
                            kantárt szabadon a paripa nyakába vetette, úgysem fog elmenni az, amíg ő
                            vissza nem tér.</p>
				<p>Kihez lehetne hasonlítani a Brandenburgit, amikor násznagy-léptekkel
                            végigment vala a piactéren, bársonyköpenyege az aranyhímzései miatt
                            akár oltárterítő is lehetett volna egy kisebb apátság templomában,
                            nyakában háromszoros vastag aranylánc, amely kinyújtva bizonyára
                            hosszabb lehetett egy ölnél; valamely csodálatos rendjelet az inge
                            felett viselt, amely messzire vakított. Fekete bársonybarettjén
                            ugyancsak aranylánc volt, míg kezén hófehér kesztyűk, mintha még sohasem
                            fogott volna kezet olyan emberrel, akiről szenny tapadt volna a
                            kesztyűjéhez.</p>
				<p>Ábrázatáról tehát bízvást azt lehet mondani, hogy álma lehetett volna
                            minden lovagi kornak. Igen, minden bizonnyal ilyenek szerettek volna
                            lenni azok az urak, akik ebben a korban is a lovagságról álmodoztak.</p>
				<p>És a tünemény közelebbről sem veszített jelentőségéből, mint a hamis
                            kövek szokták, ha azokat bővebb vizsgálódás alá vesszük. Brandenburgi
                            már elmúlt ötvenesztendős, könnyedén átlépett azon a mezsgyén, ahol a
                            legszebb lovagokra is az az öregember szokott várakozni dióverő
                            botjával, amellyel kikergeti az ifjúságot a különböző testrészekből,
                            ragyáserdőt bocsát a sima arcokra, megkoptatja a hajak fényét.
                            Brandenburgi ama boldog emberek közé tartozott, akik észre sem veszik
                            ötvenedik születésnapjukat. Csak átmennek rajta, és másnap
                            nyújtózkodnak:</p>
				<p>- Ejnye, be bolond álmom volt az éjszaka - mondják ásítozva.</p>
				<p>Széles arca volt, mint egy katonának, aki sebhelyet és vidámságot
                            egyformán az arcán visel. Ez az arc bajusztalan és szakálltalan volt,
                            mert a lovagrendekben akkoriban jött divatba, hogy némelyek sima arccal
                            különböztetik meg magukat. Ámde kétoldalt hatalmas oldalszakáll, mint
                            valami kerítés zárta be az arcot: sűrű és fekete, mint a vadkan
                            sörtéje.</p>
				<p>(Aki manapság nézegeti az arcképet, amelyet a porosz királyi képtárban
                            őriznek az egykori gavallérról, az talán felkiált magában, ejnye, be jó
                            komornyik pofa Markaláb, emberemlékezet óta ilyenformák az inasok az
                            udvarokban. Így lehetne lovászlegény is őkelme, ha éppen ilyen volna a
                            sora.)</p>
				<p>Most megszólaltak a piacon a kürtök. Mária egy hónapja nem hallott
                            kürthangot, és ez bármely csekélységnek látszik, hiányzott az életéből.
                            Megdobogott a szíve, mert a Markaláb ugyanazokat a kürtjeleket fúvatta,
                            mint visegrádi vadászatokon - a boldog időkben. Az urak jönnek a
                            hajtásból visszafelé, és úgy veszik körül a királynét, mint a csillagok
                            a holdat. És a Salamon király tornyának udvarán hirtelen tekergőzni
                            kezdtek az oda kihúzott rétestészták, egyikben sem támadt lyuk.</p>
				<p>Már nyitották is a kaput Markaláb előtt. Szíjrajáró sarkantyúi, amelynek
                            vigasztaló hangjait annyiszor hallották a királyok a budai palotában,
                            mikor a magyar urak szemrehányásaitól meggyötörtetve a vár valamelyik
                            kisebb szobájában, mint szepegő gyermekek egymás mellé bújtak, és azon
                            törték a fejüket, hova, merre szökjenek el a teljes bizonyossággal
                            kopogtató hitelezők elől - Brandenburgi gárdakapitány megjelenése mindig
                            változást, sőt kellemes változást jelentett.</p>
				<p>Vajon így történne mostani megjelenésekor is?</p>
				<p>Brandenburgi György olyan szabályszerűen hajtott térdet Mária királyné
                            előtt, mintha még mindig Miksa császár uralkodna a közeli Bécsben. A
                            spanyol etikett meghódította az egész világot.</p>
				<p>- Felség, én még mindig a régi Brandenburgi vagyok.</p>
				<p>- Brandenburgi! Ha kis csikó vagy bikaborjú jönne elébem e néven: vajon
                            nem olyan szívesen látnám-e, mint boldogult férjemnek és nekem legjobb
                            barátomat? Amint nem felejtettél el minket, Brandenburgi, azonképpen nem
                            múltál el emlékezetünkből te sem.</p>
				<p>Brandenburgi még mindig nem változtatott térdeplő helyzetén. Ő azt úgy
                            tanulta, hogy térdepléséből csak a királyné oldhatja fel.</p>
				<p>- Vajon szükség lesz-e itt reám, ahol a házban, az ebédlőn áthaladva,
                            ugyanazokat a magyar urakat látom a pozsonyi pintek mellett, akik egykor
                            Budán Medved váramra és házamra pályáztak, végül pedig csak azzal
                            elégedtek meg, ha engem a budai palotájából eltávolít a király? Vajon
                            mily sorsa lehet itt az öreg katonának, aki egyesülésük óta egyforma
                            hűséggel szolgálta a Habsburg- és Jagello-címert?</p>
				<p>- A két címerből most már csak az egyik maradt meg - felelt a királyné,
                            aki szerette a csipkézett szavakat, ha akadt valakije, aki azokra
                            hasonló választ adott. - A Jagello-címer Magyarországon végleg az
                            enyészeté lett, mint azt a magyar urak annyiszor kívánták a maguk
                            Istenétől. Felállítanak a templom falában egy kőcímert, és azzal
                            befejeződik a történelemnek egy része. Nemsokára csak mi, akik jól
                            ismertük ezt a címert, tudjuk majd, hogy Magyarország története fekszik
                            ott eltemetve.</p>
				<p>- És a Habsburg-címer, amely nyugatról közeledik kelet felé, hogy minden
                            természeti törvény ellenére itt majd felragyogjon, mint a kelő nap?</p>
				<p>- Állj fel, Brandenburgi, eléggé kifejezted már jóindulatodat a
                            mindenkitől elhagyatott szegény özvegyasszony iránt - kiáltott a
                            királyné, hirtelen csattintva a két tenyerével, mint akinek tetszik
                            Markaláb beszéde.</p>
				<p>A tenyércsattantást azonban nyilván félreértették a szomszédos szobában,
                            mert az ajtó felnyílott egy nagy sinkorán-eb kapaszkodása révén, és egy
                            csomó kutya tódult a szobába. Volt közöttük vadászkutya, öleb és
                            agárfajta.</p>
				<p>- Az uram kutyái, amelyeket gondjaimra bízott, mielőtt a csatába elindult
                            volna - mond Mária, és ritkán elérzékenyülő szeme most könnybe borult.
                            Csak arra mosolyodott el, amikor egynémelyik vénebb vadászeb
                            körülszaglászván az őrgróf csizmáját, hirtelen a nyakába vetette magát a
                            díszes férfiúnak.</p>
				<p>- Lám, a kutya sem felejti el azt, aki őt szerette. Hogyan felejthetné
                            tehát a magyar királyné az ő hívét?</p>
				<p>Markaláb nagyon jól ismerte Máriát, hosszú udvari szolgálata alatt
                            tisztába jöhetett azzal, hogy a királyné a szavaknak mily kincseivel
                            rendelkezik.</p>
				<p>- Werbőczi! - kiáltott rá gyermekes gügyögéssel arra a vén vizslára,
                            amely a Markalábot elsőnek felismerte. A vizsla valamely vadászat
                            emlékére suttyomban sántított. A kutya úrnőjéhez szaladt, és lába elé
                            heveredve, kerek, sárga, örömös szemével onnan nézegette a Markalábot,
                            aki a maga módja szerint akkor kezdett barátságot kötni a többi
                            ismeretlen ebekkel is.</p>
				<p>- A Habsburg-címer! - folytatta Brandenburgi, és kutyaidomító módjára
                            megcsavarta egy medvefogó ebnek a fülét, hogy majd sohase felejtse el őt
                            a fájdalomtól és örömtől. - Amerre jöttünk a haddal a morva határon,
                            majd a Duna-völgyében, takaros kis falvakkal találkoztunk, amelyek olyan
                            csendesek voltak, mintha itt senki sem tudná, hogy a szomszéd országban
                            a török jár, mint valami keleti dögvész. És a helyes kis fogadók, ahol
                            barátaimmal megtelepedtem, egytől egyig a Habsburg-címerről voltak
                            elnevezve.</p>
				<p>A királyné felkiáltott, rövid, kapkodó lélegzettel, mint férje halála óta
                            mindig.</p>
				<p>- Ott van az én szülőhazám, a nagyapám, a bátyám országa. De menne az
                            őrgróf Magyarországba, ahol én valamikor királyné voltam. Ott olyan
                            országot találna, amilyenről még Dante sem írt. Az új Vergilius a
                            mostani Magyarországon nem találna másra, mint leégetett falvakra,
                            amelyeket gyakran maguk a magyarok gyújtottak fel azzal a szándékkal,
                            hogy elhitessék a törökkel, hogy már e vidéken megelőzték őket más
                            rablók. Az ördögnek tennék meg tehát a hiábavaló utat a kalandot,
                            zsákmányt kereső pogányok. Kóbor ebek csordája farkasokként üvölt, és
                            megtámadják a magányos vándorlót. Bírónak, orvosnak, rendnek híre-hamva
                            sincs. Bár mi most olyan távol élünk országunktól, mint valaha a bujdosó
                            IV. Béla király a tengermelléken, mindent tudunk, ami az ország keleti
                            részében történik. Tomicki uram, Zsigmond lengyel király kancellárja
                            elküldözi nekünk azokat a leveleket, amelyeket magyarországi követeitől
                            kap. Nem járunk sötétben és behunyt szemmel.</p>
				<p>Brandenburgi a régi udvaronc ejtő mosolyával meghajolt, mintha Budán
                            hallgatná a királyné szájából azokat a taktikai rendszabályokat,
                            amelyeket a magyarok ellen szándékoznak tenni, hogy azok békességben
                            hagyják uralkodni.</p>
				<p>- Felséged férfias egyéniségéről, lángelméjéről mindig meg volt győződve
                            leghívebb szolgája. Tudtam, hogy ez a koronás fő ritkán téved az emberek
                            és dolgok megítélésében. Bizonyos, hogy a pogány ádáz megmozdulása
                            nélkül idővel Európa egyik leghatalmasabb uralkodója lett volna II.
                            Lajos király, felséged irányítása mellett.</p>
				<p>- Most Ferdinánd és Károly bátyám életsorsát szeretném irányítani, mert
                            munka, tett, gondolat és messzi perspektíva nélkül nem tölthetem
                            mindennapi életemet - felelt hirtelen őszinteséggel Mária királyné,
                            mert már régen nem találkozott a pozsonyi házban senkivel, akivel
                            szemben őszinte mert volna lenni.</p>
				<p>Markaláb továbbszőtte szavait, mégpedig nem alattomossággal, mint e
                            zűrzavaros korban beszélni szoktak egymással az emberek, hanem nyíltan,
                            mint egy ötvenen felül lévő férfiú beszélgethet egy fiatal nővel.</p>
				<p>- Nagyon helyesen teszi felséged, hogy bár ellensége lett az egész ország
                            a mohácsi csata óta, felséged a magyar özvegyasszonyok szokásos
                            ruházatát viseli. Ez a fejkendő, amelynek végei stóla módjára csüggenek
                            alá, mindig a magyar asszonyok büszkeségét jelentette.</p>
				<p>- Perényinétől tanultam ezt a ruhaviseletet.</p>
				<p>- Az efféle apróság nagyon jólesik a hiú magyaroknak. Bár én tudtam volna
                            hízelegni nemzeti bolondságaiknak, még mindig Budán lakhatnék.</p>
				<p>- Vagy a mohácsi csatamezőn - felelt Mária. - Én most minden támasz
                            nélkül állnék itten, mert hiába nézegetnek reám a magyar urak ama barna
                            tekintetükkel, amellyel a jó lovat és a jó hívek törhetetlen hűségét
                            szokták elárulni, én valahogy nem bízok a magyarokban. Félek, őrgróf,
                            hogy amint az erdélyi vajda csillaga feljebb emelkedik a Tiszántúl, itt
                            a Dunántúl is szemügyre veszik ezt a csillagot.</p>
				<p>Brandenburgi egy lépéssel közelebb ment a királynéhoz, halk hangon
                            beszélt, mintha attól félt volna, hogy a szobában ténfergő, ásítozó,
                            nyújtózkodó ebek kihallgatnák a beszélgetését.</p>
				<p>- Én nagyon csodálkoztam, mikor Pozsonyba érve azt hallottam, hogy innen
                            jobbára csak a zsidók menekülnek el. Ők vitték kincseiket biztonságba
                            nyugat felé, mert felséged rokonai, Károly granadai császár, valamint az
                            ausztriai Ferdinánd, tárt karokkal várják a pénzes jövevényeket.</p>
				<p>- Végre okos dolgot is hallok a bátyámról - feleli Mária, és némi
                            megelégedett mosolygás tűnt fel keskeny ajakán. - Ha már engem
                            cserbenhagynak a zsidaim, legalább nekik legyen valamely hasznuk
                            belőlük. A zsidópénz jó, mert nehezen lehet hozzájuthatni.</p>
				<p>- Hallottam egy Peremartoni Mihály nevű pozsonyi orvosról is, aki Bécsbe
                            költözött, és ott megtelepedett.</p>
				<p>- Azt meg én küldtem Bécsbe, hogy legyen valaki Ferdinánd bátyám mellett,
                            aki az egészségi állapotáról mindig pontosan tudósítson. Ugyancsak a
                            helyzet megfigyelésére költöztettem Bécsbe jóhívünket, Posoni Márton
                            nemesembert, aki gyermekkora óta a budai udvarban nevelkedett. Most
                            szereztem neki feleségnek egy gazdag bécsi özvegyasszonyt, és azóta
                            Márton szorgalmasan írogatja a leveleket.</p>
				<p>- Ó, királyné - felelé komoly meghatottsággal Markaláb -, mily kevéssé
                            ismerjük mi férfiak az asszonyok gondolkozását! Én magam bizony
                            árulásnak vettem, amikor ezen pozsonyiaknak a meneküléséről hallottam.
                            Mert bizony beszéltek rossz híreket is azokban a csendes határszéli
                            falvakban, ahol a fogadók a Habsburg-címerhez vannak címezve. Azt
                            beszélték, hogy Szapolyai János a törökökkel egyesülve közeledik Buda
                            felé, és kormányzóvá vagy királlyá fogják megválasztani. Mások szerint
                            már el is érte Budát, bizalmas emberét kinevezte várkapitánynak, és ő
                            maga Pozsony megtámadására készül. A vajdának huszonötezer főnyi serege
                            van, míg Ferdinándnak alig nyolc-kilencezer embere, az is szétszórtan
                            csavarog a határ mentén, féllábbal mindig hazafelé pislogva, hogy az
                            első Zápolya-vitéz láttára hanyatt-homlok elmeneküljön.</p>
				<p>A királyné ölébe eresztette két liliomvirághoz hasonlatos kezét, amint
                            Markalábot hallgatta.</p>
				<p>- Rád ismerek, őrgróf, őszinteségedről, mert ezek a hírek valóban hozzám
                            is eljutottak. Persze, csak kerülő úton, mert velem még mindig úgy
                            szokás bánni, mint valami gyenge asszonnyal. Kímélnek, takargatnak,
                            bekötik a szememet, hogy ne lássak, ne halljak, mert még mindig nem
                            tudják, hogy három férfi rejtőzik bennem. Hát majd most én mondom neked,
                            hogy mi az igazság ebben a pozsonyi számkivetettségben. Engem ama
                            Zápolya Jankó, ama nagyfejű tót, akinek műveletlenségén, fösvénységén,
                            szláv alattomosságán annyit bosszankodtunk és nevettünk a budai
                            udvarnál: mindenáron feleségül akar venni.</p>
				<p>Brandenburgi a régi cinkostárs ádáz mosolyával hallgatta a királynét.</p>
				<p>- No nézd, a nagyfejűt! A római császár húga kellene neki feleségül! Hát
                            még mindig nem eszmélt rá alacsony származására?</p>
				<p>- Alacsony származásukat hamar elfelejtik az emberek, ha dolguk jobbra
                            fordul - felelt Mária, és elfordult, hogy az őrgróf ne lássa arcán azt a
                            fájdalmas mosolyt, amelyet arcára Szapolyai János alacsony származása
                            fakasztott. - És talán csak mi, akik Európa legfenségesebb családjából
                            származunk, mondjuk alacsonynak a Pozsega megyei Zápolyákat, viszont meg
                            elégtételünkre szolgálhat, hogy mindazok a horvát-szlavón uraságok,
                            akik a Zápolyák őseivel valaha atyafiságot és barátságot tartottak,
                            most, amikor azt hallják, hogy az ő Jankó rokonuk király akar lenni,
                            egytől egyig hozzánk pártolnak, anélkül hogy egy intéssel is hívnánk
                            őket. Nem, sehogy sem tudnák elviselni, hogy rokonukból király legyen.
                            Itt járt már és Zápolya ellen való támogatásáról biztosított Frangepán
                            Kristóf, a tótországi kormányzó, Erdődy Simon, a zágrábi püspök, Rauber,
                            a laibachi püspök, Batthyány Ferenc, a horvát bán, gróf Joachim, a
                            horvát követekkel, Perusics Jankó és Krizanics Gáspár, Jurisics Miklós
                            és Pichler János várkapitányok, Krusics Péter zenggi kapitány, Karlovits
                            János, akire Zápolya a tengermellék felé számíthatott volna, mint
                            atyafira vagy barátra. Nem akarnak maguk közül való királyt, azért
                            szívesen útrakeltek, amikor Ferdinándhoz küldtem őket.</p>
				<p>- Nos, és legalább Ferdinánd úr adott pénzt ezeknek a kalózmaradékoknak,
                            akik harminc ezüst garasért Jézus Krisztust is megfeszítenék?</p>
				<p>- Sajnos, Granadából nem jött meg idáig a bátyám pénzküldeménye, így
                            tehát Krusics Péter, a zenggi kapitány hétezer forintnyi zsoldját sem
                            tudtuk kifizetni, pedig azt még Lajos királytól is megkapta. A jó
                            pozsonyiak adtak nekik tehénhúst, kappant meg miegymást, ami a
                            majorságukból kitelik.</p>
				<p>- Hm, ez baj - dörmögött Markaláb, aki mint egykori várúr, elég jól
                            ismerhette az országot arra délnyugat felé. - Semmi rosszat nem
                            mondhatok a horvátok vitézségéről, a legöregebb ember is olyan jó katona
                            közöttük, mint a fiatal magyar leventék, életcéljuknak tartják, hogy
                            haláluk harcban érje őket utol, ám az úgynevezett horvát nemesség, amely
                            a városokat is ösmeri és a városokban a kalmárok portékáit: az már azt
                            is tudja, hogy van valami, ami a csatatéri halálnál is jobb kedvet okoz
                            - ez pedig a testi épség. Mielőtt útnak bocsátotta volna őket felséged,
                            meg kellett volna tölteni a tarisznyájukat, mert pénz nélkül nem lehet
                            tojást festeni.</p>
				<p>Mária, bár gazdag nemzetnek volt a leszármazottja, magyar királyné
                            korában megtanulta azt a kézmozdulatot, amelyet az üres tenyérnek kifelé
                            való fordításával hajtanak végre.</p>
				<p>- Honnan vettem volna pénzt? Bornemissza elzárta a pozsonyi várba azt a
                            tízmázsányi ezüst tallért, amelyet Budáról hoztam volt magammal. A
                            pénzkölcsönző uzsorások elmenekültek országomból, hogy még a nálam lévő
                            aranygyapjas rendjelt se zálogosíthassam el. Zapka és Eraszmusz, akiket
                            Zsigmond lengyel királyhoz pénzért küldtem volt, azzal a hírrel tértek
                            vissza, hogy Zsigmond úr csak akkor hajlandó pénzt áldozni a magyar
                            királyságra, ha Kázmér herceget választják meg királynak. Csak egyetlen
                            emberhez küldhettem volna pénzért, de annak nagy ára lett volna.</p>
				<p>- A kérőhöz! - felelt Markaláb, és még mindig nem vette észre, hogy mily
                            fájdalmas vonás keletkezik Mária ábrázatán, amikor Szapolyaira fordul a
                            szó.</p>
				<p>- A kérőmhöz - mond most olyan száraz hangon Mária, mint amilyen száraz a
                            stóla alakú kendője volt. - Bizonyára ő Magyarország leggazdagabb
                            urasága, mérhetetlen kincséről regemondásokkal vannak az emberek,
                            bizonyára nem vonakodna pénzéből méretni részemre akkor sem, ha
                            bizonyosan tudná, hogy ezt a pénzt őellene használom fel.</p>
				<p>Markaláb borotvált arca eltorzult, és különböző grimaszokat vágott,
                            amelyeknek máskor talán hálás nézője lett volna a királyné, de most
                            bánata nem csillapodott e bohókás dolgoknak láttára, habár az egykori
                            udvarmester kitett magáért: vágott olyan arcot, mint egy szakács,
                            hunyorított, ruganyos lábszeléssel és testtartásával utánozta az alkudó
                            zsidókat. Az efféle mókák mindig hatni szoktak a legmagasabb
                            uraságokra.</p>
				<p>Mária összefont kézzel, földresütött szemmel, amint későbben a
                            németalföldi és spanyol templomokban ábrázolják vala a szent asszonyt a
                            fantáziájukból pingáló festőművészek, hallgatagon állott, míg Markaláb
                            felvidítására csaknem cigánykereket hányt már előtte.</p>
				<p>- Van az udvaromban egypár szegény rokona is a vajdának, hogy ne
                            mondhassa a farkas a báránynak, megzavarja ivóvizét. Itt van többnyire
                            Ferenc diák, vingárti Horvát, Gerendi Miklós, akikről tudom, hogy
                            szegről végről szegény rokonai Szapolyainak, vagy legalábbis azok
                            szeretnének lenni; ezek a szegény rokonok a megmondhatói, hogy ennél a
                            háznál soha egyetlen rossz szó sem esik a vajdáról.</p>
				<p>Markaláb, aki mulattató tiszténél fogva pompásan tudta a gettóbeli zsidók
                            hanghordozását utánozni, mintha legalábbis közöttük nőtt volna fel,
                            panaszosan felkiáltott:</p>
				<p>- Csak a szegény rokontól mentsen meg az Isten. Én sohasem tűrtem magam
                            mellett egyetlen szegény rokonomat se, mert az efféle ember még a
                            betegséget is irigyli. Miért vagyok én beteg, és miért nem ő? Miért fáj
                            nekem a hátam, és nem az ő háta? Miért élek én gyógyszerrel, és miért
                            nem ő? A szegény rokon, éppen helyzeténél fogva, mindenképpen különb,
                            méltóbb, érdemesebb embernek véli magát. Csúf dolog az irigység, de azt
                            nem az ellenségek találták ki, hanem a szegény rokonok. Ebrúdon kell
                            kivetni őket.</p>
				<p>- Nos, hát még ezeknek a szegény rokonoknak az a mindennapi jó reggelük,
                            hogy valahogyan eszembe ne jusson Szapolyai János kérésére
                            hallgatni.</p>
				<p>- Bizonyosan attól félnek, hogy Szapolyai ármányosságukért nyomban az
                            utcára vetné őket - felelt kedélyes nevetéssel az őrgróf, aki szerette
                            volna Máriát a régi, budai, könnyelmű időbeli hangulatba hozni, mert
                            hiszen nincs keményebb dió egy töprengő, gondolkodó asszonynál. - Amint
                            én ismerem a szegény rokonokat, azokat nem kell meghallgatni akkor sem,
                            ha bűt vagy bát mondanak. Mindig csak azon törik a fejüket, hogy mit
                            lophatnának el a háztól, mert azt hiszik, hogy ehhez jussuk van.
                            Fogadom, hogy nekem mást mondanak a szegény rokonok, ha pénzt csörgetek
                            meg az orruk alatt.</p>
				<p>Brandenburgi szavai mind bizonytalanabbak, zavarodottabbak lettek, mintha
                            elveszítette volna beszéde fonalát. Vajon azért jött ő ide a morva
                            határról, hogy a szegény rokonok ártalmasságáról tartson előadást a
                            királynénak? Nem, csak az hozta zavarba, hogy a gyászruhás, gondterhes,
                            megtört királynéban az árnyékát sem tudta feltalálni annak a régi
                            osztrák főhercegnőnek, aki gőgös jókedvében, születési fölényességével
                            Budán évekig elfelejtette megjegyezni magának még azoknak a magyar
                            uraknak neveit is, akiket mindennap látott. Az öreg Bornemisszát, aki
                            pedig a legfontosabb ember volt a budai háztartásban, éveken át csak
                            “vén kalefaktornak” emlegette, mintha annak nem is lett volna más neve.
                            Ha pedig a királyt olykor Ludovicusnak szólította a mit sem mondó
                            felséges úr megszólítás helyett, bizony már felderült a király arca is.
                            Most pedig név szerint ismer maga körül mindenkit, mint a cigányasszony
                            a rajkóit.</p>
				<p>A királyné kendőjét, amelyet vállán hordott, most leemelte, a karosszék
                            hátára dobta, és maga is helyet foglalt a karosszékben, mint valami
                            trónuson.</p>
				<p>- Nos, vitéz Brandenburgi, akinek Budán az volt a híred, hogy az ebeknél
                            és lovaknál csak az embereket ismered jobban: halld meg, miután bátyáim
                            tehetetlensége és szegénysége miatt nem tudom számukra megszerezni a
                            magyar trónust, végül mégiscsak kénytelen volnék Szapolyai Jankóhoz
                            feleségül menni, aki akkor kiáltatja ki magát Magyarországon királlyá,
                            amikor akarja. Ősi erkölcsök lettek úrrá az országon, sehol egy “német”,
                            sehol egy patika, sehol egy postaszekér számára való országút -
                            szittya-világ van, szittya-asszony leszek magam is.</p>
				<p>Könnyezve és mosolyogva hangzottak a királyné szájából a szavak, de
                            Markaláb gróf tudta, hogy sok komolyság is van a szavak mögött. Ezért
                            mellőzte most szokásos grimaszait az udvarmester, pedig ahhoz is nagyon
                            értett, hogyan kell csúfolni, gúnyolni a tormába esett féregként
                            sínylődő, forgolódó, szenvedő magyar urakat.</p>
				<p>- Szapolyai Jankó akkor leend király Magyarországon, amikor ehhez
                            gusztusa támad, mert nincsen, aki megakadályozhatná szándékában -
                            mondotta az őrgróf, mintha jól meg akarná jegyezni a királyné szavait. -
                            Hát én mégis tudok valakit, aki ezen szándékában a legnagyobb akadálya,
                            gáncsolója, sőt gyilkosa lehet, ez pedig senki más, mint őkelme maga.
                            Nincsen nagyobb ellensége Zápolyának, mint önmaga.</p>
				<p>- Nem mondhatnám, hogy eddigi életében valamely nagyobbfajta bolondságot
                            követett volna el, mint például az én szegény uram, aki elment meghalni
                            Mohácsra azért a Magyarországért, amelyben senki sem szerette. Várták a
                            halálát, mint valami déli harangszót - mond Mária, és csendesen
                            bólongatott fejével.</p>
				<p>- Az én érzésem az, hogy Jankó még sokszor keservesen megbánja azt, hogy
                            kivonta magát a mohácsi csatából - folytatta Brandenburgi. - Ha most, e
                            zűrzavaros, gondolattalan világban, ahol mindenki a tíz körmével akarja
                            megásni magának azt a lyukat, amelyben elrejtőzhessen a semmi jóval nem
                            kecsegtető élet elől - ha most akadnak is magyarok, akik magasztalják
                            Jankót eszélyességéért, hogy Szeged alatt bundájára heveredve hallgatta
                            a Duna felől hangzó ágyúdörgést, majd kinyílnak a könnytől, vértől,
                            káromkodástól, a nyomorúság kaszabörtönétől elhomályosodott szemek, és
                            más tekintetekkel méregetik végig a nagy heverőt.</p>
				<p>- Nem addig, amíg csak olyan ellenfele lesz a trónus meghódításában, mint
                            az én szegény Ferdinánd bátyám, akinek mindig nyitva van a szája, mintha
                            örökké imádkoznék. Akinek hiába írom napról napra, hogy igyekezzen
                            hadaival Magyarországra, amíg nem kap rosszabb hírt, mint II. Lajos
                            halálának a hírét. Legutóbbi követével, Kreutzer Gergellyel, a laibachi
                            főesperessel azt a krajcárt sem érő tanácsot küldte, hogy csak legyek
                            nyugodt, az igazság és a jog az apáink között létrejött szerződések
                            folytán a mi részünkön van, tőle a magyar trónust senki el sem
                            veheti.</p>
				<p>- Márpedig Szapolyai Jankó elveendi, de hogy meg is tudja-e tartani
                            magának, annak titka a végzet méhében vagyon - felelt Markaláb gróf
                            kézlegyintve, mintha valami ócska süvegről beszélne. - Az ő keze a
                            legsötétebb, amely a magyar korona után nyúl, sötét a vértől és az
                            aranytól.</p>
				<p>- És a nyavalyatöréstől, amelytől végtagjai megdagadnak, amíg rá nem
                            szánja magát az érvágásra. Mindig kéznél van a borbély, pedig sem
                            szakállát, sem haját nem nyíratja.</p>
				<p>- Ez csak a júliusi hatvani országgyűlés óta van így - mondta
                            Brandenburgi -, amely országgyűlésen a magyar urak csendesen
                            elhatározták maguk között, hogy Lajos királyt elteszik láb alól, és
                            fenségedet férjhez adják az erdélyi vajdához. Pedig a török akkor még
                            valójában nem is gondolt arra, hogy betörjön Magyarországba. Odáig a
                            vajda még az érvágással se nagyon törődött, inkább kínoktól gyötörve
                            feküdt napokig, nagy ökörszíve a fejebúbján akart kiugrani, de vérét
                            nem hagyta venni, mert azt mondta, hogy kár minden cseppjéért. Hatvan
                            óta forgatja gondolatát az egészségén, és félig főtt tehénhúst sem eszik
                            többé kilószámra.</p>
				<p>Mária a papucsa orrát nézegette:</p>
				<p>- Ez talán még nem is válik kárára. Utóvégre egészségének teljessége
                            nélkül nem vállalkozhatna házasságkötésre. Nem betegápolónőt akar
                            feleségének megtenni, hanem ő akar első szolgája lenni királynéjának -
                            mond Mária, és hangjában valamely lágyság lopózkodott most, hogy még a
                            nagy emberismerőnek képzelt Markaláb gróf is elcsudálkozott a Mária
                            szavai mögött meglendülő selyemkárpitokon és asszonyi puhaságokon.
                            Ugyanezért megint csak bizonytalanul folytatta szavait, mintha rendes
                            szokása szerint nem volna azzal tisztában, hogy szavaival tetszésére
                            leend-e hallgatójának; holott Markaláb gróf olyan természetű ember volt,
                            hogy többnyire mindenkinek tetszeni szeretett volna. Minek ellenségeket
                            szerezni ezen a világon, amikor a túlvilágon amúgy is várják a halandót
                            a született ellenségek, az ördögök?</p>
				<p>Ám Brandenburgi mégiscsak tudta a leckét, amellyel ideküldték, azért így
                            folytatta:</p>
				<p>- Most már nevetséges kezd lenni, hogy mennyire vigyáz az egészségére ez
                            az úr, akinek mindig az volt a híre, hogy hadban és vasban tölti az
                            életét. Egyetlen erényéül katonás reátermettségét, vezéri képességét
                            voltak hajlandók elismerni azok is, akik régi barátaiból ellenségei
                            lettek, és úton-útfélen festett királynak emlegették. Hát ez az úr se
                            nem katona, se nem vezér. Este, mikor a katonáitól hazatér, mindenféle
                            szerekkel, tömjénekkel füstölteti magát, nehogy ráragadjon valami a
                            katonai táborokban szokásos betegségek közül. Leborított üstökön ülve
                            gőzölteti magát szagos vizek párájában, hogy gyomra és belei
                            rendbejöjjenek. Szagos vizekkel, olajakkal, fürdőkkel tisztítja bajszát
                            és szakállát amaz apró férgektől, amelyek már a régebbi háborúkban is
                            annyi kárt tettek a katonákban, hogy az ellenségnek nem is kellett mást
                            várnia, mint csak azt, hogy azok a férgek nagyra növekedjenek. És a
                            “festett király”, mielőtt katonái közé menne, vadszőlő érett bogyójával
                            dörzsöli be a két arcát, hogy félelmetes legyen, mint Barabás, ha talán
                            valakinek a katonák között eszébe jutna a jézusi szelídségű Ferdinándra
                            gondolni.</p>
				<p>- De Ferdinánd még eddig nem ölt meg és nem öletett meg senkit, míg
                            Zápolya múltjában ott füstölögnek az elevenen megsütött parasztok, ott
                            komorlik a magyar Alföld, amelynek akácfáit lázadó pórokkal akasztatta
                            tele. Amiért az 1514-i országgyűlés hálás köszönetet is szavazott neki,
                            és az ország megmentőjének nevezte. Kinek jutna tehát eszébe Ferdinánd?
                            - kérdezte most csali mosollyal a királyné, mintha a Markaláb gróf
                            megjelenése óta a Zápolya pártjára szegődött volna maga is.</p>
				<p>Csakhogy Markalábban végül felébredt az emberismeret. Észrevette a
                            játékot, amelyet Mária űz vele, és észrevette azt is, hogy ez az asszony
                            azok közül való, akik bizonyos férfiakról szívesen elhallgatnak jót is,
                            rosszat is, csak halljanak róluk. De már Markaláb megmaradt a programja
                            mellett, amellyel Pozsonyba jött.</p>
				<p>- Mielőtt elindultam volna felségedhez, hogy hódolatomról és hűségemről
                            biztosítsam - kezdte Markaláb azon a régi hangon, amellyel a
                            fejedelmekkel és királyokkal szokás beszélni, ha azoknak figyelmét
                            felébreszteni akarjuk - csendes napot töltöttem Bécs városában a Jámbor
                            utazóhoz címezett fogadóban. Szeretek az ilyen fogadókban megpihenni,
                            mert itt többnyire egyházi vagy legalábbis az egyháziakhoz hasonlatos
                            világi emberekkel találkozhatni, akik mindig tudnak valamely
                            orvossággal szolgálni a háborgó lelkiismeret ellen. Ötvenöt esztendős
                            vagyok, de gyónás után mindig húszévesnek érzem magamat. A Jámbor
                            utazónál tehát valóban buzgó örömet éreztem, amikor megtudtam, hogy
                            ugyancsak a fogadóban tartózkodik Wese János bundi érsek úr is, aki V.
                            Károly granadai császár hitszónoka. Császári hitszónoknak még úgyse volt
                            alkalmam bűneimet bevallani, és tőle felmentést nyerni. Alig vártam,
                            hogy a fogadóban elcsendesedjenek az öszvérek csengői, a kereskedők
                            alkudozásai, a fogadósné mindennapi megbeszélései férjével és
                            fazekaival: bekopogtattam az érsek úr szobájába, s amikor megmondtam
                            neki, hogy igazában ki is vagyok, aranykeresztes keblére vont az érsek,
                            és csaknem előre biztosított, hogy felmentésem bűneim alól valószínű,
                            mert bűnöket csak abban az időben követhettem el, amikor a
                            legkatolikusabb Habsburg-ház szolgálatában állottam, márpedig
                            körülbelül egész életemet a Habsburgoknak áldoztam fel.</p>
				<p>- Másnapon, amikor a szokásos penitenciákat a Szent István-templom
                            kijelölt kápolnájában elvégeztem, szerencsés voltam ebédvendége lehetni
                            az érsek úrnak, amit nagy örömmel vállaltam is, mert a magasrangú
                            egyházi férfiak a földkerekség bármely részén különb ellátásban szoktak
                            részesülni, mint akár a leggazdagabb világiak. A Jámbor utazó
                            fogadósnéja valóban kitett konyhájáért, pedig én már csak tudok
                            különbséget tenni az ételek között.</p>
				<p>- Ebéd végeztével aztán mondá az érsek úr, hogy áldását fogja adni
                            magyarországi utamra, ha az ő tanácsait meghallgatom. Még csak álmomba
                            se jusson eszembe, hogy Magyarország királya más lehetne, mint Mária
                            királyné bátyja, ha még van erejük a világon az eskütételeknek és
                            fogadalmaknak. Ferdinánd hitbuzgó, nagylelkű, nemes érzésű, egészséges
                            testű, minden jóra hajlítható, mert még csak huszonnégy esztendős,
                            akinek van ideje bőségesen jóvátenni azokat a hibákat, amelyeket
                            esetleg idáig elkövetett. Egyetlen gyengéje szegénysége, de
                            végeredményében annak sem ő az oka; mert háza, családja gazdagságát
                            bátyja, a granadai császár költséges hadivállalatai emésztették föl.
                            Bizonyára megszeretnék őt a magyarok, ha megismerik, mégpedig először is
                            azok a magyarok, akik ráeszmélnek, hogy mostani nyomorúságuknak,
                            búcsújárásuknak az okozói ama vacsora-gőzök, amelyekben elmerülve
                            töltötték életüket legutóbbi királyaik alatt. Egy sült marhagerincnél
                            mégiscsak többet ér az ország.</p>
				<p>- Míg Szapolyai éppen ellenkezője Ferdinándnak. Megpróbálom a spanyol
                            király orátorának szavait idézni, mert hiszen ezeket a szavakat többször
                            is elmondta előttem. Szapolyai fösvény, kicsinyes, hiú, félénk,
                            tétovázó, kevély, kétszínű, alattomos és bosszúálló. Szerencsében
                            elbizakodó, szerencsétlenségben kishitű. Ehhez járul nagy fösvénysége,
                            pénzszeretete és pénzszerzésének erőszakossága. Sem igazságot osztani,
                            sem királyi fényt kifejteni nem tud. Csalárdul tárgyal mindenkivel, és
                            ámításokat keres. Nem tudja, mi az igazság, mert attól messze áll. Nem
                            is szégyenkezik azon, ha szemébe mondják, hogy előbbi napon vagy máskor
                            egyebet ígért. Szóval semmi hit, semmi igazság, semmi szégyenérzet és
                            semmi állhatatosság nincs a vajdában. Hozzája hasonlók az ő tanácsosai
                            is. A sánta Werbőczy, mióta Zólyom várát ajándékul kapta Zápolyától, az
                            ő szájaíze szerint írja a törvényeket. Igazolni kell valamiképpen
                            annak a tízezer parasztnak a felakasztatását a Dózsa György idejéből,
                            amely akasztásokat néha személyesen végzett a vajda. A sánta jogtudós
                            így írja vala törvényét: A paraszt életét kímélni kell, mert parasztság
                            nélkül nincs nemesség. De azt a parasztot, aki nemesasszonyt
                            megbecstelenít, rajtakapás esetén nyomban fel kell húzni a legelső fára.
                            Ebből a törvényből tehát megtudhatjuk, hogy Werbőczy barátja, Zápolya
                            uram csak azokat a parasztokat húzatta fel, akik nemeseket
                            megbecstelenítettek. Így mossa egyik kéz a másikat.</p>
				<p>Mária királyné láthatólag nagy figyelemmel hallgatta Brandenburgi
                            szavait, mert az őrgróf igazmondásában nem volt oka kételkedni. Ha
                            Markaláb gróf azt mondja vala, hogy ezeket a szavakat Wese Jánostól, a
                            bundi érsektől hallotta, akkor bizonyára az érsek mondta őket.
                            Brandenburgi Györgynek még nem volt szüksége arra, hogy hazugságokkal
                            kedveltesse meg magát. Ötvenöt esztendős volt, termete, mint szálfa,
                            soha nem tudta róla senki, hogy szomjas-e vagy éhes, mert efféle
                            apróságokat nem emlegetett. Talán élete végéig hallgatni fog arról, hogy
                            valaha szenvedett is valamitől ezen a világon, gyomortól vagy szívtől,
                            nyári sertéshústól vagy hölgyi gondtalan kacajtól?</p>
				<p>Az ilyen kemény férfival még az asszonyok is nyíltabban beszélnek, mint
                            más férfiakkal. Tudják, hogy nem jön mindjárt vér nyelvük fullánkjának
                            első csippentésére.</p>
				<p>- Amit idáig elmondott Markaláb uram ama Zápolyáról, azt én körülbelül
                            mind tudtam. Nem lehet senkinek bűntelenül annyi pénze, mint őkelmének
                            van. Az emberek szívesen kiáltanak rablót akkor is, ha nem fojtogatják
                            őket. Talán a fojtogatást akarják megelőzni ilyenformán. Persze, hogy
                            olyan törvényeket írat Zápolya a maga jogtudósával, amely törvények neki
                            kedveznek, nem pedig a szomszédjának. Persze, hogy nem akar koldus lenni
                            a koldusék országában, ahol most mindenki teliszájjal azt hirdeti,
                            hogy mennyi vagyont veszített a bajbajutott haza és megölt király
                            miatt. Néha azt gondolom magamban, hogy milyen jó Lajosnak, hogy a
                            másvilágra ment, most mindenki rajta követelné még a sarkantyúját is,
                            amelyet futásközben elveszített a csizmájáról. Persze, hogy félénk,
                            alattomos, kételkedő, habozó, gyanakvó, elhatározásaiban ingadozó lőn
                            Szapolyai abban az országban, ahol tolvajokkal, orvokkal, gyilkosokkal
                            és félkézkalmárokkal van lesbevéve mindenki, akinek még maradt valamije
                            Mohács után.</p>
				<p>- Azon sem csodálkoznék, ha igaz volna az a hír, hogy az éhes
                            farkascsordákként bolyongó, vagy pedig áruláson törekvő, mérgezett
                            tőrhöz hasonlatos szavú magyarok ellen az ország egyetlen gazdag embere
                            a törökkel kötött volna szövetséget, mert hisz a mai magyarsággal amúgy
                            is hiába kötne bármilyen szerződést. Amit a bundi érsek őeminenciája
                            mondott volt Markalábnak e férfi beárnyékolására, az én
                            asszonyfelfogásom szerint minden eszélyesen, logikusan, józanul
                            gondolkodó ember előtt kívánatossá teendi ezen férfiú személyét. Persze,
                            hogy nem akar királyi pazarlással élni, és belenéz a cselédei
                            tányérjába; mert nem azért szerezte bizonyára nehéz utakon, vérrel és
                            vassal vagyonát, hogy azt most eltékozolja.</p>
				<p>- Ó, felséges asszony! - kiáltott fel önkéntelenül Brandenburgi György. -
                            Mily nagy változások történtek ebben az országban azóta, mióta Budát
                            elhagytam! Meg kell hallgatnom a fösvénység dicséretet, holott Lajos
                            király udvarában a fösvénység számított a legnagyobb szégyennek.</p>
				<p>Mária egyszerűen felelt:</p>
				<p>- Kegyelemkenyéren vagyunk. Szégyellném, ha az én moslékos dézsáimat
                            dicsérnék a városban. Száraz kenyér még nem volt az én pozsonyi
                            házamban. Az énekes madaraknak nincs keresnivalójuk ablakomon, de antul
                            több kedvezésben részesülnek a patkányevő vércsék és varjak. Hajdanában
                            nem engedtem volna az asztalomhoz azokat a férfiakat, akiknek sötét
                            öklük volt, vagy pedig kézformájuk elátkozott fa gyökeréhez hasonlított.
                            Féltem a csonkaujjúaktól, a betört körműektől, a csimbókos kezűektől,
                            amelyen a görcsök az ördög indulatait jelentették. Manapság azokat a
                            kacskakezű férfiakat szeretem, akiknek kezéről a gonoszság áradozik -
                            szeretem a hibásokat, akik már nem sokat törődnek azzal, hogy kezükkel
                            rémületet gerjesztenek - szeretem azokat a kezeket, amelyek akkorák,
                            mint egy nyúlfekvés, és alkalmatosaknak látszanak arra, hogy egyetlen
                            szorításukkal elroppantsák valakinek a gégéjét, szeretem a
                            balog-embereket, mert ezekről előre nem lehet tudni, hogy mit fognak
                            csinálni a kezükkel.</p>
				<p>- Már amint én hallottam, ezek szerint felségednek mindenféleképpen
                            megfelelne a Szapolyai keze. Nagy és szőrös az, a körmei befelé
                            görbítvék, és egyetlen ujja nincsen sérülés nélkül, mert egykor, midőn
                            gonosz írást csaltak ki tőle a szepesi adókra nézve, kisfejszével akarta
                            lemetélni valamennyi ujját. Nagy fagörcsök vannak ebben a kézben,
                            amelyekkel sok dolguk lesz a föld alatt a csontevő férgeknek. Azonkívül
                            állandóan reszket ez a kéz még az asztalra helyezett állapotában is,
                            annak az emlékezetére, hogy Magyarországon egykor fellázították a
                            parasztokat a baklovagok, és a Szapolyai keze azóta reszket.</p>
				<p>- De nem reszket a szíve.</p>
				<p>- Mit lehet tudni a közöny álorcája alatt, amelyet ez az úr mindig arcára
                            helyez, akár van rá szüksége, akár nincs - felelt legyintve
                            Brandenburgi. - Talán éppen a legközömbösebb embereknek a szíve van
                            telve azokkal a félelmekkel, amelyekről nekünk gondolatunk sem lehet!
                            Hiszen Zápolyának már a betegsége sem mindennapi.</p>
				<p>- A betegsége? - sóhajtott fel Mária királyné, és Markaláb gróf nyomban
                            észrevette, hogy most terelődött gonosz határba a beszélgetésük
                            madárcsapata, amely eddig csipegető seregély-fészekaljaként csapongott
                            egyik mezőről a másikra, anélkül hogy nagyobb kárt tett volna a
                            mezőkben, amelyeket e bámulatos őszön meglátogatott.</p>
				<p>- Hallottam erről a titokzatos betegségről, amelyet idáig csak két orvos
                            tudott gyógyítani: Faust doktor, a kreuznachi tanító és Luther Márton,
                            akinek ugyancsak az a híre, hogy meggyógyítja az ördögtől származó
                            betegségeket - mond Mária királyné, és a nyakában függő stólákat
                            összevonta, mintha valami betegség ellen védekeznék.</p>
				<p>Markaláb nem felelt. Neveltetése, eddigi pályafutása, úri magatartása
                            jelt adott neki arra nézve, hogy ízléstelenség volna egy asszony előtt
                            egy távol lévő férfi betegségéről beszélni. Bár a magyar urak mindig
                            csendesen lenézték külföldi származása miatt, e Markaláb mindenképpen
                            lovagnak érezte magát.</p>
				<p>- Királyné, e betegségeket Isten küldi ránk, valamint Isten adja a
                            jóegészséget is. Én, aki még sohase voltam beteg életemben, azt mondom,
                            hogy nincsen az embernek semmi különös érdeme abban, ha a betegségek
                            kutyái meg nem harapták. Magyarországon valaha minden második lélek
                            himlőben pusztult el, mégpedig gyermekkorában. Azután jöttek a különböző
                            bélcsavarodások, amelyeknek még ma sem tudjuk az orvosságát. Ha az ember
                            a himlőn és bélcsavarodáson átesett, bízvást elélhetne addig, amíg
                            öregségére agyonvernék.</p>
				<p>Mária csendesen figyelt.</p>
				<p>- Szapolyai harminchat esztendős, Magyarországon a harminchat éves
                            emberek nem szoktak betegek lenni. De ha volna betegsége, a legrútabb
                            is, amelyet valaha a szentföldi lovagok hoztak magukkal, ha volna
                            betegsége olyan ragályos, amely miatt némely vidékeken ezrével meszes
                            gödrökbe ássák az embereket, ha volna betegsége hasonlatos a
                            rothadáshoz, amelynek szaga miatt megközelíthetetlenné válik a beteg, ha
                            volna betegsége olyanforma, amilyennel a szemérmetlen szegény emberek és
                            a még szemérmetlenebb állatok az erdők sűrűjébe bujdosnak el: akkor is
                            azt mondanám, méltóbb ő a magyar királyságra bátyáimnál, mert lelkében ő
                            az egyetlen egész férfi Magyarországon.</p>
				<p>Markaláb gróf sohase volt sopánkodó természetű, még most sem sopánkodott,
                            pedig Mária királyné szavaira bizony nagyot gondolkozhatott a királyné
                            jövendőjén. Régen félték már Mária hívei azt a rettenetességet, amely
                            talán gyenge álmukban szokta meglepni az asszonyokat: a hirtelen
                            megözvegyült királyné beleszeret a legelső férfibe. Szapolyait
                            választotta volna ki erre a sors Mária szerencsétlenségére? Testvér
                            testvérrel kerül szemközt egymással a szív csalárdsága miatt? Mit gondol
                            magában a két bátyja, Ferdinánd és V. Károly, ha kiderül, hogy testvérük
                            magában halálos ellenségükért imádkozik? Nagyobb csapás leend az
                            Magyarországra a mohácsi vésznél.</p>
				<p>Markaláb tehát csendet parancsolt lelkében a gáncsnélküli lovagnak, rá
                            kell lőni a farkasra, mielőtt az behatolna a pozsonyi palotába. Az
                            őrgróf tehát beszélni kezdett Szapolyai betegségéről. Elmondá, hogy ez a
                            betegség csaknem rokon a beszámíthatatlan őrültséggel. Hirtelen jön,
                            mint a nyavalyatörés, és semmiféle elővigyázatossággal nem lehet
                            megelőzni, még csak imádkozással és jámbor koplalással sem. Mintha egy
                            ördög ereszkedne le hirtelen a levegőből, és tíz körmével elkapná a
                            beteg szívét. A legnagyobb tanácskozásban, a legfontosabb
                            beszélgetésben, de még asztal felett is beugrik a betegség, és Szapolyai
                            feje ilyenkor mellére hanyatlik, szemei lezárulnak, tompa hörgés
                            hallatszik melléből, percekig ül eszméletlenül, anélkül hogy hangot
                            tudna adni. Nem segít ilyenkor semmiféle orvosság, se hidegvíz, se
                            érvágás: Szapolyai darab időre a másvilágra megy, és onnan oly rémületes
                            ordítással tér vissza, mintha valóban látta volna mindazt, amiről Dante
                            írt. S kétségbeesetten tudakozódik arról, hogy meddig aludt, mit beszélt
                            álmában, mit árult el magáról.</p>
				<p>Gyilkolja, gyötri, kínozza a körülötte lévőket, s ezért menekülnek el
                            mellőle asztaltársai, szolgái, amikor a betegség rájön.</p>
				<p>- Éppen azért kell mindig mellette maradni egy hű léleknek, aki nem
                            hagyja őt cserben akkor sem, amikor másvilági kirándulásait teszi. Ezt a
                            betegséget Innsbruckban, ahol nevelkedtem, az apácák között
                            holdkórosságnak mondták.</p>
				<p>- Nem, ez a betegség nyavalyatörés, mert habos szájjal és borzalmas
                            rángatózással jár. Ha kövön esne el az ilyen beteg, összezúzná a fejét -
                            felelé Markaláb gróf.</p>
				<p>- Sajátságos - suttogta most Mária -, nem tudok haragudni reá azért sem,
                            hogy annyi esztendővel öregebb, mint én, de még a betegségéért sem tudom
                            megvetni, pedig magamat tán megölném, ha egyszer beteg volnék.</p>
				<p>Most halkan kopogtattak az ajtón, holott aki kopogtatott, bizonyára
                            nagyon jól tudta, hogy Mária nem szereti, ha különböző tanácskozásaiban
                            zavarják. A királyné összeráncolta a homlokát, és a karosszékből
                            felkiáltott:</p>
				<p>- Vajon ki az, aki előtt ma megint kisebb lett Magyarország
                            királynéja?</p>
				<p>Logus Tamás, a humanista tudós dugta be a barna és minden faragás nélküli
                            ajtón fejét, amelyen némely napokon alig lehetett felfedezni hajszálat,
                            mintha a hajszálak elrejtőztek volna a borzolások és tépések elől.
                            Fátyolozott hangon, mintha könnyek üveggolyói forognának a torkában,
                            szólt a humanista:</p>
				<p>- Megérkezett a tokaji követség.</p>
				<p>- Tokaj! - kiáltotta hirtelen felvidámodva Mária, és diadalmas pillantást
                            vetett Brandenburgi Györgyre. - Mit hoztak? Szőlőt, bort, mézet? A
                            hordókat nem dézsmálták meg az úton? Aki Tokajban megfordul, azt mind
                            kitanítják arra, hogyan kell szalmaszállal megfúrni a hordókat.</p>
				<p>- Valami mondanivalót hoztak - felelt a humanista -, amit négyszemközt
                            szeretnének a felséges asszonnyal közölni.</p>
				<p>Mária kezével intett:</p>
				<p>- Markaláb gróf régi hívünk, nem volt titkunk előtte már a budai
                            palotában sem. A kérő úr titkát pedig éppen úgy ismeri az őrgróf, mint
                            jómagunk.</p>
				<p>- Nem éppen asszony-kérésről van szó - felelt a humanista, és komoly
                            tekintettel behúzta maga után az ajtót.</p>
				<p>A küszöbön lábcsoszogás, tapogatózás hallatszott, mintha ketten nagyon
                            udvariaskodnának azon, hogy kit is illet meg voltaképpen az elsőbbséges
                            belépés. Végül mégiscsak nyílott az ajtó, és nagy bizonytalankodva
                            belépdelt rajta vingárti Horvát uram, az étekfogó, akivel már volt
                            szerencsénk találkozni, valamint egy Bekény Péter nevű nemesember, akit
                            a királyné hallgatagsága miatt ugyancsak bizalmas követségeknél szokott
                            felhasználni.</p>
				<p>- Talán megvertek valahol? - kérdezte a királyné, amikor a két kókadt
                            ember térdet, fejet hajtott előtte, és nem mert az arcába tekinteni. Még
                            rajtuk az út pora, ördögszekér a kezükben tartott süvegükön, tövistől
                            megtépett ruhájuk, penészes a csizmájuk a koptatástól, mint akik a
                            legrövidebb utat választották Tokajtól Pozsonyig.</p>
				<p>- Megverni nem vertek meg - felelt vingárti Horvát -, csak éppen három
                            nap és három éjszakán kellett táncolnom, mert Zápolyának olyan kedve
                            támadt. Azt találta ki, hogy olyan táncos nincs az országban, mint
                            én.</p>
				<p>- Zsarnok! Hát veled mi történt? - fordult most a királyné Bekényhez.</p>
				<p>- Velem? - kérdezte az siránkozó hangon, mintha a szavakat és hangokat
                            keresné, amelyekkel kellően értésére adhatná a királynénak az ő nagy
                            nyomorúságát. - Én a tiszai nádasokban vártam a cimborára, mert
                            illendőnek véltük, hogy valaki vissza is térjen a követségből. Igen ám,
                            de a farkasok ebben az évben korábban ereszkedtek le a hegyekből, mint
                            más esztendőkben. Elvitte hozzájuk a szél annak a sok hullának a
                            szagát, amely hullával most telve van az ország Mohácstól Budáig. Fel
                            kellett gyújtanom magam körül a nádast, hogy az ordasok meg ne
                            találjanak. Isten csodája, hogy ép bőrrel menekültem.</p>
				<p>Ki tudná, meddig folytatta volna még a követ panaszát, de a királyné
                            elkomolyodva közbeszólt:</p>
				<p>- Mindig ilyen mesemondásokkal tértek vissza, hacsak a szomszéd faluig
                            küld benneteket az ember. Hazahozzátok az üres tarisznyát. Rég befújta a
                            szél annak a követnek a nyomát, aki pénzzel tért vissza valaha a magyar
                            királyságba. Hát miért táncoltatott meg Zápolya? - fordult most
                            Horváthoz a királyné.</p>
				<p>- Örömében, mert azt mondá, hogy az én látásom hozza meg neki a várva
                            várt jó gondolatot. Kétségei között végül ráeszmélt, hogy mit kell
                            csinálnia. Össze kell hívni az országgyűlést.</p>
				<p>- Ó, te jámbor fekete kosom - gúnyolódott a királyné. - Szapolyai urammal
                            már régen megegyezénk vala, hogy november végére, Szent Katalin
                            névnapja körül országgyűlést hirdetünk vala Komáromban, amelynek
                            összehívásával a sánta Báthory nádorispán uram már foglalkozik is.</p>
				<p>- Ha egy másik sánta ember nem avatkozott volna azóta nádorispán uram
                            dolgába. Ez a másik sánta pedig senki más, mint Werbőczy uram, aki
                            zólyomi várában kigondolja vala, hogy nem kell ám megvárni a királyné
                            komáromi országgyűlését, hanem össze kell hívni előbbre egy másikat:
                            november hónap elejére, mégpedig Székesfejérvárra. Nagy felfordulás van
                            azóta Tokajban, mert a vajda hívei mindenfelől gyülekeznek.</p>
				<p>Máriát erős természetű asszonynak mondják mindazok a történetírók, akik
                            egyébként minden asszonykirályról tudják, hol és mikor ájultak el, mikor
                            tesznek vala tanúságot női gyengeségeikről. A királynéknak is vannak
                            gyenge óráik, nemcsak a királyoknak. Ámde Máriáról még akkor sem
                            jegyeznek fel valamely különösebb rosszullétet, amikor a tokaji követek
                            megjöttek volt a maguk hióbpostájával, amely után Mária nyomban
                            kiparancsolta őket szobájából, nehogy árulkodó könnycseppet vegyenek
                            észre a szemében.</p>
				<p>Csak Markaláb gróf állott oldalvást, két kezével hosszú pallosára
                            támaszkodva. Ő nagyon jól tudta, hogy mi megy végbe a királyné szívében
                            és lelkében. Állott mozdulatlanul, mint egy fatörzs. Várta a királyné
                            intését, mikor húzza ki kardját hüvelyéből.</p>
				<p>Bizonyos szünet múlva, ami talán arra volt szükséges, hogy a királyné
                            megerősítse hangját, így szólott Mária:</p>
				<p>- Remélem, őrgróf, most már többé nem jut eszébe, hogy minket magunkra
                            hagyjon Pozsonyban.</p>
				<p>- Legalább lesz időm jóllakni pozsonyi kiflivel, amelyet idáig úgysem
                            kóstoltam. A festett királlyal majd csak végeznek a testi vagy a lelki
                            nyavalyái.</p>
				<p>Mária királyné felemelkedett a trónust helyettesítő karosszékből,
                            összeszedte kendőit, kesztyűit, és míg kendőjét borzongva vállára
                            borította, mintegy önmagában így szólott:</p>
				<p>- Volna csak egy akkora gyermekem, mint egy babszemjankó, bizony nem
                            várnám be, amíg az ördög elviszi Szapolyai uramat. Egyengetném neki az
                            utat a pokol felé, amelynek tüzét már régen megérdemelte. Nagy délszláv
                            szemei helyén fehér gombák dudorodnának.</p>
				<milestone n="3" unit="endSubChapter"/>
			</div>
			<div type="chapter">
				<head>Második rész</head>
				<milestone n="1" unit="startSubChapter"/>
				<p rend="head">I</p>
				<p rend="head">A pozsonyi ház fülei</p>
				<p>- Talpra, talpra! - hangzott a pozsonyi ház vaskútos udvarán, amely zöld
                            és piros vadszőlővel volt befuttatva valamely régi uraság tiszteletére,
                            aki itt valaha nagy nyugodalomban élt, rozsdás tornácáról karosszékben
                            nézegette a rókafejjel, szarvasaganccsal, lófejjel és ökörfejjel
                            díszített udvari épületeket, amelyeknek mind megvolt a maguk teendőjük.
                            A vadászok rókafejű és szarvasagancsos házaiban most többnyire katonák
                            laktak, akik itt elkényelmesedve elszoktak a tábori élettől, és szinte
                            csodálkozva dugták ki szalmás fejüket a különböző épületekből.</p>
				<p>- Talpra, talpra! - járt a vén őrmester közöttük, és a lustábbakat a
                            csizmája orrával is megérdekelte. Volt itt mindenféle hadfi: a
                            Schlick-kapitányok zsoldosai közül valók, akik jóformán Európa minden
                            országát bejárták, és zubbonyaikon különböző érmeket viseltek, hogy néha
                            azt sem lehetett tudni felőlük, hogy melyik uralkodót szolgálják. Itt
                            voltak a Ferdinánd küldte osztrákok, akik általában mindenről rossz
                            véleménnyel voltak, és gyakran emlegetik vala, hogy náluk odahaza milyen
                            másképpen van minden. Hosszú hajú fickók voltak, és jobban szerettek
                            kézzel verekedni, mint karddal. És csak Salm Miklósnak engedelmeskedtek,
                            akit az alsó-ausztriai osztrák tanács küldött Mária védelmére. Itt
                            voltak sausteini Lamberg János gróf gyalogos vitézei, akiknek zsoldját
                            viszont Ferdinánd fizette, és így nem nagyon engedelmeskedtek a pozsonyi
                            házból jött parancsolatoknak. Itt voltak a királyné mellé kinevezett
                            állandó biztosok, akiket viszont a Habsburg-család küldött: Rauber
                            Kristóf, a laibachi hercegpüspök, Zolking Vilmos, Herberstein György,
                            Dornberg Rézmán, Pempflinger István. Hát a magyar urak tartottak-e
                            valamiféle őrséget a pozsonyi házban? Nemigen hoztak azok magukkal
                            senkit, örvendeztek, hogy a puszta életüket biztonságba helyezték Mária
                            fedele alatt. De hát miből is tartott volna hadakat Brodarics István,
                            Batthyány Ferenc, Tahy János? Mindenük odaveszett Mohácsnál, és ha a
                            kocka fordul: bizony ők mennek át először Zápolyához, mert itt a sok
                            pöffeszkedő, hadak felett rendelkező németek között nem a legjobban
                            érezték magukat.</p>
				<p>- Talpra, talpra! - kiáltozott az udvaron a vén őrmester, aki együtt
                            ébredt a kajcasokkal, együtt feküdt a denevérekkel, mindig talált
                            magának valami dolgot, mert vénsége miatt már régen kifelé állott a
                            szekere rúdja, öreg cókmók volt, akit voltaképpen el kellett volna
                            veszíteni az útban.</p>
				<p>A hívogató szónak leginkább a Brandenburgi emberei engedelmeskedtek, mert
                            ezek a cifra morvák, angyalbőrbe bújtatott csehek az engedelmességükkel
                            és magatartásukkal valamiképpen feledtetni akarták, hogy a nagy csata
                            idején éppen csak keresték az utat Magyarország felé, de a helyes nyomra
                            egyikük sem akart rátalálni. Hát ők nagy ásítozás közben a vaskútnál
                            leöblítették tenyerüket, kimosták a szájukba vett vízzel az álmot a
                            szemükből, fésülni kezdték hosszú hajukat, amire különben sohasem értek
                            rá.</p>
				<p>- Csak nincs a nyakunkon a török? - kérdezték a cifra zsoldosok, mikor a
                            hűvös őszi reggelen máglyatüzet gyújtottak az udvaron.</p>
				<p>- A török, az messzire van - felelt az őrmester a maga nagy
                            fontosságában. - De itt van Zápolya. Tegnap kétszáz lovassal
                            megszállotta Budát.</p>
				<p>Akkor aztán ment tovább az őrmester az uraságokat is felkölteni, mert
                            rájuk is szükség lehet. A zsoldosok az álmos emberek dühösségével néztek
                            utána. Mit tudták ők, hogy ki az a Zápolya? Ők a török császár ellen
                            indultak el verekedni.</p>
				<p>Elég tágas volt Mária pozsonyi kvártélya, de mégsem fért el benne néhány
                            hívénél több. Az urak szerte a városban laktak, a polgári családoknál,
                            amelyek Mátyás király óta jóformán nem is láttak katonát. Egyik itt,
                            másik ott húzta meg magát azok alatt a dunyhák alatt, amelybe még a
                            nagymama fosztotta a tollat. Jó volt az ilyen vitéz a háznál;
                            szünetelnek a házi perpatvarok, mert hiszen amúgy is mindig a nagy
                            háborút jósolgatták.</p>
				<p>- Vajon miért hagyná ki rablóútjában a török császár a gazdag Pozsonyt? -
                            kérdezgették a katonák a lúdbőrző polgárokat.</p>
				<p>Szapolyai közeledésének hírére még nagyobb lett az ijedelem. Hiszen János
                            vajda elevenen nyúzatta meg rendcsináló korában a parasztokat. Hallottak
                            róla eleget itt a nyugati széleken. Azelőtt minden esztendőben híre
                            terjedt, hogy Szapolyaihoz hasonló formájú lovag ment át a városon a
                            maga csapatával, de még a Szent Márton-templomába se pillantott be,
                            nemhogy egyes polgárokat molesztált volna. Az ilyen Szapolyai-féle ember
                            mindig utazik, mert a maga két szemével szeret meggyőződni arról, hogy
                            mi is történik az országban.</p>
				<p>A vén őrmester sorbajárta azokat a pozsonyi házakat, amelyekről tudta,
                            hogy magyar urakat tartanak vendégségben. Még mindenütt alvó emberekre
                            talált, és a csizmája rugdosásával, a kardtokjának a veregetésével,
                            mélyen dörmögő hangjával kellett valakit értesíteni a házbeliek közül,
                            hogy Thurzó uram, Brodarics uram, Tahy uram vagy éppen az, aki kvártélyt
                            kapott a háznál, már mise előtt jönne el a királyné házához. Persze,
                            szószátyár ember módjára nyomban kifecsegte azt is, hogy Szapolyai
                            uramról érkeztek furcsábbnál furcsább hírek, és a királyné ébren
                            töltötte az éjszakát nyugtalanságában.</p>
				<p>- Úgy látszik, innen is tovább kell futnunk - dörmögték a kvártélyosok,
                            amíg eszeveszetten beugráltak nadrágjaikba, hogy újabb híreket
                            hallhassanak ama Szapolyairól, akivel érzésük szerint mindegyiküknek van
                            valami elszámolója. Csak az a kérdés, hogy vassal vagy pedig
                            mézeskaláccsal közeledik a vajda Pozsony felé.</p>
				<p>A főtéren, bár még a harangozó csak messziről kerülgette a Szent
                            Márton-templomot, mintha voltaképpen semmi köze se volna a
                            harangozáshoz, mert a harangozók a földszinten szégyenítik a
                            mesterségüket - a kántor egy bástya mögött krákogott, mint egy izgatott
                            színész -, a főtéren, a mocsárszínű őszi ködben úgy mozogtak az emberek,
                            mint a hajnali szélben a nádasok. A vén őrmester házról házra kopogott,
                            és a vassal bevont fustély nyomán megint csak felébredtek a
                            káromkodások, amelyeket este látszólag az ugorkásüvegekbe raktak, megint
                            csak hallani lehetett azokat a hosszadalmas ásításokat, amelyek az ilyen
                            folyamparti város mellett leginkább a vontatóhajók tülökhangjaihoz
                            hasonlítanak. A vár felé vezető szerpentinúton iszkol az öreg
                            Bornemissza, a molyos szakállú várnagy is megmutatkozott, mintha csak
                            homlokig növekedett szakállát vitte volna szellőztetni - vén cimborákkal
                            körülvéve nem nagyon mert a főtéren mutatkozni, holott minden gyerek
                            tudta Pozsonyban, hogy a vén bajnok Nádasdy Tamás útján immár régen
                            elküldte a hűségesküjét Ferdinándnak - néhány hajórakományi liszt és
                            szakállas puska ellenében. De hát az ilyen vén huncut nem nyugszik,
                            Szapolyainál is biztosítani akarja magát.</p>
				<p>- Be soká akarnak élni az emberek! - kiáltott fel tréfálkozva Báthory
                            István nádorispán, amint kardját menetközben kötözgeté, és elhaladt az
                            utcasaroknál leskelődő Bornemissza mellett.</p>
				<p>- Hát azt már csak megvárjuk, hogy mi lesz ennek a kutyakomédiának a
                            vége! - felelt a ködből, árnyból Bornemissza.</p>
				<p>- Úgy látom, hogy a királyné házatájának kéményei már javában
                            füstölögnek. Kár volna várkapitány uramnak itt a nyirkos hajnalon
                            tölteni az időt - mondá most a nádorispán, egyenkint megrágicsálva a
                            szavakat, mintha nem szívesen válna meg tőlük.</p>
				<p>- Nagy ára volna annak a kis forgácsról gerjesztett melegnek, amit a
                            királyné konyhájából érezhetnék - dünnyögte a pozsonyi várnagy. - Mi
                            majd csak odafentről a toronyból nézzük a három sánta ember táncát -
                            felelé Bornemissza, és kimustrált vénembereivel megfordult, hogy
                            visszaballagjon a pozsonyi várba, amelynek kulcsait nem adta ki
                            kezéből.</p>
				<p>(A három sánta ember, akikre ilyenforma célzást tett a várnagy, nem volt
                            senki más, mint éppen Báthory nádorispán uram, Thurzó János és Werbőczy
                            István uram.)</p>
				<p>- Majd issza még kend a német döglyös borát! - kiáltotta a nádor a
                            ködbevesző alak után.</p>
				<p>A királyné főtéri házában már reggel óta égtek mindenféle gyertyák,
                            amelyekkel a pozsonyi mézeskalácsosok nem nagyon takarékoskodtak. A
                            földszinti nagy ebédlő telve volt urakkal, mintha mindjárt ütne a
                            lóraszállás ideje. A beködösödött ablaktáblák mögött érett szilvásoknak
                            a szaga érzett. Szürke bajusszal elegyes szájak és evőkést ökölbe
                            szorított kezek főtt marhahúsokat és dércsípte hagymákat falatoztak,
                            mert a disznóhúst általában nem nagyon kedvelték, csak azok, akik odaát
                            voltak Szapolyainál. Talán csak a vaddisznóval csináltak kivételt, mert
                            azt fegyverrel kellett elejteni. Az udvaron már nagy tűz égett, halászok
                            főztek üstökben, és a pince felől olyan gurigálás hallatszott, mintha
                            valami ünnepnapra készülődnének, amikor előveszik azokat a tartalékokat
                            is, amelyeket a jó pozsonyiak nagy ámulatára tartalékoltak a borokból a
                            jó magyar urak.</p>
				<p>A királyné szobájában annyian voltak, hogy a lélegzetvételére kényes
                            domina kinyitotta az ólmos ablakszárnyat, és minden ajtónyitásnál
                            megremegtek a fáklyák. Ekkor mindenki az ajtó felé nézett a hideg levegő
                            jöttével, és volt dörmögés, amikor csak olyan ember nyitott be, akinek
                            amúgy is a kályha mellett volt a helye.</p>
				<p>A királyné karosszékében ült, éjjeli fehérkendővel borítván el haja
                            fésületlenségét, valamint halálosan megnyúlt arcvonásait. Az egyik kezét
                            a homlokán tartotta, mintha nem bírná az onnan hangzó kajabálást, a
                            másik kezével hosszú éjjeli köntösének a redőit fogta.</p>
				<p>- Báthory! - mondta hálás mosollyal, amikor a nádorispán ködöt fújva maga
                            körül, vöröskarikás szemeivel, bicegve a szobába lépett. - Adjatok
                            széket a nagyságos és tekintetes úrnak.</p>
				<p>A nádor, amíg a székre várakozva, előredöntött térdére támaszkodott,
                            bozontos szemöldöke alól öklelve nézett végig a társaságon. Sehogy sem
                            tetszett neki ez a nagy gyülekezet. Görbe meggyfabotját térdei között
                            hintázva, néma aprehenzióval lódított egyet-egyet bajszán. Aztán nagy,
                            tarka zsebkendőt vett elő, amilyent azoknál az öreg külföldi embereknél
                            látott, akik mielőtt választ adtak volna valamely kérdésre, előbb
                            hosszadalmasan kifújták az orrukat. Azt mondják, hogy ez a divat
                            Spanyolországból került ide, a többi ceremóniákkal együtt.</p>
				<p>Báthory kétszer is, háromszor is nekiment nagy, duzzadt orrának. Persze,
                            közben jobbra-balra tekintgetett meggypiros, karikás szemével, valamint
                            festett bajszával.</p>
				<p>Jóformán csupa németeket látott itt a királyné körül - a magyarok tán
                            odakint lesték a híreket a szabad dunaparton. Ott sétált fel és alá
                            spanyolosan szűk nadrágjában, a trónus háta mögött ama Lamberg János,
                            akit a királyné bizalmas emberének mondanak. Minden lépésével biccentett
                            fejével, mintha valamit helyeselne. Itt ült a fiatal Nádasdy Tamás, akit
                            egyik nagy cinkosának mondanak ama rablóknak, akik Mária királyné
                            Budáról hozott kincsét útközben megdézsmálták, másrészről Ferdinánd
                            király bizalmasának neveznek, akinek teljes hatalma leend az új
                            Magyarország felépítésében. Máris csak azok nyerhetnek püspökségeket,
                            akiket Nádasdy uram pártfogol, pedig jócskán megürültek a püspöki
                            állások. Itt volt Zelking Vilmos és Dornberg Rézmán, akik még tegnap
                            Ferdinánd mellett hajtogatták vala a kobakjukat. Aussberg és
                            Dietrichstein, Schlick Albert és Peremártoni Mihály, ama bécsi orvos,
                            aki talán már magyarul is elfelejtett.</p>
				<p>- Hát Frangepán Kristóf gróf, a legutóbbi idők nagy reménysége, akit már
                            tótországi kormányzónak emlegettünk, aki egyedül tudna megbirkózni
                            Szapolyaival, merre van? - kérdezte most nem minden gúny nélkül a
                            nádorispán, mert hiszen őkelme minden bölcsessége mellett is irigy ember
                            volt, már csak azért is, mert elvesztette a vagyonát.</p>
				<p>- Frangepán gróf hadak végett már éjfélkor útrakelt - felelt a királyné.
                            - Azt gondolom, Pozsonyba kell gyűjtenünk minden hadunkat, nehogy ama
                            trónkövetelőnek eszébe jusson Pozsonyt megtámadni.</p>
				<p>- Hm, van eszébe - felelt Báthory uram. - Nem kell annak más, mint a
                            korona.</p>
				<p>- Hogy mi kell neki, azt én már jobban tudom nádorispán uramnál, mert
                            asszony vagyok.</p>
				<p>A nádor megállott; mindig megállt, ha asszonyokról volt szó.</p>
				<p>- Hiszen hallottam én is valamit, hogy Szapolyainak ezt a váratlan
                            megmozdulását asszonyi kezek irányították. Akkor bolondul meg igazán egy
                            férfi, ha csípős, mustáros, tormás asszonygondolatot is küldenek rá.
                            Hát csak táncolja el azt a kis meglévő eszét János vajda, majd
                            könnyebben elbánunk vele.</p>
				<p>- Nem táncolja el, mert mindennap újból bizonyságot tesz arról, hogy most
                            kezdi csak magát igazában felkészíteni arra a nagy háborúra, amelynek a
                            küszöbén vagyunk.</p>
				<p>- Ugyan mit főzne ki őkegyelme nyavalyatörésében? - kérdezte a nádorispán
                            kedélyesen, hátratartván a fejét, mintha erről a dologról nem is volna
                            olyan nagyon érdemes beszélni.</p>
				<p>- Mindennap küld török hadifoglyokat ide ajándékba, amelyeket
                            úton-útfélen szedeget össze. Hát itt a pozsonyiaknál ellehetnek az
                            árvák, mert a favágóra, halászra, kertészre mindig szükség van. De most
                            legutóbb nekem küldött két törököt, akik akkora kígyókkal jelentek meg,
                            amilyen nagy kígyókat még senki se látott ezen a vidéken. Akkora fejük
                            volt, mint egy embernek, a törzsük faderéknyi vastagságú, és a
                            Bakonyerdőben fogdosták őket a mihasznák. Bizony rám ijesztettek vele.
                            Sohasem tudtam, hogy országomban ilyen nagy kígyók vannak. Nem megyek én
                            soha a Dunántúlra, ahol ilyen szörnyűségek lappanganak az erdőkben.</p>
				<p>- Hát aztán azok a török hadifoglyok csak azért tették meg ezt a hosszú
                            utat, hogy megmutassák a kígyókat? - kérdezősködött Báthory, és a
                            sántább lábát olyan magosra felhúzta a másik felett, hogy az támasztékot
                            adott a kőkemény májának is, amely ivás nélkül mindig le akart szakadni
                            helyéről. Volt, bőven volt a nádorispánnak is testi fájdalma, de
                            őkegyelme azt sohase mondta senkinek. Hová lett volna a tekintély, ha
                            Báthory uram egyszer csak a gyomra tájékát kezdi kaparni, amely gyomor
                            nagyon is megkívánta így hajnali időben azokat a nehezebbfajta
                            folyadékokat, amelyektől ugyan csak keményebb lesz a máj, de lóra ülnek
                            tőle a pihent derekak, és új irányokat fedeznek fel a gondolatok.</p>
				<p>A királyné már ismerte a férfiaknak ezt a reggeli mélázását, mert hiszen
                            az utóbbi időben mindig férfiakkal volt dolga. Intett egy deáknak, aki
                            az ajtó mellett lábatlankodott. Sásfonatú edényből fehér folyadékot
                            töltött a deák cinpohárba.</p>
				<p>- A kígyós foglyokért - dörmögte Báthory, de torkán akadt a szó, mert a
                            királyné valami olyan reggelivel kínálta meg, amilyent nem mindennap
                            ivott nádorispán uram. Báthory elmondta az ilyenkor szokásos kutyamáját,
                            megrepetálta a folyadékot (már csak a kancsalító németek miatt is),
                            tarka kendőjével megdöfködte szakállát, bajszát.</p>
				<p>- Miféle hazugságokkal küldte Pozsonyba törökjeit János vajda? - kérdezte
                            kivörösödve a nádor.</p>
				<p>- Nem hiszem, hogy sokat hazudtak volna, mert azt mondják, hogy soha
                            többé nem akarnak háborúba menni, itt akarnak maradni favágásra.
                            Magyarok ezek, akiket a török hurcolt magával, amíg megszökhettek tőle.
                            Szapolyai uramhoz kerültek, de ott nemigen van szükség emberre - annyian
                            vannak.</p>
				<p>- Ejnye, ejnye, tán még kölcsönbe adja nekünk a hadait János vajda? -
                            krákogott a nádor.</p>
				<p>- Hát a Tiszántúl, az szemmelláthatólag Szapolyai uram mellé állott,
                            amikor az Tokajban felütötte a zászlót. Elhitették az emberekkel, hogy
                            amíg az a zászló a Hegyalján lobog, rabló török nem teszi be oda a
                            lábát. Nem is jött a török, hanem a Dunán átkelve, lekanyarodott Bács
                            felé, valaki megmutatta neki az utat a gazdag tartomány felé. Nem
                            kellett elbújni a nyíri nádasokba a környékbeli uraknak, hogy nádszálon
                            szívják magukba a drága levegőt, mint a tatárjárás alatt. Rozsályi Kun
                            Gotthard, ama Szatmár megyei nemes, aki darabidőre a régi jó
                            rablóvilágot akarta visszaállítani, sorba megnyúzván mindazokat, akik
                            Mohácsnál megmenekültek, egy szép napon csak felcsapott a vajda
                            hívének, és erről írást kapott a vajdaság gyűrűs pecsétjével. A rablóból
                            lesz a legjobb pandúr. Rozsályi Kun indult el elsőnek Tokajból, a maga
                            bojnyikjaival, hogy megtisztítsa az utat Buda felé a közelgő
                            Szapolyainak. Persze, ez nem mindenütt ment simán, mert a Tisza-Duna
                            közén szerettek volna még békében maradni az emberek, elég volt
                            Lajosból, elég volt a törökből, az őszi szántás fontosabb volt most a
                            nagyurak dolgánál. Hát aztán másodszor is kirabolták a kirabolt országot
                            Rozsályi Kun meg Cserni Jován.</p>
				<p>- Cserni Jován! - kiáltott fel a nádor.</p>
				<p>A királyné kendőjével legyezgette az arcát, mintha még a szagát sem
                            állhatná annak a névnek.</p>
				<p>- Cserni Jován egészben méltó a gazdájához, Szapolyai uramhoz. Nem
                            vethetnek egymásnak mit sem szemükre származás dolgában. Jován egy rác
                            lovászlegény, aki arról lett nevezetes, hogy a vakszemétől a talpáig egy
                            fekete szalag húzódik végig, mintha az ördög előre megjelölte volna
                            magának. Ez a förtelmes ember most Szapolyai legjobb barátja, mert
                            hiszen alacsony származása miatt szeret alacsonyrendűekkel barátkozni. Ő
                            ráismert a szörnyetegre, és nyomban pártfogásába vette. Szövetségre
                            lépett vele. Piha. Egy lovászlegénnyel, akinek csak egy undok fekete
                            jelvény van a testén. De Szapolyainak ez elég, hogy barátjává fogadja
                            Jovánt, a rácok cárját!</p>
				<p>A nádor dagadt, vörös szemével intett a lábatlankodó deák felé, majd vele
                            dolgát elvégezvén, megint csak a királyné áhítatos hallgatásába mélyedt.
                            Hm, nem is olyan biztonságos Pozsonyban az élet, amikor ilyen szörnyű
                            fekete emberek kószálnak a Duna másik oldalán.</p>
				<p>- A harmadik barátja Zápolyának megint csak egy szörnyeteg - folytatta a
                            királyné, aki, mint látszik, alaposan kikérdezte éjszakai hírnökeit. -
                            Ezt a harmadik embert valamilyen Bakicsnak hívnák, volt rác, volt török,
                            most kétszáz lovas van rábízva, és az a teendője, hogy suttyomban
                            meglepje Székesfejérvárt. Ezek azok a hadak, amelyek a mi nemes,
                            nagyságos és tekintetes lovagjaink ellen felállanak. Ezek a hadak
                            keresik most közöttünk azokat, akik sértetlenek maradtak Mohácsnál.
                            Cserni Jován, a lovászlegény, Kun Gotthard, a rablóvezér és Bakics Pál,
                            a hitehagyott rác akarja összemérni szemétdomb alatt rejtegetett
                            kardjait a mi lovagjaink nemes pengéivel. A legszentebb magyar
                            koronáért.</p>
				<p>- Hiszen csak azt tudnám, hol van Szent István koronája? - sóhajtott fel
                            őszinte felindulással Báthory István.</p>
				<p>Kivirradt, a harangozó már olyan régen elfelejtette a mindennapi
                            harangszót, hogy tán másodszor is elhúzathatták volna vele a tréfás
                            urak, az utcákon megkezdődött a járás-kelés, amely a gazdag Pozsonyt
                            jelentette. Csak a királyné házában voltak még mindig leeresztve a
                            függönyök. Fekete kendőkön át sárgán pislogtak keresztül a
                            viaszgyertyatekercsek.</p>
				<p>A dunaparton már éjfél óta tanyáztak azok az önkéntes őrségek, akik Isten
                            tudná honnan kerülnek elő ilyen alkalomkor, mintha egyéb foglalkozásuk
                            nem volna. Fel és alá nyargalásztak, és láthatólag örömük telt benne,
                            hogy a polgárokat megriaszthatták. Mutogattak a távolba, a Duna alsó
                            folyása felé, mintha ott valamit látnának. Valóban egy nyárfa volt,
                            amely az előző éjszaka vízbeszakadt; sokáig azt lehetett hinni, hogy
                            lassan közelgő hajó. Csakhogy nagyon lassan jött őkelme, a csőcselék
                            szempontjából pedig már kezdődhetett volna a hecc.</p>
				<p>Délig azonban jóformán semmi sem történt, mint csak annyi, hogy azok a
                            magyar urak, akik valamiképpen lóháton kerültek Pozsonyba, ki- és
                            benyargalásztak a városba, a királyné palotája előtt mindig sarkantyúba
                            kapták a lovakat, és olyan dülledten estek be a kapun, mintha
                            legalábbis földrengés hírét hozták volna. Pedig egy eleven
                            Zápolya-vitézt sem láttak, akármint kutatták a környéket.</p>
				<p>- A bozótokba, a füzesekbe, a nádasokba, a dunai szigetekbe kell menni,
                            ha magyar katonát akartok látni - biztatta vingárti Horvát az üres
                            kézzel visszatérőket. - A magyarok megint elővették a régi harcászati
                            tudományukat, lesből, loppal, nagy körültekintéssel támadnak, ha ugyan
                            nem sajnálják a felesleges véráldozatot. A tatárok alatt kitanulták már
                            ők, hogyan kell az ellenséget mindenféle olyan helyekre becsalogatni,
                            ahonnan aztán nincs visszatérés. Menjetek a Csallóközbe vagy a Vértesbe,
                            ha mindenáron puskagolyót akartok hallani. Polgárháború van vagy mi a
                            szösz. Vigyáz mindenki a maga életére.</p>
				<p>- Ez a vén Bornemissza valamennyiünket itt hagy elpusztulni, ha az
                            ellenség megrohanja Pozsonyt - mondogatták mások a hegytetőn lévő vár
                            felé integetve.</p>
				<p>- Nem oda Buda - mondá legyintve a királyné. - Nádasdy uram útján már
                            megkapta a parancsolatot Bécsből. Itt a malmok tájékán három
                            sugárágyút szegeztetett ki az öreg, egyenesen Pozsonynak. Mára vissza
                            kellett vitetni az ágyúkat a várba. Nem egészen úgy mennek a dolgok,
                            amint az öreg akarná.</p>
				<p>A királyné nagy szobájában ezalatt az urak váltogatták egymást, mert
                            időközönkint meglátogatták a földszinti nagy ebédlőt; evés-ivás nélkül
                            mégiscsak unalmas a legérdekesebb tanácskozás is. Vannak olyan
                            úriemberek, akik halotti toron tudnak legjobban enni.</p>
				<p>A jó pozsonyiak a Zápolya-veszedelem hallatára ugyanis elővették
                            legnemesebb gondolkozásukat: ki tudja, meddig lehetnek még a
                            legnemesebb, legfinomabb királyné gazdái, hátha már holnap a kegyetlen
                            Zápolyát kell kiszolgálniuk, gondolták magukban a pressburgiak, és a
                            királyné konyháját minden jóval ellátták. Duplán hoztak káposztából és
                            halból, amelynek főzésére akkoriban tanította meg őket Zsigmond
                            királynak az embere. Még azokat a pintes edényeket is megtöltötték,
                            amelyek már régen nyugalomba voltak rakva, részint dohos szaguk, részint
                            pedig a repedéseik miatt. Fischer Mihály, a polgármester, nagy
                            csókakalapjában, mély, dörmögő hangjával személyesen jött
                            tudakozódni a királyné konyhájára, rendben vannak-e mindennel, mert a
                            bajban lévő embereknek elsősorban enni kell, hogy legyen erejük
                            elviselni a viszontagságokat. Még piros tököt is hoztak a város
                            majorságából, amely ilyenkor a legélvezhetőbb.</p>
				<p>Az urak az ebédlőbe tódultak, az a kis reggeli vöröshagyma, túró,
                            feketeretek nem nagyon vette el az étvágyukat.</p>
				<p>A királyné és nádorispán egyszerre csak azon vette magát észre, hogy
                            egyedül maradt a nagyteremben, amelyet fellengősen már trónteremnek
                            kezdtek hívogatni.</p>
				<p>A királyné halkan szólt bizalmas hívéhez:</p>
				<p>- Majdnem elszólta magát kegyelmed előbb a szent koronáról, szerencsére
                            mindegyik úrnak megvan a maga baja, anélkül hogy a királyi koronával
                            törődnék. Aki itt király akar lenni, hozzon magával koronát is.</p>
				<p>A nádorispán megzavarodva nézett maga elé. Az ajtófüggönynél álló diák
                            félreértette, és a cinpohárkát megtöltve hozta felé.</p>
				<p>- Neked is lehetne egyéb dolgod, mint hogy itt lábatlankodol - rivallt rá
                            bosszúsan Báthory uram, miután az edény tartalmát a nyakába
                            hajintotta.</p>
				<p>- Ferenc, elmehetsz! - jelzé a királyné, és kendőjébe burkolózva, a
                            nádorispán füléhez hajolt. - Tudja kegyelmed, hogy nekem mindent kell
                            tudnom az országban, mert bizony gonosz dolgokba vinnének a magyarok.
                            Nincs nekem más védelmem, mint az eszem meg a szavam. Nem volt még ilyen
                            árva királyné Magyarországon. Úgy kell elejteni minden szavamat, hogy
                            azt mindig tisztán rám adhassák, mint az eldobott ingemet.</p>
				<p>- Nincs itt könnyű dolga senkinek, a száműzöttek, kivertek, megtagadottak
                            Pozsonyában. Néha még magam is azt érzem, hogy valami igen nagyot
                            vétettem a hazám ellen, amikor társtalanságban járom ezeket a hegynek
                            menő, völgynek kanyarodó utakat. Tán csak nem árultam el hazámat?
                            kérdezem magamban felriadozva, mintha valami nagy, sötét felleg nyomná a
                            lelkiismeretemet - mond a nádorispán, és vörösbor színű arcára komoly
                            gondolatok telepedtek. - Odaát Zápolyáéknál könnyen megnyugtathatja
                            magát a legkétségesebb lélek. 1505 óta ezt akarjuk, a nemzeti királyt
                            akarjuk, ősi jogunk van a szabad királyválasztáshoz: miért búsulnánk
                            tehát, mondják Zápolyáék, és szemükbe vont süveggel mennek el a
                            törvényszegés mellett. Ők még csak gondolni sem akarnak arra, hogy
                            nincs igazuk. A mardosást, a kételyt, a gyötrődést nekünk hagyják. Ó,
                            hogy miért nem követtem királyomat Mohácson, hogy most mentve volnék az
                            éj borzalmaitól. Mindenki vétkezett, aki nem esett el Mohácsnál.</p>
				<p>Mária királyné már szokva volt a nádorispán eme lelki felindulásaihoz,
                            amelyek lázrohamként lepték meg őt, és kínos hidegrázásban tartották
                            tagjait. Még a fogai is összevacogtak, és mindenféle bénulások, görcsök
                            lepték meg végtagjait. A nádorispán ilyenkor mozdulni sem tudott, félig
                            önkívületben volt, amíg pár perc múlva visszanyerte eszméletét.</p>
				<p>- Az orvosságomból kérek - mondá Báthory uram nyiszáló, mély,
                            szívköhögéssel kísért hangon, amelynek felét nem lehetett érteni..
                            Meggörnyedt ültében, és a mellére szorította mind a két kezét, mintha a
                            halál közeledne feléje. Fekete-fehér bajuszszálkái kihegyesedtek, mintha
                            megfaragták volna valami káposztagyaluval, és a köhögés folytán
                            káposztaszaga lett a nádorispánnak is. Pedig csak ma volt káposzta főzve
                            ebédre a királyné konyháján.</p>
				<p>- Ördögi gyomrom van, minden ételnek az ízét, szagát megmondja előre a
                            gyomrom. Én már álmomban ettem a káposztából, amelyet a királyné ma
                            délre főzet.</p>
				<p>A királyné ugyan jobb foglalkozást is talált volna a köhögéstől,
                            fájdalomtól gyomorhasogatásoktól düledező nádorispán ápolásánál, de
                            Pozsony óta Mária nagy kitüntetésben tartotta legkisebb vendégét is.
                            Fürge lábaival, amelyek bizony inkább tánchoz voltak teremtve, mint
                            beteg férfiak ápolásához való futamodásokra, gyorsan a belső szobába
                            sietett, ahol egy kályhacsövön a nádorispánnak ugyanazon orvossága
                            állott, amelyet otthon szokott használni: valami fekete, keserű folyadék
                            volt az, amelytől kámforszaga lett az egész világnak. Az orvosság
                            bevétele után a nádor rázogatni kezdte bal kezét, és sziszegve
                            mondta:</p>
				<p>- Tudom, hogy olyankor fogok meghalni, amikor a medicinám nem lesz
                            kéznél. Amikor a feleségem elfelejti azt elkészíteni.</p>
				<p>- Nálam mindig lesz a medicinájából Báthory uramnak - mondá a királyné. -
                            Nem felejtjük el hűségét.</p>
				<p>- Hűség? - mormogott maga elé Báthory. - Ha azok az átkozott, rémekkel,
                            szívfojtogatásokkal teli napok meg nem zavartak volna. Még a koronát se
                            merem keresni, hátha nem találnám meg.</p>
				<p>- A korona megvan - felelt most a királyné, aki látszólag megbocsátó
                            szemmel nézett a vergődő férfiúra. - A koronát a királlyal együtt
                            Visegrádon dugtuk el Salamon királynak a tornyában. Sajnos, már nincs a
                            helyén a korona. Perényi Péter, a koronaőr Szapolyai uramhoz csempészte
                            azt Tokajba.</p>
				<p>- Ó, öldöklő zavar, vértől csorgó nyugtalanság! Hogy a szent koronáról
                            megfeledkeztünk Budáról való futamodásunkban!</p>
				<p>A királyné csillapító hangon beszélt:</p>
				<p>- Ne törje a fejét, nádorispán uram. A helyzet ama augusztusvégi éjszakán
                            az volt, hogy boldogok lehettünk, hogy a magunk életét megmentettük.
                            Jobb most nekünk a koronáról hallgatni. Jó pénzért, erős hatalomért, a
                            bennünk rejlő erőkért csinálnak ilyen koronát akár Németalföldön, akár
                            Bécsben. Nem az lesz a győztes, akinél a korona van.</p>
				<p>- Hát ki?</p>
				<p>- Akinél a magyar nemzet szíve van.</p>
				<p>- Szív még sohasem kormányzott egy országot. Kard, katona, pandúr: az
                            beszél - felelt a nádorispán, miután az orvosság valamelyest
                            megnyugtatta.</p>
				<p>Ezalatt az urak a földszinti ebédlőből visszaszállingóztak a
                            “trónterembe”, Báthory uram meglehetős rosszallással csóválta a fejét,
                            amikor egyik-másik visszatérő úrnak a gallérján halszálkát látott. Már
                            maholnap enni is elfelejtenek a magyar urak, pedig erre mindig kényesek
                            voltak.</p>
				<p>- Félretettek nekem valamit? - kérdezte Báthory nem minden gúny nélkül az
                            egyik kövér papot, aki az ablakközbe állva, fogpiszkálót nyomogatott a
                            szájába, mintha ez volna most a legfontosabb teendője.</p>
				<p>Az urak halszagot és savanyú borszagot hoztak a földszintről magukkal, az
                            ajtók ki- és becsapódtak, mindig jött valamely újabb szag alantról, most
                            a káposztaszag kezdett jönni, mint valami csendes áradat, amely majd
                            mindent birtokába vesz. A királyné, bár nagyon finnyás volt, nem
                            mutatott meglepetést a különböző szagokra, még csak kendőjével sem
                            legyezte magát. Csak mosolygott, mikor egy-egy úriember kivörösödött,
                            duzzadt orcával befordult az ajtón, miután odakünn jól lenyelte magában
                            a káposztákat és borokat.</p>
				<p>- Postánk nem jött Budáról? - kérdezte a királyné, amikor megint
                            körülvéve látta magát a délelőtti arcoktól.</p>
				<p>- Valami zsidók jöttek - felelt Brandenburgi őrgróf, aki nem nagyon
                            szeretett a szobában lenni, ha ott tartózkodott a nádorispán is. Azt
                            vélte, hogy elkobzott birtokaiért még valami elszámolása lészen
                            Báthoryval.</p>
				<p>- Mit akarnak tőlem a zsidók? Ők menekedtek el elsőknek, amikor ebbe a
                            városba tettem a lábomat - kérdezte a királyné.</p>
				<p>- A zsidók eszejárását senki sem tudja - felelt a Brandenburgi. - Annyi
                            bizonyos, hogy sopánkodni, jajgatni nem jönnek, mert ahhoz okosabb
                            emberek. Beszélni kell velük, királyné, hátha tud valamit ez az
                            ördögfajzat, ami segítségünkre lehet mostani helyzetünkben.</p>
				<p>- Nem állhatom őket. A pénzükkel be akarják dugni a torkomat, a szememet,
                            a fülemet. Mindig csak aranyaikat csörgetik, még ha másnak meg is szakad
                            a szíve a fájdalomtól. Vajon igaz lehet az, hogy a zsidókat a pénz
                            látása, a pénz simogatása, pénz birtoka minden földi bajaikban
                            megvigasztalja?</p>
				<p>Az őrgróf felelt:</p>
				<p>- Valaminek kell lenni a dologban, mert némely napokon nem szabad pénzt
                            venniök a kezükbe.</p>
				<p>- Ezek az ő szerencsétlen napjaik. No, hadd lássuk, miben törik a fejüket
                            a zsidók velem, akinek nincs országa, se koronája.</p>
				<p>- Itt vannak a szomszéd szobában.</p>
				<p>Báthory István, a nádor olyan mozdulatot tett, mintha a királynét ebben
                            az útjában is elkísérné, de nem tudott a lábára állani, hiába
                            igazgatott görbe meggyfapálcát a csizmasarkához. Vörösen hanyatlott
                            vissza, mint a szélfelhőkkel küzdő alkonyati nap.</p>
				<p>A szomszéd szoba hosszúkás, két boltozatra szabott volt. Ez volt a
                            királyné hálószobája, megfeketedett arcú szentképek az ajtótáblákon,
                            amely szentképeknek már csak a szemük élt, mintha azt valamely erősebb
                            festékből nyomta volna meg a piktor. Szenteltvíztartó és füzéres kis
                            kereszt mindenfelé. Nagy utazóláda a sarokban, amelyen a boldog időkben
                            üldögélni lehetett, és nagy utazásokról beszélgetni.</p>
				<p>Félig égett gyertyák csak a meggyújtásukat várták, hogy magukkal hozzák
                            azoknak az ódon templomoknak a hangulatát, amelyekben először
                            lángralobbantották őket. És az ágy sovány volt, mint egy nőstény méhe,
                            amelytől elvették a gyermekeit.</p>
				<p>Mária az ágyhoz lépett, zsebkendőt vont elő annak párnája alól, hogy
                            eltakarja vele száját, mielőtt a második bolthajtás alatt felsorakozott
                            zsidókra nézett volna. A mennyezetről lecsüngő lámpa fényében három
                            idegen ember alakja látszott: egy kopasz, magas, rózsaszínűre hízott
                            férfié, aki duzzadt arcával úgy mosolygott állandóan, mintha valami
                            viccen gondolkozna, amelyet nyomban elmondana annak a mellette álló
                            kis keserves, földben felejtett tormagyökérnek, feketévé száradt
                            férfiúnak, aki idegességében a levegőt harapdálta, mintha azzal is
                            haragban volna. Ez a fekete száradtság a bajuszát a szemöldöke helyén
                            viselte, és gyűlölködő, gonosz tekintetet vetett körül, mintha az egész
                            világot felelősségre akarná vonni azért, hogy neki mindenféle bajai
                            vannak. Irigység, düh, elégedetlenség lángolt e görbedt emberkében, és
                            miután egyébként tehetetlennek látszott a vele incselkedő szellemek
                            ellen, ugyanezért nevetséges volt, mint a kutya, amelyet szemtelen
                            legyek felingereltek. A harmadik zsidó valamely egyházi férfiú volt,
                            akinek megelégedett mozdulatain, sőt jámbor mosolygásán át látszott,
                            hogy semmiféle lelkiismereti furdalást nem érez, mert pontosan
                            elvégzett mindent, amit a szent könyvek előírnak. Ha nem sikerülnek a
                            dolgok, akkor ő azokért nem felelős, hanem felelősek azok, akik a
                            törvényeket hozták. Az ilyen embernek a legkönnyebb az élete, mindent
                            ráken Mózesre.</p>
				<p>- Mit akartok? - kérdezte Mária meglehetősen ridegen, miután megfigyelte,
                            hogy a Brandenburgi halk, zökkenős elnyújtózkodással a háta mögé
                            telepedik. - Te Simon vagy, aki a gyorsszekereket és a gyorshajókat
                            indítod Pozsony és Komárom között.</p>
				<p>- Én voltam az, amíg az emberek leveleztek egymással, és az utasok
                            fizettek a gyorsszekereken - felelt a fekete ember, és lótartó-ember
                            büszkeségével megcsörrentette lábán a sarkantyúkat. - Én voltam a zsidó
                            fullajtár.</p>
				<p>Most a megelégedett kövérhez fordult Mária, akinek hajfürtei úgy
                            kunkorogtak ki sapkája alól, mintha mindegyik hajfürt oly szívesen
                            szolgálná gazdáját, hogy még gondolkozna is helyette. A kövér, kék szemű
                            ember valóban mindig hajfürteit csavargatta, és percről percre vidámabb
                            lett, mintha valami srófon át jókedvet csepegtetne magába.</p>
				<p>- Engem is ösmerhet, felséged. Én voltam az a kaftános lókereskedő,
                            akinek csak megmutatni kellett egy lovat vásárban vagy országúton, hogy
                            ha a ló már megtalálja az utat az új gazdájához - felelt a kövér ember,
                            és dédelgetve gyűrte fel jobb karján a kaftán ujját, mintha magasztalni
                            akarná a kezet, amely annyi kötőféket váltott.</p>
				<p>A harmadik zsidócska vérvörös hajával csak a sarokból dugta ki a
                            fejét:</p>
				<p>- A Márton-napi hízott ludakat, felség, én hordám Budára.</p>
				<p>- Mindig hiányzott a zúzája - felelt a királyné, és többé egyetlen
                            pillantása sem volt a jámbor zsidócska részére, aki vállvonogatással,
                            kézrázással, orcaferdítéssel védekezett ama lehetetlen vád ellen, hogy a
                            királyné lúdjainak a zúzája hiányzott volna.</p>
				<p>- Hát mit akartok? - kérdezte a királyné, és a zsidók harisnyás lábait
                            nézegette, amelyet valamely hallhatatlan táncütemre vonogattak ide meg
                            oda, mint a kígyóbűvölők.</p>
				<p>A kövér kezdte, perdítvén egyet dugóhúzó alakú hajfürtjén.</p>
				<p>- Nagy dologban járunk mi, csak azt nem tudjuk, hogy szabad-e beszélnünk
                            a nagyságos és tekintetes őrgróf előtt, aki a régi időkben oly
                            nagyértékű jóakaratot tanúsított irányunkban, később pedig a kutyákat
                            uszította ránk. Miért? Ő legfeljebb a holt zsidókra lehetne haraggal,
                            akik amúgy sem számítanak semmit. Egy zsidó csak addig ér valamit, amíg
                            él. Építhetnek neki a prágai gettóban olyan sírkövet, mint egy malom.
                            Nem őröl már az a malom.</p>
				<p>- Az őrgróf itt marad, mert nem akarok veletek semminemű titkos
                            ügyletekbe bocsátkozni - felelt a királyné. - Röviden beszéljetek, a
                            gondanyókák már a szoba sarkaiban várnak, hogy kisepregessenek utánatok.
                            Pénzetek nem kell.</p>
				<p>- Honnan vennénk mi pénzt a felséges királyné részére? - kiáltott fel a
                            kis fekete, szenvedélyes ember, aki valóságos felháborodást mutatott,
                            amikor a pénzzel együtt őket emlegették. - A pénz meghalt. Döglött kutya
                            lett Budán, akit senkinek se jut eszébe felszedni. Élet kell - nem
                            pénz.</p>
				<p>A királyné unott mozdulatot tett.</p>
				<p>- Tehát, ha pénzről nincs diskurzusunk egymással, miért zavartok országos
                            tanácskozásomban a nemes magyar uraim között?</p>
				<p>Most a gyorspostás vette át a szót, és szavaival úgy kezdett hajtani,
                            mint viharos, baljós égboltozat alatt hajt a legközelebbi fedél felé.
                            Egész testében remegett, mint valami ördögszállotta, a szemei fehérre
                            fordultak, a korszak minden kétségbeesése visszatükröződött e kereskedő
                            magaviseletén, aki a kolduskenyeret érezte a mellén. És annak a
                            savanyúságától ájuldozott:</p>
				<p>- Itt mindenki tönkremegy, nem marad az országban egy kerékszög sem,
                            szalmát kell adnunk a jófutós lovaknak, békát eszik a kocsis, és
                            megváltás lesz részére a nap, amikor az elhagyott helyen az utazó
                            felemeli fustélyát, és jól fejbe verdesi. Senkinek sem kell posta, mert
                            a postaszekerek leveleit amúgy is elfogdossák.</p>
				<p>- Hagyjatok békét ostoba panaszaitokkal - szólt most a királyné, mert
                            valamiképpen ludasnak érezte magát is a levelek elfogdosásában.</p>
				<p>- Felséged megengedte, hogy beszéljünk - kapta most át a szót a kedélyes
                            kövér, aki még most is mosolygott kék szemével, amikor életfontosságú
                            dolgok tárgyaltattak. Mosolygott, mintha nem tartozna a világhoz:</p>
				<p>- Felségednek olyan híre van, hogy a zsidók mindig megvakarják a
                            homlokukat a sapka alatt, amikor felséged neve szóba kerül. Azt hiszik,
                            hogy tud valami olyasmit is, amit a legöregebb rabbik nem tudnak.
                            Különösen azóta tiszteli felségedet mindenki, mióta ama budai Simon nevű
                            zsidótól, Mohácsot megelőzően, magyar forintok helyett rajnai tallérokat
                            vett el. Hol van azóta a magyar forint? Ennél az egy üzletnél legalábbis
                            annyit kellett keresnie felségednek, hogy tíz másik üzletet
                            elbírjon.</p>
				<p>A királyné szisszenteit. Hiába, azelőtt akármint volt, mégse mertek vele
                            ilyen hangon beszélni a zsidók. A kövér kaftános megnyugtatólag
                            integetett:</p>
				<p>- Nincs semmi baj, felséges asszony. A vén Simon azóta bolondnak tetteti
                            magát, köveket gyűjt zsákba a budai hegy oldalán, de minden gyerek tudja
                            Budán, hogy az öreg csak addig bolond, amíg megszökhetik külföldre
                            küldött kincsei után. Ott várnak rá a jó Mátyás-aranyak Granadában vagy
                            Franciaországban, ahol az aranyat arannyal cserélik.</p>
				<p>- Ahol a csengős öszvérektől vont postaszekeret nem jut eszükbe
                            megtámadni azoknak sem, akiket az akasztófáról vágtak le - szólt bele a
                            diskurzusba a fekete zsidó, akinek minden szava izzani látszott, amikor
                            üzleti térre fordult a beszélgetés.</p>
				<p>- Mit akartok? - kiáltott fel most türelmetlenül Mária, mert érezte, hogy
                            valami ismeretlen cél felé gurítják őt ezek a hangya-módra nyüzsgő
                            zsidók, akik mind közelebb jöttek hozzá, hogy izzó szemeikkel, parazsos
                            szavaikkal, mocsárinda módjára terjeszkedő gondolataikkal hatalmukba
                            kerítsék.</p>
				<p>- Az okos emberek jöttek el az ország legokosabb asszonyához, akinek
                            félelmetes esze és akaratereje előtt meghajolnak mindazok, akik magukat
                            Magyarországon okos embereknek mondják - folytatta a kövér kaftános,
                            mint valami próféta, aki ítélkezni mer embertársai nevében. - Az okosság
                            kormányozza a világot, a többi mind múlandó. A királynénak olyan okosnak
                            kell lenni, mint a napnak, hogy ezt az országot megtarthassa magának,
                            mert bizony kifelé csúszik az ország földje a legfehérebb női kéz
                            alól.</p>
				<p>A királyné legyintett:</p>
				<p>- Vén varjak. Károgni jöttetek? Nincs szükségem reátok, amint akkor sem
                            volt, amikor Pozsonyba való érkezésem napján ti mind elmenekültetek a
                            városból, mert a királyné itt tartózkodását nem ítélitek vala jó jelnek
                            üzleti sikereitekhez. Hívtalak benneteket? Hívtam a pénzeteket? Hívtam
                            csűrcsavaros észjárástokat, amellyel póknyálként fonjátok be a világ
                            eresztékeit? Én, hála Istennek zsidók nélkül maradtam itt Pozsonyban.
                            Mérlegüket féltékenyen nézegető, takarékos polgárok szabták ki konyhám
                            ennivalóját, mégse maradtunk éhkoppon. Menjetek előlem pántlikaáruló
                            szavaitokkal. A királyné megmutatja, hogy zsidók nélkül is tud
                            kormányozni!</p>
				<p>A három zsidó csendesen bólintott:</p>
				<p>- Ugyanezt akarta megmutatni felséged bátyja, Granadában.</p>
				<p>A királyné arculata olyan fehér lett, mint egy misekönyv lapja, és az
                            orrlyukai úgy tágultak, záródtak, mint a misekönyv kapcsai.</p>
				<p>- Menjetek, mielőtt eszembe jutnának kancsi pillantástok, amelyeket a
                            kerítések mögül, a sáncokon túlról vetettetek felém, amikor azt
                            hittétek, hogy most már egyedül vagyok, beteljesült rajtam a sors,
                            amelyet átokmondó papjaitok útján átkozódva kívántatok nekem. Nem mentem
                            el a másvilágba, ahová jobban kívántatok minden ellenségeteknél.</p>
				<p>A nagy kövér zsidó, aki nem vesztette el a flegmáját a királyné szavai
                            alatt, mert nem ismert emberi gyengeséget, megalázkodást, bánatot,
                            hosszú kaftánjában egy fürge ugrást tett Mária felé:</p>
				<p>- Mit csinálnánk mi egy holt királynéval, felség? Mi azt akarjuk, hogy
                            felséged éljen az ország javára, a maga egészségére, a történelem
                            ragyogására. Felséged esze szikráztassa meg a zsidók eszét, hogy
                            mindenben hasonlatosak óhajtsanak lenni a királynéhoz. Ész, mindenható
                            ész kell ebbe az országba, akkor aztán loboghatnak a lófarkos zászlók,
                            riadozhatnak a kürtök, toporzékolhatnak a magyar urak. Mézzel fogják a
                            medvét.</p>
				<p>A királyné a távozáshoz készülődött, mert úgy vette észre, hogy ezek a
                            küldöttek még nincsenek abban a stádiumban, amikor valóban
                            megszólalhatnának. Kendőjét fejére terítette, és intett a háttérben
                            üldögélő Brandenburginak.</p>
				<p>- A zsidók most is úgy akarják eladni a portékájukat, mintha az hamis
                            volna, mert így jobb árat reménylenek érte kapni. Mi hamis dolgokat nem
                            vásárolunk, mert bízunk a felettünk levő Isten igazságosságában.</p>
				<p>- Felség - kiáltotta most az a vöröshajú egyházi ember, aki eddig
                            látszólag a libák eltűnt zúzájáról gondolkozott. - Olyan hírrel vagyunk,
                            hogy Magyarország minden házánál leültetnék vele az embert, még meleg
                            sót is adnának a gyomrára, ha éppen azt kívánná. Felséged feltételezte,
                            hogy a búcsú nélkül eltűnt pozsonyi zsidók üres kézzel térjenek vissza
                            régi városukba? Kedves, kedves a jövevény, de akkor legkedvesebb, ha a
                            magával hozott tarisznyát kezdi bontogatni.</p>
				<p>A királyné nem felelt a zsidók szavaira. Erélyessége leküzdötte
                            indulatát. Már nem táncolt aranypor a két szeme előtt, mint az utóbbi
                            időben mindig. De kis, nyugtalanító alakok, kezek, árnyak sem surrantak
                            el a szeme sarkában, mint azoknak a régi embereknek árnyai, akik ebben a
                            házban valamikor meghaltak. És lelkük egy nagy bogár alakjában
                            ittmaradott. Valami régen érzett nyugalom vett rajta erőt - nem gondolt
                            most arra, mint állandóan szokta, hogy mit kell a következő percben
                            csinálnia.</p>
				<p>A kövér, a jó táplálékoknak szappanját arcbőre alatt viselő zsidó kezdte
                            a mondanivalóját:</p>
				<p>- Királynéval őszintén fogunk beszélni, mert ő amúgy is ösmeri a
                            zsidókat. Ha már keresztény nő létére nem átallotta a zsidók pénzét
                            elfogadni, amelyet mondanak bögölyösnek, ragályosnak: hát legyünk
                            hozzá mi is őszinték. Kár volna ezért az okos asszonyért, ha bajba jutna
                            tudatlanságából, aminthogy a világon kár minden lámpásért, amely idő
                            előtt kialszik.</p>
				<p>- Önts olajat a lámpába! - mondta most beleegyezőleg a fekete, ideges
                            zsidó, és halotti kendőjébe bújt.</p>
				<p>A kövér ember most kinyújtózkodott, mintha messzire hallható igéket
                            akarna kihirdetni. Felemelte a kezét, és a láthatatlan szellemeknek
                            intett, mintha azok ott csoportosulnának az eresz alatt.</p>
				<p>- Magyarország Szapolyai Jánosé, többé azt tőle sem erőszakkal, sem
                            csellel elvenni nem lehet. Érett alma volt, amely annak az ölébe esett,
                            aki éppen leült a fa alá. A legtöbbet az erdélyi vajda üldögélt a fa
                            alatt, illendő, hogy övé legyen a zsákmány. Szegény kis préda. Mint a
                            nyestbőr, amelyet a szánkóról lehajintva órákig hurcoltak maguk után a
                            vadászok, hogy a következő nyesteknek a kedvüket elvegyék a bűzös
                            szimattal.</p>
				<p>Mária, hallván a zsidó beszédét, mind keményebb arccal nézett maga elé,
                            ne mondhassa el senki sem, hogy őt kísértetektől riadozva, félelemben
                            látta. Van olyan asszony, aki vakon feláldozza az életét is, csak hogy
                            gyávának ne mondják.</p>
				<p>Pozsonyban már akkor is volt “kávéház”. Valamely dunaparti duttyán, ahol
                            egész nap üldögéltek a kereskedők, portékára alkudoztak, vagy pedig
                            ostábla-játékkal mulattatták magukat. De mégis inkább a szót
                            fecsérelték, mert az nem került pénzbe. Az ilyen “árucsarnokban”
                            tanulnak meg legjobban beszélni a zsidók.</p>
				<p>- Hát az csak minden józanul gondolkozó ember előtt világos volt, hogy
                            mikor a királyné Pozsonyba érkezett, és tartani lehetett attól, hogy a
                            szultán utánaküldi hadait: mi Tokajba menekültünk, új királyt keresni,
                            mert az ember nem maradhat úgy, mint az árva falevél ebben a nagy
                            viharban, amely most Európa felett tombol. János vajda, bár a maga nagy
                            vagyonossága mellett nemigen van szüksége a zsidókra, nagyon jól tudja
                            ennek a fajtának eszét és becsét. Egy zsidót, ha nem akar csalni, el
                            lehet küldeni a világ végére is.</p>
				<p>Mária legyintett, Brandenburgi felhökkent:</p>
				<p>- No, ti drágalátos tokajiak!</p>
				<p>- Azt már nagyságos uraimék is tudják, hogy Tokajból október 28-án
                            indultunk el, a keresztény naptár szerint Simon-Juda napján. Hatezer
                            emberünk volt fegyverben, nem állott talpon olyan hadsereg Európában,
                            amely nekünk ellenállhatott volna. Persze, mi is csak oda igyekeztünk,
                            ahol a sereg szíve dobogott, a vajda közelségébe, aki felváltva utazott
                            nyeregben, vagy pedig gyaloghintóban, kolybában, aminek éppen most lett
                            nagy tisztelete Magyarországon, a török basák óta. Hát kit láttunk a
                            vajda úr legbizalmasabb társaságában, mintha legalábbis arról
                            beszélgetnének, hogyan kell a paszulyt elkészíteni? Senki mást, mint
                            Szerémy György uramat, aki minden tudomásunk szerint II. Lajos király
                            udvari káplánja, felséged gyóntatóatyja volt. No, ha már egy
                            keresztény papnak szabad Zápolya udvarlására lenni, akkor nekünk,
                            szegény zsidóknak, igazán nem veheti senki rossz néven, hogy az eresz
                            alá húzódunk. Szerémy káplán úr még az őszi pókfonáltól is óvadozta a
                            vajdát, beszélt, ágált, okoskodott, mintha az életét akarná megmenteni,
                            a vajda úr pedig csak félig lezárt szemével nézegetett rá a
                            gyaloghintóból.</p>
				<p>- Nem fáradt még el, főtisztelendő uram? Hátul van a hely a szekereken? -
                            kérdezgette. A káplán pedig mindig csak azt felelte, hogy még életében
                            nem esett ilyen jól neki a gyaloglás. Mi csak titokban megérintettük
                            egymás könyökét, mert mi sohasem szerettünk gyalogolni.</p>
				<p>- Szerémy! - sóhajtott fel Mária. - Attól a naptól fogva nem szeretett,
                            amikor a királyt figyelmeztettem, orra disznóéhoz hasonlatos, míg szeme
                            kicsiny, mint a ravasz embereké, akik nem merik kinyitni.</p>
				<p>- Azt tartja a példaszó - folytatta most a Makabeusok utóda -, hogy a
                            zsidók és a kutyák szokták maguk után nyitva hagyni az ajtót. Hát ez a
                            pap még soha egyetlen ajtót nem tett be maga után, amelyen át vissza ne
                            térhetett volna. Most Szapolyai uram előtt egyengeti a másvilági utat,
                            mert már úgy van faragva az ember, hogy amint vagyonhoz jut: törődni
                            kezd a lelke üdvösségével. Szapolyai hozzászokik a mindennapi gyónáshoz,
                            mint valami fejedelem, akinek mindennap hófehéren kell az Úristen előtt
                            megjelenni. Hát a minden hájjal megkent káplán oldalán nem is kellett
                            Zápolyának félni, hogy gödörbe viszik a gyaloghintóját, pedig ezen a
                            tájon sokfelé van tiszai kiöntés.</p>
				<p>A királyné egykedvűséget színlelt, csak éppen a homloka gyakori
                            megsimítása árulta el, hogy javában látja azokat a faleveleket
                            szálldosni maga körül, amelyek hol koromból, hol aranypehelyből vannak
                            és megfoghatatlanok.</p>
				<p>- A gyászlobogót, amelyet II. Lajos király emlékezetére vittek vala a
                            sereg élén (mintha bizony nem pengő mulatozáson és csengő pénzen járt
                            volna az esze itt mindenkinek), felváltva cipelték Cibak Imre és
                            mesztegurzai Szerecsen János uraimék, akik még egyedül nem voltak
                            bizonyosak a seregben, hogy Lajos király valóban megöletett a csatában.
                            Két ilyen ember, akinek bajsza mindig nedves valamely boroktól,
                            amelyeket bizonyos halottak emlékezetére ittak, nem szívesen egyeznek
                            bele, hogy már hiába isznak a holtember kedvéért, semmiféle
                            jókívánsággal azt többé visszacsalogatni nem lehet. Ők gyászolták
                            egyedül Lajos királyt, mert nem volt kedvük visszatérni a bánat
                            országából. Ám Kápolnay Ferenc uram, aki veres, fehérsörényes lovon ment
                            a két zászlótartó után, már nem csüggesztette borúnak a bajszát. Ki volt
                            az pederve, mint ahogy a szél pedri ki a szarkafészkeket. Azt mondták,
                            hogy Kápolnay uram mindennap bikavérben mosta meg az arcát, hogy az
                            rücskösségével még félelmetesebb legyen. A polgárháború meggyújtott
                            kanócát vitte a kezében lángszínű tartóban, és az volt minden gondja,
                            hogy ez a kanóc soha el ne aludjon. És ez a kanóc megnyaldosta a
                            háztetőket, a szénaboglyákat, a kerítéseket mindenfelé útközben, ha a
                            házakból nem jöttek ki az emberek az új király üdvözlésére. Most már nem
                            babba ment a játék. Jajgató öregek és keresztüldöfött nemesek maradtak
                            mögöttük azon az úton, amely Tokajtól Szerencsig viszen. Fődolog
                            ilyenkor abba a lábnyomba lépegetni, amely a vajda lovának a nyoma. Egy
                            kis vizecske mindig csordul.</p>
				<p>A tömött zsidó elhallgatott, mintha a királyné véleményére volna
                            kíváncsi, de az csak oly mereven nézett maga elé, mint a tallérokon.
                            Igaz, hogy a tallérokon hosszabb volt az orra, mert azt mesterségesen
                            koptatták. A paraszt csak a kopott pénzt fogadta el.</p>
				<p>- Nos, elfogyott a szuflád? - kérdezte Mária királyné - pedig itt a
                            pozsonyi zsidótemetőben a titkos gyűlésen órákig is tudtad magyarázni a
                            hitsorsosaidnak, hogy miért is lesz jó a zsidóknak a városból
                            elmenekülni.</p>
				<p>- Nem bántuk meg, felséges asszony, mert kivándorlásunkban, a
                            nagyvilágban való szellőzködésünkben újabb eszméket vettünk magunkba,
                            mint a helybeli polgárság gondolatvilága, amely csak annyira terjed,
                            hogy a tyúk alól a tojást már hajnalban el kell venni az istállólámpás
                            világánál, nehogy a kakas megmérgesedvén, szétverje a csőrével.</p>
				<p>- Szerencsbe jöttünk, ahol a barátmonostor kapujában vajdánkat a szegedi
                            bíró fia, a százötven kilós apát, musinai Gerván János fogadta, de
                            miután a beszédet nem nagyon bírta, Szerémy káplán uram állott fel
                            helyére a sarokkőre. És a mi fürge káplánunk mondta el, hogy most 600
                            esztendeje Árpád vezér, a régi honalapító táborozott ezen a tájon, ahol
                            most az új Magyarország megalapítója üté fel sátorát. Árpád is itt
                            szerezte első honfoglaló híveit, Rettelt, Edét, Edöményt és Tarcalt, a
                            pogány vezéreket, akiket itt, a szerencsi határban nagyterjedelmű
                            földbirtokokkal ajándékozott meg. Eléggé hangsúlyozta a káplán, hogy
                            Szerencsen a honalapítóknak ajándékozni kell, Szapolyai csak később
                            intette magához Basy György és Horváth Bertalan uraimékat, akiket azzal
                            bízott meg, hogy a nagyszájú papra vigyázzanak.</p>
				<p>Most hirtelen megszólalt a Brandenburgi:</p>
				<p>- Hát azt csak megértem, hogy szelelt a pap, mint az üres malom, amelyen
                            keresztülfúj a szél. De mit szólt itt a kincsosztogatáshoz Kerepeczy
                            uram, aki mindig elöl van ott, ahol a zsákot tartják?</p>
				<p>- A sánta Werbőczy urat, a törvénytudóst tetszik gondolni? - kiáltott fel
                            az élesszemű zsidó. - Ő már kibeszélte magát Tokajban Szapolyai János
                            királysága mellett, csak éppen akkor rekedt be, mint valami vén,
                            szakállas farkas, amikor a jussolásról kellett volna beszélni. Szép,
                            szép, mondogatták a magyar urak, amikor Werbőczy, akinél jobb népszónok
                            Dózsa György óta nem volt - talán ezért is kellett a székely nemesnek
                            megsülni -, szép, szép, de mi lesz a jussolásokkal? Hadd lássuk, hogy
                            miért adjuk a bőrünket ebek harmincadjára! Kerepeczy uram berekedt a sok
                            jogtudományban, de szerencsére itt volt ez a szőrös pap, aki olajat
                            izzadott magából, olyan megfeszüléssel gondolkozott, mint a mandulafa,
                            amely rügyezés közben tejet ereszt.</p>
				<p>Brandenburgi a királynéra vetette a szemét:</p>
				<p>- A mi zsíros papunknak kellett volna helyrehozni a farkasszakállú
                            hibáját?</p>
				<p>Mária intett, és a zsidókra függesztette a szemét, mert most olyan
                            dolgokról következett a beszélgetés, amelyekhez maga is értett egy
                            kicsit. (Csak a birtokaitól megfosztott Brandenburgi dörmögött még
                            hátul, hogy lesz elszámolnivalója a törvénytelenség ez ördögpatájú
                            kortesével.</p>
				<p>- Hát mit osztogatott különösebben a szepesi gróf? Talán csak a 13 várost
                            nem ajándékozta valakinek?</p>
				<p>A kövér zsidó nevetni kezdett, mintha a dunaparti gabonacsarnokban
                            üldögélne a fapadon.</p>
				<p>- Azzal utoljára az öreg Szapolyai kereskedett. Csak a jámbor cipcerek
                            néztek nagyokat, mikor esztendőnként kétszer-háromszor kérték tőlük a
                            porciót. No, de megtanították a Poprádot, hogyan kell felfelé
                            kapaszkodni a Kárpátok szikláin, hogy a gyors folyóba rejtett ezüstöt,
                            aranyat kisodorja Magyarországból. - Mária azt gondolta magában, hogy
                            megfizet a zsidóknak ezért a vidám hahotázásért. Gyászházban nem illik
                            nevetni.</p>
				<p>- Hát kinek mit ajándékozott a vajda ott a szerencsi monostor kapujában?
                            - kérdezte Mária.</p>
				<p>- Egyszer csak azt látjuk, hogy a prédikáció befejezése után Szerémy
                            káplán uram a kövér János papot tologatja előre. Ijesztő az ilyen nagy
                            ember olyankor is, amikor csak egy helyben áll, mert rossz dolguk van a
                            talpa alá szorult hangyáknak; de ha megindul a másfélmázsás ember,
                            sohase lehet tudni, hogy meddig viszi a magával kavart szél. Basy György
                            és Horváth Bertalan titkos tanácsosok kísérték a szerencsi apátot, de a
                            vajda mégis a hátul kullogó Szerémy káplánhoz fordult, mintha mindenáron
                            ezt az embert akarná kiismerni hasbanéző, nagy, gömbölyű szemeivel,
                            mielőtt Szerencsből továbbmennének.</p>
				<p>- Jó ember ez a János apát? - kérdezte a vajda, a monostor sarokkövén
                            üldögélve. A káplán ugyan nyomban félrekapta a fejét, amely mozdulatával
                            elárulta, hogy életében már intéztek sok olyan szót hozzája, amelyre
                            választ adni nem akart. De most úgy repült feléje a kérdés, mint a
                            nyíllövés.</p>
				<p>- Jó ember ez a János apát? - kérdezte megint a vajda.</p>
				<p>A káplánnak felelni kellett:</p>
				<p>- Jó és igen mértékletes - mondá ez -, hazámban ő volt a mester
                            bevásárlója, és soha semmi gyalázatot nem hallottunk reá.</p>
				<p>- No hát, a mértékletesség nemigen volt feltehető Gerván főtisztelendő
                            úrról, aki szolgáival kifaragott fatuskókat hordatott maga után, bárhová
                            ment, hogy nyomban leülhessen. Ültében aztán az volt az első gondja,
                            hogy a csuha alatt térdigérő hasát valamelyik combján kényelmesen
                            elhelyezze. Én eddig azt hittem, hogy csak a bibliai koszton élő zsidók
                            között vannak ilyen kövér emberek.</p>
				<p>- De az apát úr most állva maradt, mert előre tudta az elkövetkezendőket.
                            A csanádi püspökségről volt szó, amely megüresedett Csaholyi Ferenc
                            halála után, amely Mohácsnál Istenbe és hazájába vetett hittel érte a
                            főpapot. Ezt a nagy, gazdag püspökséget ajándékozta Szapolyai uram, az
                            új király a szerencsi monostor perjelének - látszólag Szerémy, Lajos
                            király volt udvari káplánjának a jótállására. De ugyanakkor parancsot
                            adott Basy és Horváth uraiméknak, hogy Szerémy főtisztelendő urat még
                            éjszakára se bocsássák el maguk mellől, hanem egy szobában háljanak
                            vele.</p>
				<p>- Ez Zápolya! Aki szívnek szegzett tőrrel ád ajándékot! - kiáltott fel
                            Mária, mintha hosszú esztendőknek leszűrt gondolatait összegezte volna e
                            néhány szavával.</p>
				<p>- Hát mi csak mentünk tovább a sereggel - folytatta a kövér ember -, mert
                            egyebet nem tehettünk. Nem tudtuk, hogy foglyok vagyunk, vagy vendégek
                            vagyunk. Abból az ételből adtak, amelyből a vajdának főztek, mert a
                            vajda nagyon vigyáz arra, hogy környezetében mindenki egyforma levest
                            és húst egyen. Csak a maga tányérjába hint valamely aranyporokat,
                            amelyeket egy olasz orvos adott neki a mérgezések és a józan ész
                            elhomályosításai ellen. A vajda nagyon okos ember. Majdnem olyan eszes,
                            mint a királyné őfelsége, habár az asszonyokban mindig több van egy
                            unciával a lelki spirituszból, mint a férfiakban.</p>
				<p>- Így mentünk hajnalban, a dobok megzörgetésével Egernek. Felséges
                            asszony, mennyi bábaszarka van azon vidéken! A sereg előtt repkedtek
                            akácfáról akácfára. Ugyanezt tették a vércsék és a szarkák, amelyek nagy
                            lustán odábbröppentek ugyan, de fénylő szemüket egy pillantásig sem
                            vették le a sereg előtt hordott nagy gyászlobogóról. Mintha ez a nagy
                            fekete lobogó valami ígéret lett volna a számukra, hogy most majd az ő
                            világuk következik Magyarországon. A vajda a sisakja alól nem nagy
                            örömmel nézdelte a sereg előtt repkedő madarakat, amint már Romulusz és
                            Rémusz királyok óta az utazó királyok nagy jelentőséget tulajdonítanak
                            a madarak repülésének.</p>
				<p>- Hadd a babonáidat - szólott most a királyné, végigsimítva homlokát. -
                            Mennyi jövedelme lehet a sarokkő mellett elajándékozott csanádi
                            püspökségnek?</p>
				<p>- Mátyás-aranyban vagy rajnaiban? - kérdezte a zsidó. És ajkait
                            bugyborékolva mozgatni kezdte, mint az ürgelyukban tűnik el a víz. -
                            Húszezer Mátyást megér testvérek között is a püspökség.</p>
				<p>- És egy sarokkövön adta oda! - szisszentett a királyné, mintha egy
                            pillanatra elveszítette volna önuralmát, és hasonlatossá lett volna ama
                            szegény asszonyhoz, akinek mindjárt a kopott lábtyűi jutnak az eszébe,
                            ha azt hallja, hogy más konyhán mit főztek ebédre. De a keserűség zöldje
                            eltáncolt fehér arcáról, mint a visszafojtott villámok a felhők
                            között.</p>
				<p>- Még megérem ebben az országban, hogy az egri püspök is az asztalához
                            ültet benneteket? - kiáltott fel tréfásan a királyné, és halkan
                            fütyörészni kezdett magában, mint azok az asszonyok, akik fájdalmukat
                            így akarják elpalástolni.</p>
				<p>- Minket nem hívott meg asztalához Várday Pál egri püspök uram, mert
                            nagytudományú ember ő. Esztergomi érsek lesz belőle. Jól tudja, hogy
                            Mózes fiainak nem szabad a keresztények főztjét enni. Tudós ember nem
                            erőszakoskodik. Mi aztán ráértünk leskelődni Szerémy káplán uram dolgai
                            után, mert a jeles doktor mindenáron meg akart szökni vigyázóitól, Basy
                            és Horváth titkos tanácsos uraktól. Egerben, a várhegy oldalában vannak
                            mindenféle girbe-gurba kis utcák, ahonnan még nem jött le eleven ember,
                            anélkül hogy kalapját félre ne csapta volna. Ide kívánkozott Szerémy
                            uram is, mert bizonyára szerette volna lelkiismeretét megnyugtatni. A
                            talmud mondja, hogy az árulónak az első büntetése az, hogy keresi azokat
                            a helyeket, ahol eszméletét elveszítheti, és állati sorsában nem okoznak
                            neki fájdalmat a gondolatok. De Basy és Horváth uram a káplánt két
                            oldalról megragadva, a püspök asztalához cipelték. Írt is erről verset
                            Menyhért, a tréfás íródeák, amely verset a táborban a katonák hangos
                            hahotával olvastak. Estére Hatvanban háltunk. A csillagok nagyon
                            ragyogtak odafent az égboltozaton, és számos szemek nyitva voltak a
                            táborban. Van az úgy néha, hogy a katona éjszaka nem tud aludni; pedig
                            már a mezei poloskák ideje is elmúlott. Jól lehetett volna lakni a
                            köddel, amely hajnal jöttével a mezőkre telepedett. - Hát mi már mikor
                            csináljuk meg a vásárunkat? - kérdezgettük egymást, miután már hetek óta
                            se nem vettünk, se nem adtunk. Erre a haszontalan csavargásra rámegy
                            annak a kis pozsonyi házikónak az értéke, amely házikót öregségünkre
                            összekuporgattunk.</p>
				<p>- A pozsonyi ház! - mondta Mária, és szokása ellenére hangtalanul
                            nevetett, mintha valami jó tréfán törné a fejét.</p>
				<p>A kaftános ember gyanakodva hunyorintott, de aztán csak tovább folytatta
                            szavait:</p>
				<p>- Hatvanban azonban utolértek az ördögök, mert a vajda csizmája bakkecske
                            bőréből volt, amelynek szaga után akárhová eltalál az ördög, mondják a
                            tudatlan magyarok. A vajda estére mind sűrűbben tapogatta a
                            szívét...</p>
				<p>- Nem állhatom a beteg embert! - szólt Mária.</p>
				<p>- Mindenféle foltok jelentek meg az arcán, amelyeket ott azelőtt nem
                            láttunk. Egyik folt fehér volt, mint a temető sarkában összegyűlt
                            pókfonál, a másik folt rákveres volt. A harmadik folt olyan volt, mintha
                            bévülről harapta volna valamely komondor. Hiába egyenesítette ki derekát
                            a vajda, mindig csak hajladozni kezdett az, mint az álmos katona
                            szemhéja. A vajda egy fatörzsön ült, amelyről testét szökőkút módjára
                            dobta a magasba a szíve és felhördülése. De ugrásából nem a két
                            medvetalpára esett vissza, hanem, mint egy darab kő: a homlokára. Ha
                            éppen a vakszemére esett volna, már itt állna a piacon egy szénásszekér,
                            felséged ablaka alatt, amely szekér belsejébe Szent István koronája
                            volna elrejtve.</p>
				<p>Mária nem engedte magát megvesztegetni a kalmár hízelkedésétől. (Ki
                            tudja, merre szökdösnének most az országhatárok felé?) A királyné
                            ridegen nézett maga elé:</p>
				<p>- Így szokott a vajda betegsége kezdődni. Véres hab tör ki a száján,
                            arcát összetöri, mert addig veri a földhöz, amíg az csupa vérként,
                            Magyarország krisztusi sebeként ontja magából az eszméletet és életet.
                            Dobban hánykódó teste alatt a föld, mintha odalentről a holtak is
                            felelgetnének kérdéseire. Azért nem mer a vajda sohasem négyszemközt
                            maradni egy asszonyi renden levővel, mert szégyelli váratlanul jövő
                            betegségeit.</p>
				<p>A mosolygós kereskedő így felelt:</p>
				<p>- Én pedig éppen azt gondolom magamban (talán a vajda őkegyelme is), hogy
                            éppen azért kellene megházasodnia, hogy egy szerelmes, szerető, holtig,
                            másvilágig való élettárs legyen mellette, aki az ördög ilyen
                            támadásainál a hátára venné őt, és elvinné a rejtekhelyre, aki az ilyen
                            halálos küzdelmekben átvenné kardját, és azzal őrködne felette, mint egy
                            édesanya. Mert Salamancában, az egyetemen azt tanítják, hogy nincsen
                            olyan erős férfi a világon, aki az élet némely körülményei között
                            szívében és gondolatában ne szeretne édesanyja karján ülő gyermek lenni.
                            - Mikor tehát a földre zuhant vajda hörgései közepette egyszer azt
                            kiáltotta: “Mutter” - nem a szegény boldogult schleswigholsteini
                            hercegnő, a vajda édesanyja jutott az eszembe, hanem nyomban felséged,
                            itt Pozsonyban.</p>
				<p>- Hogyan lehetnék én a vajdának az anyja! - kiáltott fel meglepetten
                            Mária királyné, és ha női szemmel valóban lehetne ölni (mint a
                            szerelmesek állítják), a kaftános zsidónak ebben a pillanatban holtan
                            kellett volna összeesni. Ám a kalmár tovább gyúrta a makrancos
                            vevőt:</p>
				<p>- Régi, de haszontalan szokásuk volt az óvatos királyoknak, hogy nemcsak
                            álomfejtőket, de álomlesőket is tartottak udvaruknál. Mert vannak olyan
                            eszkamotőrök, akik álmukban tudnak csak hazudni igazán, az álomfejtő a
                            földkerekség összes könyveit megtanulhatja, amíg az ilyen
                            álomsvindlernek az álmát megfejti. Illetőleg ráeszmél, hogy az
                            hamisítvány. Ugyanúgy járnak az álomlesők, akiket a régi királyok az ágy
                            alá vagy a küszöbre fektettek, akik lenyelték azokat a szavakat,
                            sóhajtásokat, hangokat, amelyeket az úgynevezett gyanúsítottak álmukban
                            mondtak. Én azt hiszem, csak a haldoklók szólják el magukat, vagy pedig
                            azok, akiket az erdőszélen vakszemen dob váratlanul az ördög egy
                            patkószöggel, aki aztán kínjában elkiáltja magát. A vajda azt kiáltotta:
                            Mária!</p>
				<p>A királyné azalatt, míg a kalmárok ördögösködtek körülötte, szépen,
                            lassan, meggondoltan visszanyerte régi nyugalmát, olyan hűvösen, mint a
                            hideg kútból felhúzzák a nap heve elől oda leeresztett cserépedényt.</p>
				<p>- Végeredményben mit akartok?</p>
				<p>- Azt az üzenetet akarjuk átadni, amelyet Budán, ahová Hatvanból másnap
                            este megérkeztünk, azon a piacon, ahol mi sohasem jártunk
                            szabadonbocsátásunk előtt, sötét alkonyattal ránk parancsolt a
                            vajda.</p>
				<p>- Amilyen parancsot küldött nekem Ferenc
                            deákkal?</p>
				<p>- Amilyen parancsot nekünk adott, miután a keresztények naptára szerint:
                            Mindenszentek estéjén megérkeztünk vala Budára, egy piacra, ahol a
                            rablóvezérből lett várparancsnok, Kun Gotthard várta a vajdát hét kitűnő
                            férfival és hét buzogánnyal, miként hajdan Álmost, a honfoglalót várta a
                            hét vezér. “Vigyázzatok, semmi el ne maradjon az ősi magyar
                            ceremóniákból” - kiáltotta Werbőczy uram, amint sánta lábával fel és
                            alá bicegett, és mindenről gondoskodott, amiről csak ő tudott a
                            honfoglalás idejéből.</p>
				<p>- Vajon csalni is úgy tudtak a honfoglaló magyarok, mint Kerepeczy uram?
                            - dörmögött most hátul Brandenburgi őrgróf. - Azok is
                            törvénycsavarással, fiskális-fogással lökték ki a régi tulajdonosokat a
                            birtokaikból?</p>
				<p>- Karddal - szólt hátra Mária királyné, akinek nagyon jólesett hallani
                            most az őrgróf hangját, miután törvénytelenségekről volt szó, amelyeket
                            ő is szeretett volna elkövetni, de nem volt hozzá Werbőczyje.</p>
				<p>- A hét vezér, akik közül mi csak Kun Gotthard uramat ismertük fel,
                            körülvette a vajdát a buzogányokkal, miután előbb törökösen térdet és
                            fejet hajtottak előtte.</p>
				<p>- Hát ez mire való volt? - kiáltott fel Mária az eszes nők gúnyolódó
                            hangján.</p>
				<p>A zsidó felemelte a mutatóujját:</p>
				<p>- Felség, ez tetszett a népnek leginkább a mutatványok közül, mert az
                            utcák még sírgödörszagúak voltak a szerteheverő holttestektől, és
                            kóbor kutyát nem lehetett látni emberi kar vagy láb nélkül. Ekkor
                            előállott Werbőczy uram, és térden állva így szólt a vajdához: “Miket
                            nagyságod parancsolt, véghezvittük s teljesítve vannak”. Nagy durranás
                            hangzott ekkor: ágyúból lőttek. “Menjetek, készüljetek a vecsernyéhez”
                            - parancsolá most a vajda Szerémy káplán úrnak, aki egész idő alatt a
                            lova mellett ballagott. (Dörmögött is emiatt a káplán, azt mondják tótul
                            könyörgött egész Hatvantól Pestig a vajdának, hogy engedné meg a
                            hordszékre való ülését. “Majd ha püspök leszel, akkor kolybába ülhetsz”
                            - felelt vissza ugyancsak tótul Zápolya a nyeregből.)</p>
				<p>- Ámde Szerémy uram most sem mehetett egyedül a várkápolnába. István,
                            káplántársa, aki felügyeletével meg volt bízva, nyomban utána iramodott.
                            A várkápolna kapujában pedig már várta György, az öreg pesti pap, akinek
                            a prédikációi kedvéért a pestiek néha úszva járnak át a Dunán Budára.
                            Hát Szerémy uram csak megadta magát sorsának. A toronyban harmadikat
                            harangoztak, a harangozó felhajtotta maradék borát, másodszor is
                            ágyúztak, a vajda főembereivel a székesegyházba vonult. Mi, zsidók
                            persze odakünn rekedtünk, de azért megtudtuk, hogy a templomban most
                            imádkoznak a magyarok az ég minden szentjéhez, hogy jöjjenek segítségére
                            ennek a szegény országnak.</p>
				<p>Mária királyné kiegyenesedett:</p>
				<p>- Ne vedd a szájadra az én szentjeimnek a nevét! Mert akár az ördög, akár
                            Zápolya küldött hozzám, megemlegeted a napot. Mit akartok itt
                            Pozsonyban?</p>
				<p>- Őnagysága, a vajda úr kérdezteti, hogy vajon megkapta-e felséged
                            üzeneteit, amelyeket hol Ferenc deákkal, hol vingárti Horvát
                            étekfogóval, hol meg Bekényi Péter urammal küldött? - vágta ki most a
                            kereskedő, mert a királyné tekintete valóban félelmetesnek látszott.
                            Türelmetlen volt, mint a halál.</p>
				<p>- Tudtam, hogy ezért jöttetek, hamarább is megmondhattátok volna. A vajda
                            őnagysága is ugyanazt teszi most, mint Surrianto bábjai, azok a magyar
                            ruhába öltöztetett fabábuk, akiket a velencei színházigazgatók esténkint
                            pénzért mutogatnak a színházaikban. Amióta Surrianto, a budai követ
                            megírta jelentését a magyarokról, karddal és ágyúval fenyegetőznek a
                            fabábuk, végül a hosszú szakállú zsidók tanácsát és pénzét kérik térden
                            állva abban a félreeső kamrában, amely nélkül bábszínházi előadás el sem
                            képzelhető. Mert a népnek csak nevetni kell valamin. Ha katonáim
                            volnának, először a velencei színigazgatók ellen küldeném őket.
                            Szapolyai uram, mióta megmondtam neki, hogy nem állhatom, egymás után
                            küldi a nyakamra a sarkantyús, csuhás, most meg a kaftános kérőket, akik
                            állítólag a legravaszabb emberek. Hát nektek is csak az a mondanivalóm,
                            amit idáig feleltem. Én testvéreimet, sem Ferdinándot, sem Károlyt nem
                            hagyom cserben.</p>
				<p>- A kihallgatásnak vége van - szólott most a Brandenburgi, aki végzetesen
                            állott a félhomályban, mint a kétség a szerelmesek gondolatában.</p>
				<p>Bizonyára voltak ebben a régi pozsonyi házban más olyanok is ebben az
                            időben - két nappal Mindenszentek után -, akik felfigyeltek a kaftános
                            zsidók jövetelére, ami mindig jelentett valamit, csalárdságot vagy
                            örömet. Mert hirtelen megkopogtatták azt az alacsony szemöldökfájú
                            ajtót, amely a királyné hálószobáját a “trónteremtől” elválasztotta.</p>
				<p>- Hírnök Budáról! - kiáltotta egy hang, amely oly tétovázva hangzott,
                            mint őszidőben a száraz fagally keresi az utat lefelé haldokló társai
                            között. Mária királyné rosszkedvű legyintéssel a kereskedőkre
                            mutatott.</p>
				<p>- Hát most mi lesz velünk? - kérdezték a kereskedők, akik a maguk
                            részéről még nem tartották befejezettnek a királynéval való
                            tárgyalásukat. - A házainkkal?</p>
				<p>- Odakünn vannak a hirdetmények a város falain - felelt a királyné, és az
                            ajtó felé lépett.</p>
				<p>Azok a hirdetmények pedig azt tartalmazták, hogy mindazok a zsidók, akik
                            pénzükkel, ingó marháikkal elmenekültek Pozsonyból Mária királyné
                            jöttének hírére, és csak házaikat voltak kénytelenek itthagyni: a városi
                            hatóság által megszabott áron visszavásárolhatják házaikat, de azokba be
                            nem költözhetnek. A házak vételára a pozsonyi szegények között
                            igazságosan felosztatik.</p>
				<p>A királyné kilépett az ajtón, de lépés közben valami ércpendülést hallott
                            a szoba pádimentumán, mintha valaki valami tallért elejtett volna.</p>
				<p>Mária királyné, néhány perc múlva, amikor a tanácskozás megengedte,
                            viasztekerccsel kezében visszatért a szobájába.</p>
				<p>- Ne rontsuk a cselédeket. Meg kell nézni, mit ejtettek itt a földre. -
                            Így gondolkozott a királyné, és a szoba azon a helyén, ahol az imént a
                            zsidók állottak: egy ezüsttallért talált. Felemelte és megnézte. A
                            kályha mögötti magas falpárkányra helyezte, ahol, persze, ujjnyi port
                            talált. Aztán visszasietett a szomszéd szobába, ahol megint kezdetét
                            vette az örökös tanácskozás.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II</p>
				<p rend="head">Máriának nincs egy fillérje</p>
				<p>Az országtanács ülése körülbelül éjfélig tartott. - 1526 novemberi
                            éjszakája volt, kémek, hírnökök jelentéseit beszélték meg a magyar urak,
                            Szapolyai hadaival Székesfejérvár felé vonul, ahol magyar királlyá
                            koronáztatja magát - Mária királyné, aki körülbelül Simon-Juda éjszakája
                            óta ébren volt, szívesen vette, hogy Báthory nádorispán végre komolyan
                            bólongatni kezdett a nagy koponyájával: a tanácskozásnak végezetét
                            jelentette az ilyesmi. Mert táncolni és mulatni lehet 1526-ban is három
                            nap, három éjszakán át, de gondban gyötrődni akkor sem.</p>
				<p>Amolyan pozsonyi szaga volt az éjszakának.</p>
				<p>Mária kinyitotta hálószobájában az ólomkarikás, lelkiismeretes ablakokat,
                            amelyeket még az ólomkarikákon kívül vasrácsok is védelmeztek a Fő tér
                            felől, és hallgatta a pozsonyi éjszaka hangjait. A pozsonyi éjszakának
                            1526 novemberében más hangja volt, mint egyébkor.</p>
				<p>Társzekerek döcögtek át a Fő téren, mintha egy új világvándorlás volna
                            készülőben.</p>
				<p>A Fő tér sarkából nyílott a Szent Márton utca, amelynek elején,
                            természetesen, pékbolt volt, amelyet egész Európában ismertek azok az
                            utazók, akik Pozsonyba készülődtek. Itt már éjfélkor friss kenyeret
                            lehetett kapni, különösen olyanoknak, akik ostornyéllel zörgettek, és
                            azokat a káromkodásokat hallatták, amelyeket akkoriban a fuvarosok
                            mondtak világszerte, ha az éjfél fedél nélkül lepte őket.</p>
				<p>A királyné éjféli szellőztetés közben jól hallotta a pékbolton dörömböző
                            fuvaros hangját. Végigdöngött az a Fő téren, mint nemrégiben a
                            cserebogarak vagy a kandúrmacskák kiáltozásai, amelyeknek megfejtését
                            még senki sem tudja, pedig majdnem emberi hangon szólalnak meg. A
                            pozsonyi lányok mindig a nyakukra húzták a takarót, amikor a pék
                            macskája olyan hangon ordított az éjszakába, mint valami rabló.</p>
				<p>De Mária annál inkább közelebb ment az ablakhoz, mert többnyire nem
                            szokott félni, csak az emberhangtalan magányban. Közeledett, és hirtelen
                            eszébe jutott Trautmannsdorf grófné, az innsbrucki kolostor
                            fejedelemasszonya, aki nem tette be a lábát olyan szobába, amelynek
                            ablaka nyitva volt.</p>
				<p>- Ez csak azoknak való, akik nem törődnek az egészségükkel, de én
                            százéves akarok lenni - mondogatta a grófné.</p>
				<p>Vajon él-e még?</p>
				<p>Most valami olyan lárma keletkezett a Fő téren, amely lárma nem
                            hasonlított a sarkon pihenőt tartó, krákogó, öklendező, káromkodó
                            fuvarosok hangjaihoz, akiknek sohase vágott a pék elég nagy karéj
                            kenyeret. Kardcsörtetés, sarkantyúpengés meg szilaj dobogás, küzdelem
                            heve hallatszott a szomszéd utcából. Végül egy nagy perdülés, mintha
                            valami eltörött volna, aztán leánysikoltás. A szomszédos utcából hosszú
                            denevérléptekkel sietett el egy vitézforma ember, akinek azonban
                            távolodó lépéseit a sarkantyúi még messziről is elárulták.</p>
				<p>A lármára alabárdosok, városi drabantok jöttek elő, hogy még növeljék a
                            csendháborítást, és nagy diadallal fogdostak valakit, mégpedig egy
                            hosszú köpenyeges, megtermett alakot, s vitték a sötét utcából ama
                            főtéri lámpás alá, amely minden éjszaka égett. Itt újabb lármázás
                            keletkezett, majd hirtelen elcsillapodott minden hang, mintha valami
                            csoda esett volna.</p>
				<p>- Mi történt? - kiáltotta el magát Mária királyné a vasrácsos ablak
                            mögött.</p>
				<p>Talán sohasem szólal meg akkor, ha reggelig verekednek, kardélt
                            pengetnek, dulakodnak, párbajoznak az ablakai alatt, de ez a váratlan
                            csend megriasztotta.</p>
				<p>A királyné tiszteletére rendelt alabárdosok parancsnoka meghallotta a
                            Mária hangját, és csíkos zsoldos egyenruhájában feszítve lépdelt az
                            ablak alá.</p>
				<p>- Az ördög játszott velünk. A főtisztelendő püspök urat fogtuk el a rabló
                            helyett. Nagy baj lesz ebből.</p>
				<p>A zsoldos sóhajtására keményen felelt Mária.</p>
				<p>- Miféle püspököt fogdosnak meg kendtek éjszaka?</p>
				<p>- Szerencsére csak a lutheránust, de itt Pozsonyban az is baj - felelt az
                            őrkatona. - Sokan vannak itt Luther Márton hívei.</p>
				<p>- Hát csak vigyék be, mert lármát csinált az ablakom alatt - szólt
                            türelmetlenül Mária, mert a lutheránusokat éppen olyan kevéssé szerette,
                            mint a zsidókat.</p>
				<p>Az álomkereskedők régen tudják, hogy egy hirtelen erélyes cselekedet
                            milyen kitűnő gyógyszer az álmatlanság ellen. Nyomban el lehet
                            aludni.</p>
				<p>Mária sem ébredt fel reggelig, pedig csak úgy felöltözve vetette magát
                            koporsószínűre festett, faragott ágyára. Ha számon tartotta volna, hogy
                            mit álmodott ezen az éjszakán, bizonyára egy levélzörrenésre se tudott
                            volna emlékezni.</p>
				<p>Reggel az asszonyok fejben, azaz emlékezetben hordott kalendáriumából
                            kiszámította, hogy a fürdés, általános tisztálkodás ideje elkövetkezett,
                            addig nem is gondolt a világi dolgokkal. Ezután misét hallgatott,
                            amelyet a “trónteremben” mondott Oláh Miklós. A megszokott urak,
                            cselédek, hívek térdepelték körül a királynét, mialatt imádkozott. Mire
                            a szomszéd szoba felé tartott, a küszöbön, ahol tudvalevőleg azok a
                            szellemek leskelődnek, akik mindenhonnan ki vannak rekesztve, a
                            királynénak eszébe jutott az a püspöknek mondott ember, akit éjszaka
                            elfogatott; maga elé hívatta tehát a belső szobájába, ahol a bizalmasabb
                            dolgait szokta megbeszélni.</p>
				<p>Az őrség magas, csontos, negyvenesztendős férfit állított a királyné
                            elé.</p>
				<p>- Ez volt a verekedő! - jelentette a tudatlan őrkatona, mire a királyné
                            az őrséget kiküldte a szobából, hiszen amúgy is össze voltak láncolva a
                            “verekedő” nem mindennapi öklei.</p>
				<p>- Ki vagy? - kérdezte a királyné fojtott, de szigorú hangon, de mégis
                            valahogy olyanszerűen, mintha a hallani való dolgokat titokban fogja
                            tartani.</p>
				<p>Az öles ember mozdulatlanul állott a királyné előtt, mintha valami
                            jeladásra várt volna, hogy gúnnyal, megvetéssel, lakattal lezárt száját
                            felnyissa. A hozzámérten apró termetű királynét vizsgálta kutató, de
                            alázatos szemével, mintha valamit keresgélne a királyné arcán, homlokán,
                            haján, valami nyomot, amelyen elindulhasson.</p>
				<p>- Ki vagy? - kérdezte még egyszer a királyné.</p>
				<p>- Én Crudy vagyok, amint közönségesen mondják: püspök, akit Luther Márton
                            küldött Pozsonyba.</p>
				<p>- Tehát ezentúl főtisztelendő úrnak nevezzem? - kérdezte a királyné nem
                            minden gúny nélkül a “verekedőt”, miután elhangzott a mély férfihang,
                            amely bátor jövevény módjára jött be a szobába. (Vannak hangok, amelyek
                            kígyók módjára siklanak be a házakba, mások egerek alakját öltik fel. A
                            hangok vándorlegényeknek is szívesen felöltözködnek. Ez a hang azt hitte
                            magáról, hogy őt itt várták. Ilyenek a papok.)</p>
				<p>Crudy püspök úr így felelt:</p>
				<p>- Felséges királyné! Az én nevem Crudy, mert a nagyapámat is így hívták,
                            akit Nagy Lajos királyunk magával hozott Itáliából, hogy itt
                            szolgálatára legyen a testi és szellemi csatákban. A nagyapám minden
                            vitézsége mellett egyetlen dolgot szeretett a világon, amire egész
                            vagyonát elprédálta, gyaloghintón vitette magát még a díványra is.
                            Maradt is utána vagy húsz gyaloghintó meg egy címer, de tallér
                            egyetlenegy sem. Az apám Corvin mellett katona volt, mint minden olyan
                            ember, akinek nehéz testi munkával kell megkeresni a mindennapi
                            kenyerét, de mégse akarja, hogy felakasszák. Én püspök lettem, miután
                            Luther Márton írást adott arról, hogy megértem erre. Hatezer hívem van
                            Pozsonyban. Keresztény, istenfélő embernek ismerem magam.</p>
				<p>- És az éjszakai verekedés, püspök úr? - kérdezte Mária királyné.</p>
				<p>- Nagyon egyszerű dolog. El kellett vennem a kardot, és összetörni azt,
                            mielőtt a vitéz úr agyonvágott volna - felelt nyugodtan a püspök.</p>
				<p>- És a leánysikoltás?</p>
				<p>- Bizonyára valaki sikoltott imádkozás helyett, miután a társam vagy az
                            én életemet féltette.</p>
				<p>- Tehát ártatlannak érzi magát, püspök úr?</p>
				<p>- Annyira ártatlannak, hogy még csak meg sem kíséreltem a menekvést -
                            szólt a püspök, és két öklét kihúzta a láncból, mint valami
                            kesztyűből.</p>
				<p>Mária királyné is emberismerőnek vélte magát, legalábbis gyakran írogatta
                            ezt leveleiben, amelyeket bátyjaihoz intézett. Megnézte még egyszer
                            tetőtől talpig az előtte álló “püspököt”, akit budai királyné korában
                            tán az áristomból sem engedett volna ki a fennen hangoztatott vallása
                            miatt, aztán intett keskeny kezével:</p>
				<p>- Most az egyszer elmehet, “püspök” úr, de intem, hogy máskor ne
                            verekedjen az ablakom alatt. És ha szükségem van püspök úrra, hol
                            találhatja meg az üzenetem itt Pozsony városában? - búcsúzott a
                            királyné nyájasabbra fordított hangon, mint minden olyan magyar
                            férfitől, akit élete végéig hívének akar szerződtetni egy
                            szempillantásával.</p>
				<p>- Itt van nem messzire egy pince, a Zöld Hordóról van elnevezve, az őrség
                            legényei tudják jól, hogy merre van, mert ott mérik Pozsonyban a legjobb
                            bort. Ott szoktam ülni.</p>
				<p>- Hm - mondta a királyné, és kezével búcsút intett. Egy pillanatig utána
                            nézett a furcsa embernek. Vajon mikor veszi hasznát?</p>
				<p>- Felséges asszony ilyen csavargók kihallgatásával tölti az időt, amíg mi
                            tűkön ülünk itt a szomszédban - dörmögött most egy hang. Ilyen hangon
                            csak egyetlen embernek volt szabad beszélnie az országban. Ez pedig nem
                            volt más, mint Báthory István.</p>
				<p>A sánta úr ma is korán reggel óta káromkodott, mióta zűrzavaros álmából
                            felkopogtatták. Igaz, hogy ez életveszélyes cselekedet volt, mert a
                            nádor lefekvéskor mindig valamely emberölő szerszámot készített maga
                            mellé az ágyba. De hát arra valók voltak a mihaszna vén katonák, hogy
                            félreugorjanak az oroszlánként ébredő nádorispán kardja elől.</p>
				<p>- Megint a kérők? - kérdezte szórakozottan Mária.</p>
				<p>- Ördögbe a kérők! Azokat darab időre leszoktattuk az idevaló
                            gondolatoktól - felelt a nádorispán nem minden féltékenység nélkül. -
                            Rossz hírek Ferdinándtól!</p>
				<p>- Azokkal ráérünk! - mondá Mária. - A bátyáimról jót sohasem hallok.
                            Hoztak pénzt?</p>
				<p>- Ördögbe... Vinni akarnak! - felelt fogcsikorgatva a nádorispán a bezárt
                            ajtón át.</p>
				<p>Erre a válaszra a királyné hirtelen felnyitotta az ajtót. A nádorispán
                            állott előtte vérvörösre gyulladt arccal, a “trónterem” hátterében a
                            szokásos tanácskozásokon megjelenő magyar urak. Ki tudná, mi volt az
                            arcukra írva? A királyné sietve zárta be az ajtót a nádor mögött.</p>
				<p>- Üljön le, István úr, fújja ki magát, nem kell megijedni az első
                            bajtól.</p>
				<p>- Ó, felséges asszony, hacsak az első baj volna Mohács óta, a másik
                            lábammal is addig táncolnék, amíg az eltörne, amint ezt a hazug
                            velenceiek játsszák rólam a bábszínházakban - sóhajtott fel a
                            nádorispán, mint akármilyen más ügyes-bajos magyar ember, aki élete
                            végéig nem felejti el Mohácsot.</p>
				<p>A királyné ujjahegyeit egymáshoz illesztette, és olyan nyugodtan,
                            mozdulatlanul állott özvegyi ruhájában a felindult nádorispán előtt,
                            mint egy festmény. Várta, mikor csillapodik Báthory uram
                            vértódulása.</p>
				<p>- Szóval, hamis volt bátyám, V. Károly római császár utalványa, amelyet a
                            németalföldi kormányzónőhöz, Margit főhercegasszonyhoz adott százezer
                            arany kifizetésére? - kérdezte természetes hangon a királyné.</p>
				<p>- Már harmadszor küldött el Ferdinánd úr az aranyakért Bécsből Brüsszelbe
                            megbízható férfiakat, őrségeket azokért a bizonyos aranyakért, de megint
                            csak üresen tértek vissza a vasalt kocsik, amelyeknek szerencsére csak
                            két kerekük van, így kevesebb kerékráf kopott - szólt a nádorispán nem
                            minden keserűség nélkül. - Az illető utalvány még mindig nem érkezett
                            meg Granadából! - Ez volt Margit főhercegasszony válasza.</p>
				<p>- Családi ügy - felelt összeszorított fogai közül Mária. - De
                            Freudensberg György gyűrűket, ékszereket vitt magával Augsburgba, az ott
                            letelepedett Fuggerekhez. Arra sem adnak pénzt?</p>
				<p>- Freudensberg György visszahozta az ékszereket. Az augsburgi Fuggerek
                            még az ő saját fekvő jószágait sem fogadták el zálogba. A Fuggereknek
                            elég volt a háborúból.</p>
				<p>A királyné még mindig nem veszítette el a nyugalmát a vérvörösre dagadó
                            nádorispánnal szemközt.</p>
				<p>- Tehát Magyarország özvegy királynéjának már zálogba kínált ékszereire
                            és gyűrűire sem adnak pénzt? - kérdezte furcsa hangon, amely hangban
                            volt valami a megcsalt gyermek tétova hangjából, mintha meglepetés volna
                            a királynénak minden perc, amely még következik.</p>
				<p>- Legalábbis Freudensberg visszahozta az ékszert - felelt két nyálkás
                            köhögési roham között (amilyen köhögést “jó kiadós”-nak szoktak
                            mondani), alig érthető hangon Báthory.</p>
				<p>A királynénak most hirtelen eszébe jutott az a cölöpként álló fekete
                            vándorlegény, aki az imént a fulladozásban fejét kapkodó nádorispán
                            helyén volt, és félelem nélkül bevallotta, hogy őtet Luther Márton
                            “püspöknek” küldte Pozsonyba. Vajon az se hozott volna pénzt a kezébe
                            adott királyné-kincsekért?</p>
				<p>- Nagyon jól tette Freudensberg, hogy visszahozta a kincseket. Bizonnyal
                            nagy kamatot vártak a Fuggerek, amelyet nekünk kellett volna ajánlani -
                            mond most a királyné. - De hát végül mi lesz Szent István koronájával,
                            amelyről itt tegnap a zsidók beszélgettek?</p>
				<p>A nádorispánt még mindig nem akarta szabadon bocsátani a fuldoklási
                            ördög, nagyon jó ágyat vethetett neki az éjszaka a búbánatos Báthory.
                            Engedelmet kért, hogy a szabad levegőre mehessen egy másodpercig, amíg
                            az ördöggel kibirkózta magát. Valóban nagyon remegtek mögötte az ócska
                            csizmaszárak. A királyné hátrafont karokkal, minden karcsúságában
                            kinyújtózkodva, földrevetett tekintettel járt fel és alá szobájában.
                            Sokszor megtette ő ezt az utat azon a hosszú tölgyfadeszkán, amely egy
                            darabból faragva végignyúlt a pádimentum rövidebb kockái között. Csak ő
                            tudta, hogy hány lépés ennek a deszkának a hossza, mert sokszor
                            megszámlálta.</p>
				<p>- A “püspök” - mondta valami belső vidámodással, amikor arra a helyre
                            ért, ahol a “püspök” levette csuklóiról a bilincseket. Nem értette, hogy
                            miért jutott másodszor eszébe ez a semmi jót nem ígérő, komor férfi.</p>
				<p>Báthory nádorispán tért vissza, miután kiköhögte magát a karcos novemberi
                            levegőn, és némi megerősítést vett magához.</p>
				<p>- A szent koronát nem vethetjük sehol sem zálogba, még ha a háztető égne
                            se - mond nyomatékkal a bicegő ember, aki talán éppen testi hibája
                            miatt nem ismerte eléggé a nők gondolatait, és Máriát egyelőre
                            lebeszélni akarta arról, hogy értékeit zálogba vesse. - A szent koronát
                            Terebesre vitte visegrádi rejtekhelyéről Perényi Péter, és Sárospatakért
                            eladta Tokajban Szapolyai uramnak. Igaz, hogy még némi baj van a
                            sárospataki birtok donációja körül, mert az egész Pálóczy- és
                            Ráskay-nemzetség (sokan vannak őkelmék), akiknek Ráskay Gáspár útján
                            törvényes jussuk volna Sárospatakhoz, nyomban Szapolyai-pártiak lettek,
                            mikor meghallották, hogy az ő Sárospatakjukat akarja cserébe a magyar
                            szent koronáért a koronaőr Perényi. Hát még nincs egészen rendben a
                            szent korona vételára, ugyanezért Perényi Péter kikötötte, hogy a
                            székesfejérvári koronázás után a szent korona néki kézizálogul
                            visszaadandó, amelyet véglegesen csak akkor ad ki kezéből, ha a
                            sárospataki uradalomba háborítatlanul elhelyezkedik.</p>
				<p>A királyné ugyan meglehetősen figyelő tekintettel hallgatta a nádorispán
                            előadását, mert hiszen sok mindent megtanult azóta a magyarok
                            történetéből, mióta Budára jött. Megtanulta, hogy különféle jellemű
                            emberek vannak közöttük... De viszont valamiképpen azt is tudta, hogy a
                            magyarok végeredményében tiszteletben tartják az ősi törvényeket:
                            ezekkel jönnek a világra, és ezekkel térnek vissza Hadúr országába. Az
                            ország ügyvédje, Báthory nádorispán uram tehát hiába magyarázta még ezek
                            után is, hogy a korona átadása Szapolyainak voltaképpen közönséges
                            adásvételi üzlet volt, amelyet Werbőczy uram talált ki. “Nagyon jó
                            ügyvéd lehet az a sánta ember, gondolta magában Mária, hogy minden
                            jogtalanságnak a kifundálóját éppen rajta, a legjobb jogászon
                            keresik.”</p>
				<p>- Nem kell búsulni, nádorispán uram - szólt hangosan a királyné a
                            töprengő Báthoryhoz. - A törvények igazsága majd rendet csinál
                            mindenekben Magyarországon.</p>
				<p>- Egyelőre azonban Kun Gotthard és haramiatársai jelentik a budai piacon
                            a belovagoló vajdának, hogy a rábízott parancsolatok teljesítve vannak,
                            a szent korona kézre került, most már szabad az út Székesfejérvár
                            felé.</p>
				<p>- Ha én születtem volna a bátyám helyére! - sóhajtott most fel Mária,
                            mint annyiszor életében szokták azok a nők, akik különös férfias erőt és
                            akaratot éreznek magukban. - Majd megmutatnám, hogyan foglalhatta volna
                            el Zápolya a magyar király városait, Budát, Esztergomot, Székesfejérvárt
                            egy kardcsapás nélkül!</p>
				<p>- Ferdinánd úr pedig még mindig csak a békességet akarja, mert nem
                            merészeli háborúba vinni a Mohácsnál elvérzett országot - mondá megint
                            Báthory uram, hogy legalább némi felindulást idézzen elő azon a
                            márványarcon.</p>
				<p>De az arc mozdulatlan maradt, mintha arra született volna, hogy minden
                            titkoknak az őrzője legyen.</p>
				<p>Báthory uram már régen lemondott arról a férfias szokásról, hogy a nők
                            gondolatait azoknak a szeméből találja ki; ugyanezért nem is sokat
                            foglalkozott azzal, hogy Európa egyik legszebb asszonyának kővé válott
                            arcát nézegesse, miután amúgy is a felesége lengyelországi birtokának -
                            amint ott mondták: skvargájának csekélyke jövedelméből éldegélt. Gondtól
                            vert, gondterhelt, betegségekkel, adósságokkal, hájasodásokkal küzdő
                            magyar úriemberként, lehorgasztott fővel ült a nádorispán a királyné
                            mellett, amint aztán századéveken a magyar urak, amikor bölcsességfoguk
                            kinőtt, és hazájuk sorsán, testi állapotukon komolyan merengve, aggódni
                            kezdtek. És maguk sem tudták, hogy miért jöttek olyan féktelen
                            indulatba, ha a pipaszár véletlenül bedugult!</p>
				<p>- Pénz kellene! - mond a nádorispán, fejét két öklére támasztva. - Pénz
                            nélkül nem lehet tojást pirosítani. Ferdinánd pedig azt szeretné, ha mi
                            itt koplalva, nyomorogva, tétlenül, esetleg a magunk szakállára
                            verekedve Szapolyai urammal, ingyen megszereznénk neki a magyar koronát.
                            Nem, felséges asszonyom, ezt nem lehet kívánni híveinktől, hogy itt
                            éhesen virrasszanak körülöttünk. Nem csoda, ha előbb-utóbb
                            széjjelmennek. Nem merném mondani, hogy innen, Pozsonyból egyenesen
                            Szapolyai uramhoz lopóznak, mert hiszen sokféle elszámolnivalója van
                            némelyik idemenekedett úrnak a vajdával. Van olyan magyar úr még, akiben
                            a gyűlölet nagyobbacskára nőtt a vajda iránt különböző dolgok miatt még
                            az éhség farkasánál is. Szapolyaival nem ülnek le egy asztalhoz némely
                            magyar urak, tán még akkor sem, ha török hadifoglyokként vinnék őket
                            elébe. Pozsegai tót marad őkegyelme minden gazdagsága mellett.</p>
				<p>A királyné hirtelen megállott sétálgatásában a kárvallottan üldögélő
                            nádorispán előtt.</p>
				<p>- Hát csak lázítsa tovább ezekkel a szavakkal a tekintetes, nagyságos és
                            főtisztelendő uramékat, nádorispán uram, akikhez én most nem akarok
                            kimenni addig a trónterembe, amíg a pénzszerzésnek a módozatait ki nem
                            találom. Én most néhány levelet írok, amelyeknek, reménylem, lesz
                            foganatjuk. Mégse élhetünk már tovább Fischer Mihály uram, a pozsonyi
                            bíró jóvoltából.</p>
				<p>- Nagyon szűkmarkú kezd lenni az öreg, már számolgatva méri az apró
                            halakat is! - dörmögött Báthory uram, és kiballagott a szomszéd
                            szobába, hogy mindennapi teendőjét elvégezze a magyar urakkal; mikor is
                            mindenkit összeszidnak vala, alapos, jól megfontolt káromkodásokkal,
                            akik ezen a világon valamit jelentenek - így például Ráskay Gáspárt, a
                            füleki várurat, aki talán a leggazdagabb ember Magyarországon Szapolyai
                            után, ama levele miatt, amelyben húsz forintnyi kölcsönt is megtagad
                            Werbőczy uramtól, ellenben arra biztatja Werbőczy uramat, hogy
                            igyekezzen ő valamely úton-módon pénzt szerezni, mert ő hajlandó a
                            szerzett pénz felét megőrizni. “Mert nekem mindenem, ami lesz, még ha
                            kétgaras árú is, mindenkor a Nagyságodé is.” - Thurzót, akinek Bajmóc
                            várát ígérte az ügynökségben küldött Ferenc deák, ha Mária királynét
                            Szapolyainak feleségül kéreti. - Bornemissza uramat, a pozsonyi
                            várnagyot, mint olyan embert, aki egy bakugrásnyira innen, az
                            alvószobája falába beásva tartogatja az aranyakat. - Ferdinándot csak
                            úgy mellékesen emlegették vala a “trónteremben” mindennap
                            összegyülekezett magyar urak, a szokásos káromkodásaik közepette, miután
                            amúgy is tudták róla, hogy egyetlen rézpénz felett sem rendelkezik, és a
                            feleségére (Annára) való hivatkozás útján akarja megszerezni a magyar
                            trónust.</p>
				<p>- Magyarországon nincsen olyan törvény, amely szerint a nőiág örökölné a
                            királyságot, ha a férfiág kihalt - üzente Szapolyai a Werbőczy súgdolása
                            után.</p>
				<p>- De itt van Ulászló király és Miksa császár szerződése a magyar
                            királyságra nézve! - felelte Ferdinánd. De akármennyi pénzjutalmat
                            tűzött ki: a sokszor emlegetett szerződés sehogy sem került elő, amelyet
                            valójában a trautmannsdorfi erdő legnagyobb fája alatt írtak alá a
                            császárok és királyok, tanúnak véve a lengyel királyt. - A magyar
                            trónus a Habsburgoké leend, ha Mária gyermektelenül maradna Lajossal
                            kötött házasságában.</p>
				<p>...Balgatag dolgok.</p>
				<p>- Lehet szerződéseket kötni sasok és oroszlánok között, amelyek még akkor
                            érvényben maradjanak, amikor a közelben levő harmadik, a sárkány is
                            megéhezik?</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III</p>
				<p rend="head">Mária sorsa jobbra fordul</p>
				<p>Valaminek történni kellett, amelynek magyarázatát az akkori pozsonyiak,
                            de még a maiak, a történelem könyveibe látók sem tudják teljes
                            bizonyossággal megmondani.</p>
				<p>A történelemben megtaláljuk a puszta tényeket, de a többit a fantáziára
                            bízzák a tudósok, mindenkinek: költőnek vagy vándorlegénynek a
                            fantáziájára.</p>
				<p>A fantázia szerint azon a késő őszi napon, amikor abba a pozsonyi főtéri
                            régi házba, ahol az ólomkarikákon idáig csak a fekete lovagok
                            kopogtattak a maguk szomorúságával, a gyászház ablakán valamely olyan
                            jeladás hallatszott, amely már régen nem zörrent az üvegen.</p>
				<p>Éppen akkor történt ez, amikor Brandenburgi őrgróf mögött bezárult a
                            szentképekkel díszített és védelmezett ajtó. A legújabb kémjelentéseket
                            mondta el. Szapolyai gyászlobogó alatt, mezítláb és szőrcsuhában
                            közeledik Székesfejérvár felé, ahol II. Lajos király holtteste van
                            ezüstkoporsóban a templom közepére terítve. A király holttestéhez
                            zarándoklók köntöse alatt, persze, páncél és fegyver van, de kezükben
                            keresztet visznek. Szerémy káplán és Werbőczy uram a néphez mindenütt
                            beszédeket tartanak, amely beszédekben hangsúlyozzák, hogy Lajos király
                            önként kereste a halált, mert házassága boldogtalan volt, Mária meddőnek
                            mutatkozott a házasélet alatt. Gyermek amúgy sem simította volna le
                            Lajos király homlokáról a bánat felhőit. A király tehát elment a
                            másvilágra uralkodni.</p>
				<p>- Zápolya nemtelen bosszúja! - kiáltott fel a szegény királyné, bár régen
                            elfelejtett sírni, most mégis könnyek szemérmetes fátyolát vették
                            magukra egyébként csókafényességű tündöklő szemei.</p>
				<p>- Nem volt egy férfi, egy magyar, egy lovag, aki királynéját
                            megvédelmezte volna? - kiáltotta a királyné.</p>
				<p>Brandenburgi az ajtó felé hátrált:</p>
				<p>- Senki se akarja többé jószágát és fejét elveszíteni Magyarországon.
                            Nagyon kevés lett az eldobni való fej, még kevesebb a gazdátlan föld
                            Magyarországon. Egy-két év múlva felszántják a temetőket is, ahová a
                            mohácsi vértanúkat temették. Kicsi lett az ország. A földre szükség
                            van.</p>
				<p>A királyné mindig megnyugodott, ha szerencsétlenségei közepette okos
                            szóval beszéltek hozzá, mert az esze hamarább fogott, mint a szíve.</p>
				<p>- És még mit prédikálnak Szapolyai papjai? - kérdezte a királyné.</p>
				<p>- Azt mondják még, hogy az özvegy királynét ne is várja senki a férje
                            temetésére Fejérvárra, mert zsidókkal és lutheránusokkal van az
                            körülvéve Pozsonyban, akik nem engedik magyar népe közé, de még férje
                            koporsójához sem.</p>
				<p>Mária ezekre a szavakra most már nem is válaszolt, az őrgróf pedig a régi
                            lovag térdhajtásával tűnt el az ajtó mögött. És a bánat e percében
                            kezdődött az a legenda, amelyet a mesemondók terjesztettek.</p>
				<p>...Megint kardcsörtetés, lárma, dulakodás, küzdelem, verekedés hangjai
                            hallatszottak a királyné ablakai alatt. Kiáltozással és kürtszóval kért
                            segítséget az őrség a kapunál, az utcai kövezeten katonák dobbantak, a
                            királyné kinyitotta az ablakot, a térségre pillantott.</p>
				<p>A tegnap éjszakai verekedő állott a térség közepén, és hosszú, toledói
                            pengét forgatott az öklében. Különben sem volt úgy öltözve, mint az
                            előtte való éjszakán, hanem a spanyol lovagok fekete bársonyruházata
                            volt testén. Tollas kalapja a földre esett a küzdelem hevében, de
                            szilajon védelmezte magát, már egy-két katonát levert, ami némileg
                            csillapította az öregebb legényekből összeverődött házőrség kedvét.</p>
				<p>- Megint “a püspök” verekedik - mormogta magában Mária, és búbánatában,
                            gyászában felfigyelt a furcsa ember piactéri magaviseletére. Már az
                            éjszaka is úgy viselte magát, hogy nem lehet egykönnyen elfelejteni,
                            habár vitézember volt elég akkor is Magyarországon.</p>
				<p>A királyné egy darabig figyelte a “püspök” küzdelmét: mióta Budáról
                            elmenekült, nem látott lovagjátékot, lehetséges, hogy talán éppen az ő
                            tiszteletére rendezi a verekedéseket mindennap a “püspök” az ablakai
                            alatt. A “püspököt” végre körülfogták, és egy öreg pandúr, aki
                            valamikor rablókkal verekedett, beugrott a körben süvöltöző penge
                            alatt, és kosként rohanta meg a “püspök” térdét. A királyné ekkor
                            önkéntelenül megütötte az asztalán álló ezüstdobot. Egyetlen udvarhölgye
                            fordult be a függöny mögül, aki a királyné óhajtásához híven megtudta az
                            őrség parancsnokától, hogy miért viszik megint a “püspököt” a börtönbe,
                            ahonnan csak reggel szabadult ki. A “püspököt” azért fogták le, mert
                            mindenáron a királyné színe elé akart jutni, azt mondván, hogy fontos
                            hírei vannak a felséges asszony részére.</p>
				<p>- Hozzák ide, mielőtt lecsuknák - mond Mária, aki végeredményben olyan
                            volt, mint a legtöbb asszony, “jóságból és szeszélyből volt
                            összerakva”.</p>
				<p>A lovagtól persze elvették az őrök a hosszú pengét, mielőtt Mária
                            királyné elé állították volna. De az üres kardtokot is olyanformán vette
                            bal kezével a lovag, hogy ezzel a mozdulatával is elárulta, hogy jó
                            iskolába is járt. Térdet, fejet nem hajtott ugyan a királyné előtt, de
                            egyenesen, csontosan megállott, összeszorította dacosan a száját, amíg
                            a királyné intésére az őrök el nem távoztak a háta mögül.</p>
				<p>Máriának még nagy bánatában is kedvére való volt ez a nagy darab ember,
                            akinek egyik szemében kiismerhetetlen komor indulatok, vadságok és
                            elszántságok mutatkoztak feketén, mint a rejtelmek éjszakája. Ezzel a
                            szemével a lovag ismeretlen helyre nézett, sohasem a beszélőre.</p>
				<p>De a lovag másik szeme huncutsággal, ravaszsággal, emberfeletti jókedvvel
                            fénylett, mintha valami olyan patikaszert hordana magával, amellyel a
                            szomorúság nevű betegséget is meggyógyítja. Néha bukfencet is tudott
                            vetni ezzel a szemével.</p>
				<p>- “Püspök” úr, adja elő mondanivalóit, aztán megyünk a szokásos börtönbe,
                            ahová most már nappal is kívánkozik, nemcsak éjszakai részegségében -
                            szólt a királyné, és olyan volt az arckifejezése, amint azt
                            Trautmannsdorf grófnétól tanulta az innsbrucki kolostorban.</p>
				<p>- Felséged tegnapelőtt óta nőtestvére a cseh királynak. A vágtató hírnök
                            már útban van Magyarország felé. Ezt akartam jelenteni hálából azért,
                            hogy lutheránus létemre reggel elbocsátott a tömlöcből, anélkül, hogy
                            előbb máglyára rakatott volna, kipróbálandó, hogy vajon csakugyan olyan
                            nagy hatalom Luther Márton.</p>
				<p>A királyné olyan mozdulatlan arccal hallgatta a “püspök” szavait, mint
                            azok a nagyon okos emberek szokták mérlegelni az örömteljes, jó híreket,
                            akik nyomban meggondolják azt is, hogy mit kell jutalmul adni az
                            “angyali küldöncnek”. No, a lovagruhába öltözött püspök nem látszott
                            “angyalnak”.</p>
				<p>- Mondja, “püspök úr”, miért jár éjszaka jámbor papiruhába öltözve? -
                            kérdezte hirtelen Mária.</p>
				<p>- Bátorságosabb éjszaka Pozsonyban fegyvertelenül járni, mint karddal.
                            Itt a polgárok az urak - felelt azon a bizonyos kongó hangon a “püspök”,
                            amely már az első találkozásnál meglepte Máriát.</p>
				<p>A “püspök” mozdulatlanul állott a királyné előtt. Okossága vagy nevelése
                            tanította arcizmait hidegségre? Az üzenet átadása után éppen olyan
                            egykedvűen nézett rejtelmes szemével a messzi tartomány felé, mint
                            azelőtt. És csalárd balszeme sem állott tótágast. Csak éppen magában
                            vidult. Mária megszólalt:</p>
				<p>- Tehát rosszul adresszáltam az előbb küldött levelet, amelyet bátyámnak,
                            Ferdinándnak, csak mint Ausztria hercegének
                            címeztem?</p>
				<p>- Hiányosan - felelt a “püspök” e nőies elszólásra, és az a bizonyos
                            szeme szabályszerű bukfencet vetett. - Október 23-ika óta Ferdinánd
                            urat, a vetélytársak minden ellentörekvése dacára, a csehországi rendek
                            Prágában egyhangúlag királlyá választották.</p>
				<p>- Ma október 25-e van - mormogta a királyné. - És egy piaci verekedő
                            mondaná meg nekem bátyám királyválasztásának hírét?</p>
				<p>- Mert őfelsége, a cseh király bécsi várában is csak ma délután tudta meg
                            a prágai eseményeket.</p>
				<p>- És honnan tudta a “püspök úr”? - csattant fel Mária hangja,
                            méltatlankodva, szeszélyesen, igazságtalanul, mint rendszerint olyankor
                            szokott a nőké, amikor magukban érzik, hogy oktalanul bántanak.</p>
				<p>- Mi, üldözöttek, mindent hamarább tudunk, mint az üldözők! - mondá a
                            “püspök”, és hibás szemében olyan megelégedettség látszott, mintha
                            örvendezne annak, hogy az üldözöttek közé számít. - Mi, üldözöttek, még
                            a huszitáktól tanultuk, hogyan kell híreinket, egymásnak szóló
                            üzeneteinket továbbadni, hogy minden mást megelőzzenek.</p>
				<p>Mária királyné borzongást érzett, mikor ezt a furcsa embert
                            hallgatta.</p>
				<p>Mintha valami vadállat került volna a szobájába, idegen szagokat, ízeket
                            érzett, mintha nem is a maga otthonában volna. Majd meg vidám bátorság
                            fluiduma ömlött végig ereiben. Íme, egy protestánssal, egy eretnekkel is
                            tud beszélgetni! Ó, Lajos, Ferdinánd, ha ti ezt látnátok!</p>
				<p>- Hol akarták kiverni a “püspök úr” szemét? - kérdezte most fokozottabb
                            bátorsággal, mintha mindig közelebb merészkedne valamely ismeretlen
                            veszedelemhez, amely elől mindenki elmenekül.</p>
				<p>A “püspök” a hibás szemével olyan szaporán kezdett pislogni, mintha
                            valami gépezetet akart volna elindítani magában.</p>
				<p>- Potomság. Véletlenül arrafelé volt dolgom, amikor Luther Mártont
                            Wartburgból néhány wormsi lovag meghívta arra a helyre, ahová egykor
                            Husz Jánost vitték. A Doctor nem akarta elfogadni a meghívást. Ebből
                            nézeteltérés keletkezett az egyébként kifogástalan magaviseletű lovagok
                            és a Doctor között. Sajnos, a műveltség még nem emelkedett olyan
                            magaslatra, hogy a legnóbelebb úriemberek is nélkülözhetnék a kardot
                            oldalukról, akár barátságos eszmecsere közben is. A kard a tokjában
                            epekedik a szabad levegőért, gyorsabban repül a madárnál, amelynek
                            kalitját nyitva felejtette a hanyag szolgáló. A kardok felröppentek,
                            mint megriasztott varjak, és ekkor kaptam emlékbe ezt a
                            csekélységet.</p>
				<p>Mária egykedvűen, sőt némi unalommal hallgatta a “püspököt”. A “püspök”
                            még mindig nem arról beszélt, ami az ő figyelmét leköthetné. De vajon
                            szabad-e elárulnia magát ez ismeretlen és gyanús ember előtt, aki a
                            katolikus királyné előtt eretnekségével mer kérkedni?</p>
				<p>- Tehát más mondanivalója nincs a “püspök” úrnak a királyné számára?</p>
				<p>- Ha a királyné kérdez, és én felelni tudok, mindenre választ
                            adhatok.</p>
				<p>- Mit tud még a “püspök” bátyám, Ferdinánd őfensége mostani állapotáról?
                            - kérdé a királyné félig-meddig elfordulva a fogolytól.</p>
				<p>A lovag már régen várta ezt a kérdést. A véletlenség folytán
                            megmenekedett szeme mindazokat az örömteljes cselekedeteket elvégezte,
                            amelyek az emberi vidámságot jelképezik: bukfencezett, táncra ugrott,
                            tótágast állt, táncolt az a szemgolyó, mintha gazdája egész életében
                            erre tanította volna.</p>
				<p>- Ferdinánd úr, cseh király őfensége a prágai hírnökök megérkezése után
                            bécsi várában azonnal nyeregbe ültette azokat a repkedő fejű lovasokat,
                            akiket átkozódva látnak közeledni az országutak porában a fuvarosok,
                            mert a legsárosabb időben is félre kell állani előlük az árok partjára.
                            A bécsi sorompóktól a legrongyosabb határszéli csárdáig ezek a
                            fullajtárok rakják most az asztal tetejére sarkantyús lábaikat,
                            pihentetés céljából. Lehet, hogy mire visszatérek innen megszokott
                            helyemre, a Zöld Hordóhoz címzett pincéhez, ott is egy nyakig sáros
                            lovászlegény ül a padon, és az új cseh király koronájára hajtogatja
                            sörét.</p>
				<p>A fullajtárok részegednek le először, mikor valamely örömteljes tartalmú
                            levelet visznek tarsolyukban.</p>
				<p>- Talán már e levelek tartalmát is kifürkészték a “püspök” barátai? -
                            kérdezte metszően a királyné.</p>
				<p>- Nem az én barátaim, hanem a Doctor hívei, akik már mindenütt ott
                            vannak, ahol lenniök kell.</p>
				<p>Mária felbiggyesztette az ajkát, ami egyébként is könnyen ment, mert
                            húsos, előreduzzadó alsó ajka a legkisebb felindulásra is megtelt
                            vérrel, és szinte izzott, mint a tüzes vas. (“Milyen lesz ez az ajak, ha
                            egyszer, őszidőben tüskék teremnek rajta, mint a vadrózsán” - gondolta
                            magában a püspök, aki valamit értett a női dolgokhoz is.)</p>
				<p>- A Doctort többé előttem ne emlegesse, még kevésbé híveit - mond
                            katolikus Ferdinánd testvére.</p>
				<p>A “püspök” hibás szeme felvillant, mint a lidérc:</p>
				<p>- A levelek tartalmát azonban, amelyet a Doctor hívei előbb tudnak meg
                            szerte a világon, mint a fejedelmek és császárok, röviden elmondom.
                            Fenséges Ferdinánd úr ugyan eddig is három királyi korona birtokosa volt
                            Ausztria hercegsége mellett. Az övé Morvaország, Slézia és Luzsica
                            koronája. Az öccse a legkeresztényebb és leghatalmasabb V. Károly római
                            császárnak. Rokona minden keresztény királynak, fejedelemnek. “Regina
                            Hungariae super rebus”-nak testvére. És leveleiben, alkudozásaiban,
                            tanácskozásaiban, békülési kísérleteiben mindeddig őszintén
                            kedveltjének kell neveznie a pozsegai fit, néki uradalmakat,
                            hivatalokat, megbecsüléseket ígérgetni, ha lemond terveiről, a néki nem
                            nagyon való magyar királyságról.</p>
				<p>- És most? - kérdezte fojtott hangon Mária.</p>
				<p>- Most? Mióta a cseh oroszlán megszelídülten fekszik a bécsi várban, a
                            postaszekerek a cseh határ felől arannyal megrakottan közelegnek Bécs
                            felé, egy gazdag és bátor ország pénztárai és szívei hirtelen
                            megnyílottak, végre elindultak a parancsok is Magyarországra, amelyeket
                            eddig hiába vártak ebben a pozsonyi várban.</p>
				<p>- Valóban? Parancsolatok? - kérdezte hitetlenkedve Mária.</p>
				<p>A “püspöknek” majd kiugrott a fejéből ama játékos szeme.</p>
				<p>- Felséges asszony, amit én itt színe előtt elmondok, annak minden szavát
                            hajlandó vagyok lovagi becsületemmel is bizonyítani. Én nemcsak Luther
                            Márton híve vagyok, de egyben magyar nemes ember is, akinek nagyapja
                            keményen verekedett azokért a kis pelikánfiókákért, amelyeket anyjuk
                            önvérével táplál Nagy Lajos királyunk által ajándékozott címerünkben.
                            Parancsolatok, levelek, megbízatások vannak útban a magyar határok felé,
                            de a levelek bélelve vannak ama régi Mátyás-aranyokkal, amelyek hirtelen
                            eltűntek Magyarországból, amikor Szolimán ordítása a Szávánál
                            hallatszott, de most visszajönnek a dukátok külföldi rejtekhelyeikről.
                            Felséges asszonyunk részére négyezer darab aranytallért hoznak.</p>
				<p>Mária királyné összehunyorított szempillákkal figyelte a lovagot Ámde a
                            4000 aranytallér említésénél eltitkolhatatlan érdeklődés ült arcára:</p>
				<p>- Nos, és kire bízta fenséges bátyám azt a sok pénzt?</p>
				<p>- Pempflinger Istvánra, aki eddig is kulcsárja, ispánja, az üres
                            pénzesláda őre volt felséged mellett. Ennek a szegény ördögnek kell majd
                            igazságosan szétosztani a pénzt a pozsonyi magyar urak között - felelt a
                            “püspök”.</p>
				<p>Mária önkéntelenül sóhajtott, és a szomszédos “trónteremből” idáig hangzó
                            mormogásokra, majd felcsattanó kiáltásokra és felrúgott székekre, sőt az
                            érvekül használt asztaldöngetésekre figyelt egy másodpercig. Talán csak
                            nem az útban lévő pénzküldeményt álmodta meg valaki a tanácskozó urak
                            közül, hogy ilyen viszálykodás támadt közöttük?</p>
				<p>Báthory, a nádorispán, akinek e pozsonyi házban természetszerűleg
                            mindenkor szabad bejárása volt Mária királynéhoz, jobban fájlalta beteg
                            lábát, mint valaha, amikor a királyné szobájába benyitott. Vérvörös
                            arcát a királyné felé fordította, aki ekkor egy magaslaton ült, amilyen
                            építményekkel a régi házakban a több szoba fűtésére szolgáló
                            búboskemencéket szokták körülfalazni. Való, hogy fényezett, égetett
                            téglából volt a lépcsőszerű építmény, de mégiscsak búboskemence
                            volt.</p>
				<p>A következő másodpercben a nádorispán vörös, pókhálós szemeit tetőtől
                            talpig végigfuttatta az ismeretlen lovagon, aki erre a dülejtős
                            pillantásra nyomban engedett hódolatteljes, spanyolos etikettszerű,
                            feszes állásában, és éppen arra készülődött, hogy két karját
                            keresztbefonja mellén. De a királyné egyetlen pillantása elegendő volt,
                            hogy a lovag előbbi magaviseletét tanúsítsa, a nádorispán pedig egyet
                            köhintsen. Így szoktak férfiak hirtelen halálos ellenségek lenni, még ha
                            azelőtt soha az életben sem látták egymást.</p>
				<p>- Most elmehet - intett Mária királyné a búboskemence oldaláról. - Ha
                            szükségem lesz rá, hívatom.</p>
				<p>A “püspök” félig meghajolt, aztán kiegyenesedve üres kardtokjára
                            mutatott.</p>
				<p>A királyné megütötte az ezüstdobot, amely mindig keze ügyébe volt
                            készítve. A csókabajszú hadnagynak parancsot adott, hogy az elfogott
                            lovag kardját adják vissza. A hosszú, feketére edzett, arany, arabos
                            betűkkel ékesített pengét a lovag közepén megcsókolta, majd tokjába
                            ejtette. Aztán olyan mélyen meghajolt, mintha a királyné lábát is
                            megcsókolni akarná, amely lábak nem voltak ugyan olyan kicsinyek, mint a
                            mesebeli tündéreké, de nyergesek, izmosak, szarvas-könnyűek, mint azóta
                            is ama fiatalabb hölgyeké, akik a szerencsétlen ausztriai házból
                            származtak. A királyné önkéntelenül visszahúzta lábát, talán mert nem
                            volt rajta a budai aranypapucs.</p>
				<p>A lovag ezután a szokásos ceremoniális meghajlást bemutatta a nádorispán
                            előtt is, csak azzal a bizonyos kancsalító szemével titkosan,
                            rejtélyesen, mindentudóan nézdelve, mintha valami titkot tudna a
                            nádorispánról.</p>
				<p>- Ki volt ez a szemtelen ember? - kérdezte Báthory, és még mindig
                            lüktetett duzzadt nyaka a felindulástól.</p>
				<p>- Ez egy eretnek, akit elfogattam, mert a ház előtt verekedett - felelt a
                            királyné, aki Pozsonyban megszokta, hogy felelni kell az ország
                            nádorispánjának a kérdéseire.</p>
				<p>A nádorispán egy levelet vont elő, amelyen még sercegett a porzó, igaz,
                            hogy aranyporzó (rézből). Báthory a sánta lábát ültében
                            keresztbevetette:</p>
				<p>- Felséges asszony bátyja, fenséges Ferdinánd úr, ausztriai herceg, azt
                            kívánja tőlem, hogy a Komáromba, Katalin-napjára egybehívott
                            királyválasztó országgyűlést tegyem át Márton-napjára, mégpedig
                            Pozsonyba, amikor Szapolyai Jankó választatja magát királynak
                            Székesfejérvárott. Ferdinánd úr tanácsosai nem nézegetik a
                            kalendáriumot. Szent Márton napját Szent Katalinétól két hét választja
                            el. Mármost hogyan hívjuk össze meglevő híveinket két héttel előbbre
                            Pozsonyba, mikor még annyi pénzünk sincs a ládafiában, hogy egy jóravaló
                            lovast felszerelhetnénk, nem pedig, hogy nemes urakat indítsunk útnak,
                            akik híveket toboroznak szerte az országban?</p>
				<p>A királyné a szokásos mozdulatlansággal hallgatta a nádorispán
                            aggodalmait. Mindennap és mindig az üres kincstárról volt szó - végül
                            megszokják a fülek és a szívek a panaszokat. A szegénységnek is vannak
                            örömei. A nádorispán uram mindennap újabb és lehetetlenebb tervekkel
                            állott elő ama szükséges pénz megszerzéséhez.</p>
				<p>És mindennap azon csodálkozott először, hogy a pozsonyi zsidók, akik
                            október 9-én kelt magyar királynői levél rendelkezése szerint egyhónapi
                            határidőt kaptak arra nézve, hogy a városból elköltözködjenek, még
                            mindig nem jelentkeznek ügyvédjük, Eisenreich Sebestyén, gazdag
                            patrícius útján a megfelelő pénzkölcsönnel, amellyel véget lehetne vetni
                            a pozsonyi gondoknak. A zsidóknak se volna pénzük? Eisenreich Sebestyén,
                            a gazdag pozsonyi polgár, akiről titkon az a hír járta, hogy Luther
                            Mártonnak is ügynöke volt, valamint a magyar nádorispán tanácstalanul
                            néztek egymás szemébe, amikor a pénzkölcsönzők nem kopogtattak a
                            kapun.</p>
				<p>- Pedig a sógoromnak, Fischer Mihálynak, a pozsonyi polgármesternek
                            átkozottan szüksége volna arra a summácskára, amelybe eddig a felséges
                            asszony ellátása került - mondogatta Eisenreich, és nagyokat hallgatott
                            maga elé.</p>
				<p>A nádorispán most is megrökönyödve nézett Mária királynéra, a királyné
                            nyugalma, fensőbbsége, a pénzzel való nemtörődése, mint mindig, most is
                            zavarba hozta jó Báthory uramat, aki a felesége lengyelországi
                            “skvargáiból” éldegélt, amint ezt ugyancsak mindennap felemlegette. De
                            tovább tanulmányozta a bécsi levelet, és magyarázgatta a
                            királynénak.</p>
				<p>- Hát a “Rákost”, az országgyűlést, most már nem tehetjük el se Katalin
                            napjáról, nem vehetjük el Komáromtól. Annál kevésbé, mert már a
                            határszéli magyar urak, akiknek a legtöbb tartanivalójuk volna
                            Ferdinándtól, megüzenték, hogy Márton napjára nem lehetnek
                            Komáromban.</p>
				<p>- Ugyan, kik azok az üzengető urak, nádorispán uram?</p>
				<p>- Hát nem éppen semmirevaló emberek, várak és uradalmak urai, akik Bécs
                            felé a magyar határon mindig kéznél tartották a fegyvereket, de még az
                            erszényüket is, ha valami veszedelem híre futamodott. Itt lakik Hanbró
                            János uram, aki jókedvében egy fél tinót megeszik. Itt szomorkodik a
                            férje után özvegy Széchy Tamásné asszonyom, akinek a fiacskáját
                            mogyorókereki Erdődy Péter uram már javában tanítgatja a
                            kardforgatásra. Birtokos úr itt Juliánus István úr, aki ama kísérteties
                            várban lakik, amely várból mindig kődarabokat dobálnak az éjféli
                            látogatók. Itt van Bánffy János uram, valamint Szalónakon Fladnitzer Vid
                            lovag, akiket felséges asszony személyesen is ösmer.</p>
				<p>- Az a Fladnitzer lovag, aki Dietrichstein Zsigmonddal kontraktust kötött
                            az én innsbrucki esküvőmön, hogy mindig hűséges hívem leend?</p>
				<p>- Valóban, még Fladnitzer lovag is húzódozik...</p>
				<p>- Majd bátorság támad a szívében - felelt Mária királyné. - Halljuk
                            tovább Hiób híreit.</p>
				<p>A nádorispán most szünetet tartott, kisimította fájós térdén a Ferdinánd
                            levelét.</p>
				<p>- Felséges asszonyom, bocsásson meg, hogy már megint figyelmeztetem arra,
                            hogy a magyar urakkal nem lehet olyan hangon beszélni, amint Ferdinánd
                            fenséges úr kezdte. Címe, rangja, neve van minden valamire való embernek
                            ebben az országban. Mit jelentsen ez a bevezető megszólítás: “Zu allen
                            hungarischen Herrn so ann den greitzen sitzen?” A határszéli urakkal nem
                            szokás ilyen hangon beszélni. Az egri püspök úrhoz, Várday uramhoz
                            bezzeg a laibachi hercegpüspököt, Rauber Kristófot küldé követségbe
                            Ferdinánd úr, pedig nyíltan Zápolya pártján van. Mindorf pénzzel,
                            hivatallal környékezi Werbőczy uramat lépten-nyomon. Bakics Pálnak, a
                            rác vezérnek, aki a töröktől előbb Lajos királyhoz szökött, majd a
                            szegénységet látván, Szapolyaihoz pártolt Szegeden, már uradalmat ígér
                            Rauber uram, ha Ferdinándhoz pártol. Jurisics, Katziáner és Püchler a
                            horvátokkal egyezkednek, és pénzt osztogatnak. Nekünk pedig itt
                            Pozsonyban, akik híven, szegénységben, rendületlenségben kitartunk a
                            Zápolya ellen, annyi pénzünk sincs, hogy patikában nevelt piócát
                            rakhassunk fájós térdeinkre, kénytelenek vagyunk az egészségtelen
                            mocsarak nadályait kihalászni, ha valamely testrészünk
                            megbetegedik.</p>
				<p>- Nem kell búsulni, nádorispán uram - felelt a királyné -, még minden
                            hívünknek lesz annyi aranytallérja, hogy aranypénz-jellel vizsgáltatja
                            meg, levegő vagy víz van-e a tüdejében.</p>
				<p>- Hát az meg hogyan történik? - kérdezte nagy elbúsultsággal Magyarország
                            nádora. - Nekem sohasem lesz annyi aranypénzem, hogy kiszivattyúztassam
                            a vizet a tüdőmből, amely éjszakánként majd megfullaszt.</p>
				<p>- Dehogyis nem lesz - felelé biztatólag Mária, aki néha valóban komoly,
                            asszonyi részvéttel nézte Báthory uram őszes, nedves üstökét, amely
                            pénztelenségében az égnek szokott emelkedni. - A pénzjelhez, amellyel
                            legutóbb éppen Zsigmond lengyel királyt vizsgálták orvosai, csak két
                            darab aranytallér kell, igaz, hogy annál jobb, minél finomabbak az
                            aranyak. Az egyik aranyat a lapocka alá nyomják, a másik tallérral
                            megkoppintják. Ha az aranypendülés áthallatszik a mellkason, hogy a
                            szív felett hallgatózó is pontosan megolvashatja a csendüléseket, akkor
                            nincs semmi baja nádorispán uram tüdejének, akármit mondanak egyébként
                            az orvosok.</p>
				<p>- És ha nem hallatszik?</p>
				<p>- Akkor köd vagy víz van a tüdőben, és ferdőhelyre kell menni.</p>
				<p>Báthory a fogát csikorgatta:</p>
				<p>- A mi urainknak néha már annyi pénzük sincs, hogy a Halász-kapuhoz
                            mehessenek: Teufl Eustadt fürdőmesterhez, aki lenyírná hajukat, kihúzná
                            fájós fogaikat, flastrommal beragasztaná sebeiket, megköpülyözné,
                            megpárolná, megfüsülné őket, csömörükben gyógyítgatná, ha ugyan
                            szokásban volna még a csömörközés itt Pozsonyban, ahol senki se lakik
                            jól.</p>
				<p>- No, a borbetegek még mindig elegendő savanyúvizet isznak Pozsonyban is
                            - felelt a királyné, aki valamit értett az akkori orvostudományhoz. - A
                            minap is hírét vettem, hogy a köszvényes Barát naponta harminc messzely
                            hévvizet is megivott, hogy minél hamarább meggyógyuljon. Persze, mind
                            betegebb lett. A “vízmárok” se tudnak segíteni a mértéktelen
                            emberen.</p>
				<p>Báthory uram felállott:</p>
				<p>- A hévvíz amúgy is csak szép kikeletkor, majáliskor, tavaszidőben
                            hasznos a magamfajta betegnek, most pedig még tél sincs. Majd ráérek még
                            gondolkozni a gólyákkal, hogy a sopronyi fürdőst, a híres Pesselt vagy a
                            komáromi Hanejt keressem fel a betegségemmel.</p>
				<p>- Bajmócra menjen, nádorispán, Thurzó János uramhoz.</p>
				<p>- Thurzó János uram maga is sántakutya, akárcsak én - felelt a
                            nádorispán. - Ha már olyan nagyra van azzal a trencséni hévvízzel, mért
                            nem gyógyítja meg előbb a maga megbontott kerekét?</p>
				<p>- Árendában van a fürdő, fizetni kellene Thurzó uramnak a maga vizében -
                            naponta két garast - mondta csendes hangon Mária.</p>
				<p>- Persze, a Thurzók! Minden garas kell Elek úrfinak Padovában, aki az
                            ottani egyetemen tanul. Mit akarnak abból a gyerekből csinálni?
                            Fejedelmet vagy püspököt, hogy az egész Thurzó-família így összefogott
                            mellette?</p>
				<p>Mária nem felelt nyomban, mert a Thurzók emlegetésére rendszerint
                            elszomorodott. Ez a magyar család arról volt nevezetes, hogy az apák
                            envérükkel táplálták gyermekeiket, akár a pelikánok. Mária hirtelen
                            bátyjaira: Ferdinándra, V. Károly római császárra és a többi királyi
                            rokonaira gondolt... Egy ilyen rongyos magyar várúr, mint egy Thurzó,
                            egy sánta: mindent megvon magától, hogy vérrokona bőségesen, urasan
                            élhessen az idegen országban!</p>
				<p>- A Thurzók! - ismételte Mária királyné.</p>
				<p>Báthory bólintott nagy, szomorú fejével.</p>
				<p>A piacon lódobogás, lárma, császári fullajtárok, inasok, vadászok, akik
                            nyargalva kísérnek végig a városon egy kétkerekű, vasalt kocsit, amelyen
                            Pempflinger István, Mária királyné kulcsára ült. A királyné a lármára
                            kipillantott a főtérre:</p>
				<p>- Itt van a pénz, mégpedig aranyban! - mondta a nádorispánnak. - Most már
                            mehet fürdőbe, Báthory uram.</p>
				<p>A királyné ódon házával szemközt egy papkülsejű, csontos magyar,
                            köpenyeges férfialak támaszkodott egy ház falának, és kancsi
                            tekintetével nevetve nézte, mily gyorsasággal nyílnak fel a ház bezárt
                            kapui a postakocsi előtt. És az udvar közepén Báthory István,
                            Magyarország nádorispánja állott, aki kemény tekintettel nézett a
                            közelgő lovasok elé. A fájós térdkalácsát kardtokjával ütögette, mintha
                            már zsebében érezné azokat az aranyakat, amelyekkel Menardus, a lengyel
                            király orvosa kipróbálja a tüdejét.</p>
				<milestone n="3" unit="endSubChapter"/>
			</div>
			<div type="group">
				<head>Harmadik rész</head>
				<milestone n="1" unit="startSubChapter"/>
				<p rend="head">I</p>
				<p rend="head">Mária tanácsért indul halott férjéhez</p>
				<p>Szürkült a novemberi napsugár fénylő üstöke, a Duna felől szállongó
                            ködben mindenfelé lovagokat lehetett látni, akik hangtalanul nyargaltak
                            a tájon, mintha nem volna semmi mondanivalójuk a főtéri ház ablakánál
                            álldogáló Mária királyné számára.</p>
				<p>- Az özvegyasszony élete - gondolta magában Mária, amikor elnézegette a
                            tovatűnő ködlovagokat - a magány, a gond, az elhagyatottság.</p>
				<p>Még a legerősebb lelkű királynék is szívükhöz nyúlnak néha a magány
                            óráiban. (Talán Mária óta csak Mária Terézia királynőnk időzött sokáig
                            ebben a házban. De ő boldogabb volt.)</p>
				<p>Ekkor megmutatkozott a ködben egy lovag, aki nem nyargalt el megállás
                            nélkül a királyné háza előtt, hanem körben nyargalászott a főtéren, mint
                            ahogyan a lovaglást akkoriban a legjobb mesterek tanították.</p>
				<p>- A “püspök” - gondolta magában a királyné, amikor a lovas a ködből
                            kibontakozott, és látható lett nagy, borjúbőrből való, fekete kalapja,
                            amely félig eltakarta arcát, valamint papos köpenyege, amely széles
                            kardszíjjal volt testéhez szorítva. Egyébként fekete szakálla most
                            dértől, ködtől fehérlett, mintha nagy útról jött volna. Már
                            háromszor-négyszer körüllovagolta a főteret, várakozólag nézett a
                            királyné házának aluszékony, vénecske kapuőreire, akik leginkább nem
                            szerettek észrevenni senkit, mert mindenkit azzal gyanúsítottak, hogy
                            pénzért jön a királynéhoz.</p>
				<p>Mária azonban az ablak ólomkarikáin át, mint paripaismerő, megfigyelte,
                            hogy a “püspök” lova (e korszak kifejezése szerint) gyermekded, csak egy
                            nyeregalja, nyakas: - az ilyen lónak nagy az ára, lopni kell, vagy
                            pénzért venni. Vajon a “püspök” melyik módszert választotta?</p>
				<p>Az ezüstdob megpendült a királyné asztalkáján, és az udvarhölgy intésére
                            a főtéren nyargalászó lovagot a kapusok a házba invitálták. (Igaz, hogy
                            darab ideig sok baj volt azzal, hogy kire is bízhatná lovát a “püspök”,
                            amíg a királynénál időzik, végre egy haramiaképű vénlegényt választott
                            ki az őrök közül, aki valóban nagy tisztességnek vette, hogy a
                            szépállású lónak a kantárját tarthatja.)</p>
				<p>A széles kalap és a malaclopó köpenyeg eltüntetése után megint csak
                            megjelent Mária királyné előtt a múltkori feszült lovag, aki ruházkodása
                            szerint jöhetett volna akár Granadából is. Most fodorintott paróka is
                            volt a fején, hogy kevésbé legyen felismerhető. Csak nagy csontjait,
                            hórihorgas lábait és tekintetét nem tudta elrejteni az álöltözetben. A
                            hangja is ugyanúgy kongott, mint a pintéreké, akik mély pincékben
                            hordókopogtatás közben tanulnak meg játszadozni a maguk hangjával és a
                            pince vizeshangjával.</p>
				<p>- Felséges asszony - kezdte a “püspök”, és csak derekát hajtotta meg
                            Luther Márton híveként -, vajon megérkeztek már a futárok, akik
                            jelentették, hogy Ferdinánd fenséges úr hatezer fegyverrel elindult a
                            magyar határ felé, és Hainburgig meg sem áll?</p>
				<p>Mária királyné csaknem felröppent. Ezt a hírt várta, de a pozsonyi házban
                            senki sem tudta neki megmondani. Sántikálnak itt a hírek is, mint
                            Báthory uram, amikor néhány nap múltán, a pénzküldemény megérkezése
                            után, megint kongani kezdett zsebe. “Átkozottul drága az egészség” -
                            mormogta lefelé konyuló bajsza alatt. Mária megint csak szótlansággal
                            felelt a “püspöknek”, hiába táncoltatta az szemét, mintha valami
                            akadályon át akarna ugratni vele. Szegény Mária királyné már II. Lajos
                            mellett is tudott hallgatni, de pozsonyi időzésében a szomorúság, gyász,
                            bánat lakatjai mellett megismerkedett az óvatosság lakatjaival is.</p>
				<p>A “püspök” léhát folytatta szavait, nem volt ideje a királyné kérdését
                            bevárni. (Talán nagyon sietett valahová?)</p>
				<p>- Mi úgy tudjuk, hogy az új cseh király azért indult útnak Bécs várából
                            Trautmannsdorfon át, hogy fogadalmat tegyen a trautmannsdorfi erdőben
                            annál a nagy fánál, amely alatt ősei a magyar koronáról szóló szerződést
                            aláírták.</p>
				<p>Máriát láthatólag nem érdekelték a “püspök” szavai. Tudta ő már akkor a
                            fogadalmak jelentőségét. Csak a gyengéknek kell azokat megtartani.</p>
				<p>- Mi lesz Pozsonnyal, a pozsonyi várban gunnyasztó vén borzzal,
                            Bornemissza urammal és Zápolyával? - kiáltott fel türelmetlenül a
                            királyné, de szavait nyomban megbánta, amikor az eretnek hibás szemét
                            villogni látta. Habár a “püspök” kongó hangjában nem vett észre semmi
                            elbizakodottságot vagy diadalmasságot, amikor válaszolt:</p>
				<p>- A hatezer gyalognak és a kétszáz lovasnak éppen azért raknak most
                            szalmazsákot Hainburgban, hogy kéznél legyenek, ha Székesfejérvárott
                            valami történne.</p>
				<p>- Ferdinánd bátyám még mindig azt hiszi, hogy az a haramia nem meri
                            megkoronáztatni magát? - kezdte szelíden a királyné. - Ő a jó,
                            istenfélő, aki gyermekkora óta mindig olyan áhítatos volt még
                            gondolataiban is, mintha mindig a szent áldozáshoz készülne, és ezért
                            lelkét, szívét ragyogó tisztaságban tartja... Az én jóságos bátyám,
                            fenséges Ferdinánd úr, a magyarok közül csak a feleségét, Annát ismeri,
                            és azt is én neveltem az innsbrucki kolostorban! Honnan tudná fenséges
                            Ferdinánd, úr, hogy ebben az országban annak van igaza, akinek a legtöbb
                            katonája vagy a rókáénál is ravaszabb koponyája van? Az én fenséges
                            bátyám talán élete utolsó leheletéig hiszi, hogy a fogadalmak és
                            törvények túlélik az embereket.</p>
				<p>- Hm, a törvények! Éppen ezek a törvények - dörmögte a “püspök”, amikor
                            Mária szünetet tartott. - A hazai törvények, amelyek a Rákosokon jönnek
                            világra, már húsz esztendő előtt Zápolyának adnak igazat, a mostani,
                            székesfejérvári “Rákosra” pedig talán éppen a prókátor Werbőczy
                            fabrikálja már jó előre a törvényeket. A törvények látszólag Zápolyának
                            adnak igazat.</p>
				<p>Mária most vakmerő kérdést tett fel:</p>
				<p>- A “Doctor” is ezt mondja ott Wartburgban?</p>
				<p>Mária talán először vette szájára Luther Márton nevét, abban a bizalmas
                            formában, ahogyan őt hívei emlegették.</p>
				<p>A “püspök” megint csak azzal a különös mosollyal függesztette hamiskodó
                            szemét a királynéra, amely mosolyt tán a máglya lángja se tudná onnan
                            leégetni.</p>
				<p>- A Doctor éppen úgy nem szereti Szapolyai Jankót a parasztokon
                            elkövetett gyilkosságokért, amint nem szereti katolikus Ferdinánd
                            őfenségét - talán nem is kell megmondanom, hogy miért.</p>
				<p>- Tudja azt a Doctor, hogy Zápolya titkon a török hitre tért, a
                            szultánnal kötött szövetséget, az ördög cimborája?</p>
				<p>A “püspök” csendesen felelé:</p>
				<p>- Akinek nincs Istene: az ördöggel kénytelen barátkozni.</p>
				<p>Mária királyné olyan mélyen elgondolkozott a búboskemence emelvényén,
                            hogy gondolatai közepette észre sem vette, hogy az ujjaival a homlokán
                            csigákba pedergeti a haját, de annál inkább fülelt a “püspök”. Mária
                            sóhajtott:</p>
				<p>- És nekem mégis oda kell menni, ahol ez az ördög barátja ütötte fel
                            tanyáját, Székesfejérvárra.</p>
				<p>A “püspök”, úgy látszik, már kezdte kiismerni Mária királynét, mert
                            kívánsága nem lepte meg, nyomban kész volt a válasszal:</p>
				<p>- Felséges asszonyomnak Hainburgba kell menni, akárcsak októberben:
                            titkon, hogy fenséges Ferdinánd úrral találkozzék. A futár talán már
                            Dévénynél kapaszkodik lovával a csuszamlós sziklaúton...</p>
				<p>Mária egyetlenszer megcsóválta fejét, és a “püspök” abbahagyta a
                            megkezdett mondatot, mert takarékoskodott a szóval. Mária legerősebben
                            kifejlett lelkitulajdonsága a makacsság volt. És a “püspök” már tudta
                            ezt. Ezért feszült lovagi állásba helyezkedett, és amennyire ugrándozó
                            szeme ezt engedte, igyekezett mozdulatlan arccal hallgatni.</p>
				<p>- Az én helyem most Fejérváron volna az uram koporsójánál. Miután nem
                            mehetek Fejérvárra, mint ausztriai hercegnő és magyar királyné,
                            elmegyek oda titkon, zarándokköntösben, hogy elbúcsúzzak II. Lajostól,
                            hogy utoljára megcsókoljam a homlokát.</p>
				<p>Az eretneknek egyetlen arcizma sem rándult a királyné szavai alatt:</p>
				<p>- És ki kíséri el felséges asszonyt erre a nem mindennapi utazásra?</p>
				<p>- A tisztelendő “püspök”! - felelé Mária, amire az eretnek lovag
                            mégiscsak egy lépést tett hátrafelé, mintha vívás közben védekezne a
                            szívének irányított penge elől.</p>
				<p>A királyné azonban ügyet sem vetett a “püspökre”, olyan kiszámított
                            nyugalommal, hangsúlyozás és felindulás nélkül folytatta szavait, hogy
                            rettenthetetlen egykedvűségével még a “püspököt” is zavarba hozta. Most
                            már aztán nem tudta darab ideig még maga a “püspök” sem, hogy
                            voltaképpen mit gondol magában Mária.</p>
				<p>- Fel kell használnunk azt az időt, amíg Zápolya Budán az
                            építőmesterekkel tanácskozik, hogy lehetne a királyi palotát úgy
                            átalakítani, hogy azon többé a nyoma se lássék meg, hogy abban valaha
                            Jagellók laktak. Zápolya gyűlöl mindent, ami a Jagellókra emlékeztetné.
                            Hallom, hogy II. Lajosnak a menyegzői ágyát tűzre dobatta. Féltékeny még
                            a holtakra is.</p>
				<p>A “püspök” elméje, amelyet éppen úgy szokott köszörülni, mint kardját,
                            most már felröppent pillanatnyi bágyadozásából:</p>
				<p>- A vajda, a mi tudomásunk szerint még azért is
                            tartózkodik Budán, hogy vingárti Horvátot, a rendes kérőjét visszavárja
                            Pozsonyból felséges asszony utolsó válaszával. Ha felséged igent mond
                            vingárti Horvátnak, a vajda nem Székesfejérvár felé indul a magyar
                            koronáért, hanem Pozsony felé - felségedért.</p>
				<p>- Igaz, Horvát Gáspár, ez a javíthatatlan kérőnásznagy megint Pozsonyban
                            tartózkodik, mégpedig Szalaházy uram, a veszprémi püspök és kancellár
                            házánál. Ezért adtunk a kancellár uramnak dupla részt a négyezer
                            aranyokból, hogy teljen neki a vendégeskedésre. Ne menjen vissza Budára
                            a szegénységünk hírével.</p>
				<p>- A kérőket mindenütt szívesen látják. Gyűrűt vagy kosarat ád az asszony,
                            mindenképpen jólesik neki, ha megkérik.</p>
				<p>- Ez a Horvát Gáspár uram mondása - felelt a hűvös királyné. - Én nem így
                            gondoltam. Mindenesetre Szalaházy uram darab ideig még marasztalja
                            Zápolya kérőjét. Amíg én megjárom Fejérvárt. És elbúcsúzom II.
                            Lajostól.</p>
				<p>A “püspök” most összeráncolta homlokát:</p>
				<p>- Felséges asszony, Zápolyának is vannak jól fizetett kémjei a
                            városban...</p>
				<p>- Ezért elsősorban a zsidókat, akik mindenképpen szolgálni látszanak
                            Zápolyát, még ma eltoloncoltatom Pozsonyból. Péntek van, nem akarom,
                            hogy még az ünnepnapjukat, a szombatot is itt töltsék. Eisenreich
                            Sebestyén uram már alig várja a napot, hogy a városi poroszlókkal a
                            dévényi határig kísérhesse a zsidókat.</p>
				<p>- Sok vendégfogadó esik az útszélen.</p>
				<p>- A szegény városkatonáknak is élni kell - felelt Mária egykedvű
                            nevetéssel, mint mindig, ha a zsidókat emlegették előtte. - Ma a kémek
                            innen kitakarodnak, és holdas éjszaka elindulunk Fejérvárra.</p>
				<p>A lovag lábujjhegyre emelkedett szőrös, borjúbőr csizmáiban, mintha nem
                            jól hallotta volna a királyné szavait:</p>
				<p>- Ma éjszaka elindulunk?</p>
				<p>- Úgy van - felelt Mária. - Még maradt 100 darab a négyezerből
                            Pempflinger uramnál, amelyet a nádorispán semmi erőszakkal nem bírt
                            elvenni tőle. Ez éppen elegendő lesz útiköltségnek. A “püspök”
                            természetesen, régi szokásához híven, a Zöld Hordó pincéjében, a
                            sarokban tölti az éjszakát. Itt majd valaki megüti a vállát, ha
                            elszundikálna gondolataiban.</p>
				<p>A “püspök”, akit edzett, viharvert, tapasztalt embernek ismertünk, ez
                            egyszer nem tudott számot adni magának, hogyan került az ódon palotából
                            a főtérre. A homlokát sokáig tartotta két öklével megtámasztva a pince
                            sarkában, amíg jobbról-balról, tetőtől talpig átgondolta azt a dolgot,
                            amelybe most keveredett. A Doctortól kellene tanácsot kérni, ha Wartburg
                            nem volna olyan messzire a Zöld Hordótól. A téli szél kezdte verdesni
                            odakünn a házfalakat, amiből a “püspök” kiszámította, hogy a borús,
                            hóterhes felhők elvonulnak, és holdas éj következik. Fülelt most a
                            sarokból a szélre, amelyet máskor a jóbarátai közé számított.</p>
				<p>De most ugyan nagyon rosszkor kínálkozott fel vándorcimboraságával a téli
                            szél: a “püspök” Mária királyné karcsúságára gondolt, amely törékenység
                            aligha bírja el az éjszakai utat a téli szél sarkantyúi alatt.</p>
				<p>Máskor borosedénye fenekébe szokott nézegetni, most minden fertályórában
                            akadt valami tennivalója az istálló felé vagy az utcán. Nyugtalansága
                            átragadt a sváb bormérőre is, aki egyébként ilyenkor rendszerint
                            bóbiskolni szokott hordója mellett guggolva.</p>
				<p>- Az ilyen éjszakán nem csodálkoznék, ha az ördög besántikálna az ajtón -
                            kezdte volna a beszélgetést a bormérő, de a “püspök” ügyet sem vetett
                            rá.</p>
				<p>Valamerről, a főtér túlsó oldaláról néha muzsikaszó foszlányait tépdeste
                            be a szél a virrasztók üres fülébe, mint a vidám gazdasszony szokta az
                            apró tésztát a levesbe. A “püspök” tudta, hogy Szalaházy kancellár
                            kvártélyán muzsikálnak, mint minden este, amióta Horvát Gáspár uramat,
                            az örökös kérőt vendégségben látja magánál a veszprémi püspök. Ugyan,
                            kinek volna kedve elindulni “az üres kosárral”, mikor muzsikaszóval,
                            szépszóval, gyűrűs ígéretekkel marasztalják? Minden este arra koccantak
                            össze a kelyhek, hogy az özvegy királyné makacssága egyszer majd csak
                            megtörik, és valami olyan örvendeteset üzen Zápolyának, hogy megmenti
                            szegénységéből Magyarországot, mert ez a pénztelenség maholnap már
                            elviselhetetlen. Majd csak megjön a jobbik esze a királynénak,
                            mondogatták, és dehogyis eresztették volna útnak a szokott kosárral
                            Horvát uramat.</p>
				<p>- Csak mulassatok! - dörmögött magában az eretnek “püspök”. - Majd
                            visszahozok én nektek Székesfejérvárról egy királynét, akinek többé
                            közelébe se mehetnek a mostani püspökök, akik jó aranyakért árulják a
                            bűnbocsánatot. Akik a pogányhitű Zápolyának pénzért eladnák a
                            királynéjukat is. A Doctor bizonyára helyeselné a fejérvári utazást.</p>
				<p>És sötét pillantásokat vetett az éjszakából kipirosló házra a kóbor
                            lovag, valahányszor egyet fordult az utcán, a Zöld Hordó előtt, hogy az
                            időjárást tanulmányozza.</p>
				<p>Az időnek már kezdett amolyan éjfélutáni szaga lenni, a szél
                            csendesedett, és a Duna felett hideglelősen kezdett vitorlázni a növő
                            hold, mint a hosszú betegségből talpraállott hajós, aki még nem mer
                            messzi utakra vállalkozni. Csak itt borongott Szent Márton tornyának
                            védelme alatt, mintha Pozsonyon túl mindenhol ellenségei volnának,
                            akiktől reszketni kell.</p>
				<p>Mikor a “püspök” ismét kilépett a pince vasalt ajtaján, egy ódon
                            bástyafalból nyúlánk fiatalember lépett elő, aki kézemeléssel intett a
                            holdvilágból a “püspök” felé. A lovag, bár várta ezt a jelenést,
                            mégiscsak megdöbbenve meresztette a szemét az árnyékolt kalapú,
                            sötétköpenyeges ifjúra, mint a varázsló a szellemre, amelyet
                            megidézett. És az megjelent.</p>
				<p>- Felség - suttogta a “püspök” -, gondolja, hogy ebben a ruhában
                            felismerhetetlen?</p>
				<p>- Ebben a ruhában jártam titkon, ősszel Hainburgban is, és senki nem
                            ismert fel.</p>
				<p>A királyné szétvetette a köpenyeg szárnyait: feszes lovagöltöny volt
                            alatta, mint akár a “püspöké”. Kard az oldalán, és borjúbőr csizma a
                            lábán.</p>
				<p>- Páncéling is van rajtam, tehát nem kell félni semmitől - biztatta Mária
                            az ingadozó “püspököt”.</p>
				<p>A “püspök” nemigen szokott megilletődni, de most akaratlanul is
                            végigpergett néhány könnycsepp füstös szakállán eme gyermeki, hősi
                            önfeláldozás láttára:</p>
				<p>- Télben járunk. Ez a ruha nem elég meleg az utazáshoz.</p>
				<p>Mária most megmutatta a köpenyege bélését - nyestből, mókusból volt az,
                            akár a “püspöké”.</p>
				<p>- A kardom, a tőröm éles, a szívem helyén van, nem félek sem vadállattól,
                            sem embertől, csak az utakat nem ismerem Magyarországon.</p>
				<p>- Erdőségeken kell keresztülmennünk, mert a járt utak most telve vannak
                            utasokkal, akik mind Fejérvárra igyekeznek a koronázáshoz - suttogta a
                            “püspök”, mintha ő maga félt volna leginkább a sűrű erdőségektől.</p>
				<p>Mária azonban nem engedte sokáig tanakodni az eretneket.</p>
				<p>- Az éj halad, indulnunk kell. Azt hiszem, hogy még mindig azt tehetem
                            Magyarországon, amit akarok. Abba a városba kell mennem, ahol ennek az
                            országnak királynéjává koronáztak.</p>
				<p>A Zöld Hordóhoz címzett pince gazdája, miután egyetlen vendége, a
                            “püspök” darab ideig nem tért vissza, hangos durranással vágta be a
                            pinceajtókat, és felrakta a lakatot. A mécses elaludt a hasadékok
                            mögött.</p>
				<p>- Bezárták a lovát a “püspöknek”?</p>
				<p>A “püspök” csak most nézett körül. A királyné sarkantyús csizmában, de
                            gyalogszerrel érkezett. Nyilván szökve kellett eljönnie a főtéri házból,
                            hogy senki ne vegye észre eltűnését. A “püspöknek”, mint az ilyen
                            kitanult szakadárnak tudomása volt ugyan a Pozsony város alatt meghúzódó
                            összes alagutakról, ismerte azt az utat is, amelyen a királyné
                            szállásáról észrevétlenül a Ventur utcába lehetett jutni - a régi
                            pozsonyi királyi palotába. Vajon ezt a rejtekutat használta Mária?</p>
				<p>- Igen - felelt türelmetlenül a királyné -, de a földalatti üregbe
                            beeresztettem a Duna vizét, hogy senki utánam ne jöhessen. Az asztalomon
                            levelet hagytam Báthory uramhoz címezve, hogy titkos ügyben Hainburgba
                            mentem fenséges bátyámhoz. Nádorispán uram azt hiszi majd, hogy a
                            legszükségesebbért, a pénzért mentem el, ugyanezért megnyugszik, ha nem
                            talál.</p>
				<p>A “püspök” a holdvilággal váltakozó árnyékban mind nagyobb csodálkozással
                            nézte az alig huszonegy esztendős Máriát. Férfiruhába öltözötten még
                            férfiasabbnak látszott az arcéle, mint egyébkor. Bánat, gond, félelem,
                            szenvedés még nem hagyta se pókhálóját, se rozsdáját ezen az arcon. Az
                            ifjúság erélyével világított az a bástyafal alatt akkor is, ha a hold
                            valami felbukkanó ezüsthal után a Dunába látszék eltűnni.</p>
				<p>- Tehát a földalatti zsilipet kinyitotta felséged, a maga erejéből,
                            holott két férfi négy karja is kevés szokott lenni ehhez a művelethez -
                            morfondérozott a “püspök”.</p>
				<p>- Parancsolom, hogy azonnal induljunk - válaszolt a királyné. - Hol van a
                            lova, “püspök”?</p>
				<p>- A Halászkapunál, a fürdősök gondjaira bízva. Onnan kijutunk
                            észrevétlenül a városból. Csak azt szeretném még egyszer, utoljára
                            megkérdezni, hogy miért is indulunk erre a nem szokásos útra?</p>
				<p>- Már mondtam főtisztelendő úrnak, hogy azonnal induljunk, mert különben
                            meggyűlik a baja. Az ilyenféle embereket még mindig szokás elégetni -
                            felelt Mária.</p>
				<p>- Attól nem félek - szólt most kiismerhetetlen hangon a “püspök”. - Csak
                            azt a halálnemet nem szeretem, amelyet éppen felséged bátyja, V. Károly
                            császárunk rendelt el Granadában. A székben való megfojtás, éppen
                            rokonaim és barátaim hurokvetésével nem kellemetes, mert összeborzolja a
                            szakállt.</p>
				<p>- Nagyon jól tudja “püspök”, hogy tanácsot kell kérnem halott férjemtől,
                            II. Lajostól, aki a székesfejérvári nagytemplomban kiterítve fekszik.
                            Tanácsot kell kérnem életem további folytatásáról. És meg kell néznem,
                            hogy valóban az én férjemet, II. Lajost temetteti-e el az a haramia az
                            igazi királyi holttest képében.</p>
				<p>A királyné erélyes fellépése megjuhászította a lutheránust. Kardját keze
                            ügyébe készítve, megindult előre a girbe-gurba, sötét, itt-ott
                            kísérteties holdfénytől reszkető utcákon. A “püspöknek” bő köpenyege
                            elég árnyékot vetett, hogy mögötte Mária elrejtőzhessen.</p>
				<p>- A hold még egy-két óráig világítja utunkat, aztán felszáll a köd. Azért
                            darab ideig, amíg megfelelő távolságba érünk a várostól, egy nyeregben
                            kell ülnünk, mint a templárius lovagoknak.</p>
				<p>- Mint Godofrédnek és Omárnak - felelt csendesen Mária. - De én nem félek
                            a pokloktól sem.</p>
				<p>A “püspök” helyeslően bólintott, tetszett neki, hogy Mária ismeri a
                            templáriusok két nevezetességét. Majd megállott egy még látható
                            bolthajtás előtt, belépett a falba, és a kardja markolatával titkos
                            kopogtatásokat kezdett, amíg a kapu felnyílott.</p>
				<p>- Mehetünk, fiam! - szólt hátra a “püspök” a mögötte meghúzódó
                            Máriának.</p>
				<p>Egy-két perc múlva nyeregben ültek. A “püspök” elöl, mögötte Mária.</p>
				<p>Mária észrevette, hogy nyergelés közben a “püspök” hosszúcsövű spanyol
                            lőfegyvert csatolt a nyereg szerszámához. A “püspök” megsimogatta lova
                            nyakát, majd oldalába vágta sarkantyúját, aztán repülni kezdtek a
                            lovagok lovastól együtt. A sáncárkon túl harmatos, víztől gőzölgő
                            füvesben hagyott nyomot a paripa patkója, ha ugyan reggelre megtalálja
                            azt valaki.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II</p>
				<p rend="head">A holt király panasza</p>
				<p>- Nini, Hufnágel, a borbély is itt van, aki a mohácsi csatatéren kiemelte
                            gazdája, Móré, pécsi püspök derékövéből a száz darab Mátyás-aranyat,
                            amelynek terhével a főtisztelendő úr nem tudott menekülni; úgy látszik,
                            igaza van a fámának, a vajdának legelőször a rablók és tolvajok csaptak
                            fel - dörmögte a lutheránus a maga mély hangján, amikor a
                            székesfejérvári Boldogasszony templomának hajójába bepillantott azon a
                            négyszegletes nyíláson át, amely a prépostsági épület padlásáról
                            észrevétlenül mutatta a templom belsejét, a hivőkkel és az oltárral
                            együtt.</p>
				<p>Mária, aki különös lovagja mellett ágaskodott a poros padláson, már
                            megszokta ennek az embernek a rejtélyes mindentudását. Nem csodálkozott
                            tehát azon sem, hogy mindenféle vad, alig járható erdőségeket
                            átbódorogva, egy éjszakán a fejérvári prépostság épületébe érkeztek, és
                            titokzatos lovagjának árnyékában az apródkülsejű Mária királyné is
                            észrevétlenül végigmehetett azokon a visszhangos, fehérre meszelt
                            folyosókon, ahol már javában takarították, fűtötték, szellőztették
                            azokat a szobákat, amelyekben a másnap érkezendő vajda lakni fog a
                            koronázás idején. A királyné hét szobát olvasott meg, amelyet állandóan
                            fűtöttek tárva-nyitva lévő ablakok és ajtók mellett. Minden kályha
                            mellett állott egy fűtő, aki kormos tekintetét a tűzre meresztette. Míg
                            rongyos, alig felismerhető nőszemélyek súroltak és takarítottak
                            mindenfelé a pazarlott melegségben. “Legalább egy nagy szekér fát
                            eltüzelnek itt naponta!” - mormogta maga elé Magyarország királynéja,
                            amikor a “püspök” az ódon kolostor labirintusában végre egy ajtóhoz
                            ért, amelynek zárját egy meggörbített szeggel felnyitotta. Poros, sötét
                            lépcső vezetett a magasba.</p>
				<p>- Itt tanultam valaha a Kánonjogot - mondta egykedvűen a “püspök”, és
                            visszanézett a prépostsági épület bolthajtásos folyosójára, amelyet
                            kályhák lángja világított, mint másvilági látományt, és a seprők,
                            súrolók hangja úgy hallatszott idáig, mintha bűnös lelkeket
                            tisztogatnának.</p>
				<p>A rejtek-ablakból most Mária is kihajolt, hogy szemügyre vehesse, mi
                            történik éjszakának idején Boldogasszony templomában. A “püspök” a
                            királyné háta mögé került, és vasmarkával megfogta a Mária derekát, mint
                            egy kíváncsi gyermekét szokás.</p>
				<p>Mária tekintete a templom boltozatából nyíló ablakocskából, a sokölnyi
                            mélységben, természetesen a kivilágított főoltárt vette észre - mit
                            bánta ő Hufnágelt, a tolvaj borbélyt, akinek jelenléte felett útitársa
                            még mindig elégedetlenül csóválta a fejét a háttérben. Ennél az oltárnál
                            koronázták magyar királynévá alig néhány esztendő előtt, és könnyei
                            elborították szemét, amikor kiszámította magában azt a helyet az oltár
                            lépcsőjén, ahol térdepelve, fehér menyasszonyi fátyolban, szinte
                            mennybéli boldogsággal, soha vissza nem emlékezhető fohászkodások
                            szívringatásai közepette várta, hogy a veszprémi püspök mikor érinti meg
                            vállát a koronával. Úgy emlékezett most, hogy akkor volt a legszebb
                            életében... Veres, feketeségre hajlamos hajából aranyszikrák röpködtek.
                            A barna nők kis galambpihéi, amelyek nőiessége első évétől már az
                            innsbrucki apácakolostorban mutatkoztak, szinte eltűntek, vagy pedig
                            napsugarakká váltak. Bizonyára nagyon igézetteljes volt, hiszen még a
                            barnult, szinte a háttérbe húzódott régi szentképek is előbbre jöttek
                            rámáik között, hogy az új magyar királynét megcsodálják és megáldják.
                            Különösen egy régi szentkép, amelyet még II. András király hozott
                            Jeruzsálemből, és akasztott a templom falára, hajolt előre, és
                            megelégedés látszott a szent mindig szomorú arcán, hogy végre ilyen szép
                            királynéjuk van a magyaroknak.</p>
				<p>A királyné könnyeit és lélekzsibbasztó emlékeit most kopácsolás, lárma,
                            kövek görgetése zavarta meg. Mésztől, portól, egykedvűségtől egyforma
                            kőmívesek estek neki a templom falának csákányaikkal, és a borbély
                            útmutatása szerint kezdték bontani Boldogasszony templomának falát,
                            mintha hirtelen mindazt lerombolni akarnák, amit odafent a magasban, az
                            angyalok helyén a királyné álmodozva épített. Porzott, omlott, rengett
                            Boldogasszony templomának fala a kőmívesek csákányütései alatt, a
                            messzi toronyban felébredtek az ott fészkelő vércsék, csókák és más
                            madarak, amelyek ijedt, vészjósló vijjogással röpködték körül a
                            templomot, mintha tűz ütött volna ki a városban. Denevérek árnya mutatta
                            a megháborított lelkek útját a templom fehér falán. A kőmívesek azt a
                            boltozatot bontották, amelybe a magyar királyokat temették. Itt feküdt
                            II. Lajos koporsója is, egyelőre tölgyfából, atyja, II. Ulászló oldalán.
                            Szomszédjában Szent Imre herceggel. A márványtömböt, amelyből a király
                            végleges nyugvóhelye készül, még odakint faragták az olasz kőmetszők a
                            székesegyház udvarán.</p>
				<p>De Mária királyné még mindig rendület és ijedelem nélkül nézte az
                            eseményeket magos ablakából. Sőt megfigyelte, hogy a templom boltozata
                            alatt egy kőpárkány futamodik végig a templom egész kerületén, korlát
                            nélküli, alig egy-két lépésnyi párkány, amelyen bizonyára csak a
                            kísértetek tudtak volt végigsétálni, vagy pedig azok a nem mindennapi
                            halálnemre kijelölt emberek, akik a tornyok tetőit szokták befesteni,
                            vagy pedig meszelővel járnak tíz öles magasságokban. A párkányzaton
                            legalább lábnyi magas por feküdt, amiből Mária most utólag
                            megállapította, hogy még az ő koronázása alkalmából sem seperték ki
                            teljes alapossággal a székesegyházat. “Úgy látszik, már akkor se
                            szerettek a magyarok!” - gondolta magában.</p>
				<p>Máriának nagy kedve lett volna a padlásablakból kikúszva, erre a keskeny
                            párkányra ereszkedni, és körben járni a magasságban a templom hajóját,
                            hogy a magasból mindent jól szemügyre vehessen. De a “püspök” a hátán
                            fogta a köntösét, nem sok reménye lehetett arra nézve, hogy a
                            vasmarokból kiszabadulhat.</p>
				<p>Az agyvelőt és szívet rázó dörömbölés odalent most elhallgatott, miután a
                            bolt nyitva volt, és négy liszteszsák külsejű férfi vállra emelve, a
                            templom hajójába hozta a király koporsóját a mélyből.</p>
				<p>- Ezt csak nekem lett volna jogom parancsolni, engem pedig nem kérdezett
                            senki - szólott kísérőjéhez Mária hirtelen áttüzesedett arccal. - Ha már
                            elvették tőlem II. Ludovicus életét a magyarok, halottaiban
                            visszaadhatnák.</p>
				<p>- Most csak figyelmezzünk, felség, hogy mindent jól észrevehessünk -
                            dörmögött a “püspök”, mintha olyan látványosságot sikerülne meglepni,
                            amelynek későbbi időben akarja hasznát veendeni. Ki tudna eligazodni egy
                            ilyen lutheránus eszén?</p>
				<p>Ezalatt odalent a mélyben különböző emberi alakok bukkantak elő a
                            gyertyáktól és fáklyáktól gyéren világított félhomályból. Minden
                            templomsarok, minden kis oltár hátamöge, sőt még a gyóntatószékek sötét
                            kalitkája is útra bocsátott homályából egy-egy emberi alakot, aki ott
                            teendőjére várt, s addig, amíg a sor nem került rá, nem akart
                            mutatkozni.</p>
				<p>A kőmívesek és más alpári népek, fecsegő szolgák és más szájtátók a
                            sekrestye irányába kitakarodtak a templomból. A novemberi hideg egy
                            darabig halálos fuvalommal érintgette az eddig izzón égő
                            gyertyaszárakat, valamint a tűzpiros fáklyákat. Majd dörrent odakünn a
                            sekrestye ajtaja, a templom belsejében csak azok maradtak, akiknek itt
                            titkos teendőjük volt.</p>
				<p>- Amint látom, Tatay Miklós, a népszerű budai káplán is itt van -
                            dörmögte a lutheránus, amint sas-szemével a homályba nézegetett. - Amott
                            meg Dávid János, Szapolyai legbizalmasabb káplánja. Hej, de az áruló
                            Szerémy uram sem hiányozhatik. No, megállj!</p>
				<p>Ezalatt egy sarkairól leakasztott, szélesebb fajta ajtót emeltek le
                            némelyek a kórus bejáratáról, amely ajtót a borbély vezetése mellett a
                            főoltár elé cipeltek, és ott a koporsó mellé, a pádimentumra
                            fektették. Sohasem látott emberek térdepeltek a tölgykoporsó körül, és a
                            harapófogókkal csavarokat, szegeket tépdestek le a koporsóról. A
                            csavarok már berozsdásodva nyikorogtak, hogy sírással telt meg a
                            templom csendessége. A kirántott szegek akkorákat puffantak, mint az
                            edénybe fulladt dugók. Már félrecsúszott a koporsófedél egyik vége, és a
                            félhomályban látható volt két lesoványodott lábszár, mint két zöld
                            nádszál a Csele-patak mocsarából. A királyné borzongott - a király
                            megint erőtlen gyermekké lett holtaiban, mint valaha mondták felőle.</p>
				<p>- Felség, menjünk innen darab időre, mert ami most következik, az nem
                            asszonyoknak való néznivaló - mormogta a “püspök”, és a tőle telhető
                            gyengédséggel vonni kezdte Máriát a leslyuktól.</p>
				<p>De hiszen beszélhetett a “püspök”! Mária olyan szilárdan állott helyén,
                            mint egy kardpenge, amelyet a szeretet és bosszú egyszerre kap el
                            markolatánál. Márványfehér volt ugyan az arca, de semmiféle indulatot
                            nem mutatott. Csak orrcimpái teltek meg rózsaszínű vérrel, amely
                            jelenség a sírást is szokta jelenteni, míg pittyedt, húsos ajkai
                            mozdulatlanságukkal szinte érzéketlenséget fejeztek ki.</p>
				<p>“Hol van ennek a nőnek a szíve!” - gondolta magában kétkedőn a “püspök”,
                            aki már néha olyan okosnak hitte magát, hogy mindent és mindenkit ismer
                            a világon.</p>
				<p>A koporsófedélen, azon a tájon, ahol a halott király szívének és fejének
                            volt pihenőhelye, mindenféle sírboltpenészes pecsétek lógtak, amelyeknek
                            nyirkos zsinórjait Szerémy káplán uram most a gyertyakoppantó ollóval
                            kezdte nyiszálgatni. Valaki a háttérből egy éles tőrt kínált a zsinórok
                            elmetszéséhez, de a térdeplő káplán babonásan riadt mozdulatot tett,
                            mintha nem merne a holt király körül gyilkos fegyvert igénybe venni.</p>
				<p>- Özvegy Perényiné és a többiek pecsétjeit vagdossa most Szerémy uram,
                            akik II. Lajost, őfelségét, az utolsó Jagellót a Csele partjába elásva
                            megtalálták - mormogta a “püspök” nem minden gonosz indulat nélkül. -
                            Hol volt ekkor ez a pap, ez az áruló káplán, amikor a királyát először
                            eltemették? Már Szegeden hajlongott a Zápolya előtt, és annak dicsérte
                            eszét és férfias jellemét.</p>
				<p>A gyertyakoppantó olló végre megbirkózott teendőjével, a különböző
                            pecsétek a káplán ruhájának mélységes zsebébe vándoroltak, Szerémy
                            térdepléséből görnyedten fölemelkedett. Csurgott a víz arcán a
                            felindulástól.</p>
				<p>- A hullarabló! - mondta odafent a magasban Mária királyné.</p>
				<p>A káplán a kimerültségtől alig érthető hangon adott rendelkezést, hogy a
                            király koporsójáról a tetőt emeljék le. Mária érezte, hogy hátulról két
                            kar oly erővel ragadja meg, mintha az életét akarná megmenteni. És
                            behunyta a szemét minden erőfeszítése mellett, mintha az élet
                            legnagyobb eredménye, a halál mélysége nyílott volna meg hirtelen a
                            tekintete előtt.</p>
				<p>- Menjünk, felség! - szólalt meg most esdeklő, sohasem hallatott hangon
                            az eretnek, mintha elátkozott lelkének könyörögne kegyelmet e
                            pillanatban.</p>
				<p>Ez elgyengült, erejét vesztett férfihangra magához tért Mária, mintha
                            valami mélységes kábulatból tért volna vissza.</p>
				<p>- Mindent látni akarok, hiszen azért vagyok itt! - felelt az esdeklő
                            kísérőnek, és megint csak kihajolt a biztos magasságból, hogy szemügyre
                            vegye élete pokol-látományait, amelyekről előre tudta, hogy élete végéig
                            nem hoznak többé szemére nyugodt álmot. De a szenvedés, az önként
                            keresett szenvedés mégiscsak fél-gyógyulásnak látszik azok
                            gondolataiban, akik már nem bírják szívüket sem felemelni az
                            erőtlenségtől.</p>
				<p>A templom hajójának kellős közepén, a főoltár előtt, a kórusból leemelt
                            ajtószárnyon feküdt II. Lajos holtteste.</p>
				<p>A király holtteteme éppen olyan mezítelen volt, mint Urunk Jézus
                            Krisztusé, amikor a sziklasírból kiemelték vala hű tanítványai, de itt a
                            holt körül volt-e egyetlen is azok közül a hívséges szívek közül? Talán
                            Tatay Miklósnak, a budai orátornak, aki sohasem lépte át a budai palota
                            küszöbét II. Lajos idejében, mert megvetette az ottani életmódot, volt
                            tán legbecsületesebb arca, mindazon arcok között, amelyek most a holt
                            király felé hajoltak, hogy felismerjék őt halottaiban. Szerémy uram
                            valahogyan nem mert közeledni a holttesthez, mintha attól félt volna,
                            hogy a halott megkérdezi tőle, hogy vajon főz-e olyan jól az új gazda
                            szakácsa, mint a régi konyhamester, Bosnyák Mátyás uram a budai
                            palotában, akit a káplán mindig kebelbarátjának nevezett? Kislelkű
                            embereknek kicsinyek a félelmeik is. A király olyan mozdulatlanul
                            feküdt, mint egy meggyilkolt angyal.</p>
				<p>Mária a magasból mély áhítattal függesztette a szemét II. Lajos
                            holttestére, mintha életre akarná gerjeszteni. A vademberek tudnak tüzet
                            csiholni a holt fából, a lelketlen kő szikrát ont, a korhadt gyökér
                            felvillan az őszi éjben: csak az ember hal meg, anélkül hogy holta után
                            valamely jelt adhatna a másvilágról?</p>
				<p>A papok most égő szövétnekkel hajladoztak a király körül. Vizsgálgatták
                            az arcát, amely Mária magas ablakából pókháló mögé rejtőzöttnek
                            látszott, mint az álom-arcok. De ez a pókháló is zöldnek látszott, mint
                            mikor borult időben a nádasok, mocsarak visszatükrözik az égboltozat
                            szomorú felhőit, és szürke, holt hullámaikkal borzongva játszadoznak.
                            Mária magas őrhelyéről nem láthatta a király arcát, de annál inkább
                            észrevette asszonyszemével azt a változást, amely a király termetén
                            mutatkozott. A karcsú, virágszál termetű, gyengéd alkatú II. Lajos kövér
                            öregember alakjában feküdt alant.</p>
				<p>- Ez nem az én Ludovicusom - kiáltott fel szenvedélyesen a királyné,
                            hátrafordulva az engedelmeskedve bólingató lutheránushoz. - Ez egy
                            csúnya öregember, egy pókhas, egy olyan lény, akinek én sohase lehettem
                            a felesége.</p>
				<p>A “püspök”, aki természetesen az orvostudományhoz is értett valamicskét,
                            nem akarta megmondani Máriának, hogy a vizes sírhely formálta el ily
                            rútra a király alakját. Hetekig rejtegették a vízpartban elásva.</p>
				<p>- Amint a templom kiürült, majd megtekintjük közelebbről is őfelsége
                            holttestét - mormogta a lutheránus. - Tudok egy lejáratot a templom
                            hajójába. Most pihenje ki magát felséged ezen a kis zsámolyon, ahol a
                            régi fejérvári prépostok szoktak üldögélni, hogy szemmel tarthassák
                            lelki bojtárjaikat, a misemondó káplánokat és a gyóntató atyákat, de
                            azokat a híveket is, akik csalárd fohászokat eregettek az ég felé.</p>
				<p>- A “püspök” megint lelkiatyáimat gyalázza - csattant fel hirtelenében a
                            királyné hangja. - Ha ez így megy, elválnak útjaink.</p>
				<p>- Felséges asszony - felelt csendesen a “püspök” -, én már magam sem
                            tudom, hogy Kelemen pápa őszentsége égettet el, vagy a Doctorral gyűlik
                            meg a bajom, ha egyszer megint felveszem az egyházi ruhát. Talán végül
                            még felcsapok én is “kalandosnak”... Mostanában
                            ez a legjobb pálya.</p>
				<p>Amikor ezt a korszerű szót kiejtette a “püspök”, a prépostság sötét
                            padlásán, mintha bagoly vagy szellem mozdult volna meg a közelben, amely
                            eddig láthatatlan volt. A templomból átsugárzó világosságnál valamely
                            alak közeledett a sötétségből a százéves porrétegben, meztelen,
                            tántorgó, bizonytalan léptekkel, hogy a “püspök” önkéntelenül
                            megpróbálta jobbjával a kardja markolatát. Valamely rettenetes,
                            másvilágias, panaszos hang sírt fel a sötétségben, amint a néma erdőkben
                            talán a rossz lélek jajdul fel:</p>
				<p>- Tisztelendő, tekintetes, nagyságos uraim, egy veszendőben lévő elme,
                            egy hajdanában késpenge élességű gondolat, egy becsületszóra dobogó szív
                            kéri bűnbocsánatukat, hogy az éjből, a sírhalom hervadt levelei alól
                            szót mer ejteni, mikor már réges-régen sírkőnek kellene lennie a prágai
                            gettó temetőjében.</p>
				<p>A “püspök” habozás nélkül megragadta az embert, aki a porban fetrengett,
                            mint egy csúf, fekete bogár, amely hol tetves potrohát, hol meg penészes
                            hátát mutogatja. A nyakánál fogva a levegőbe emelte az ismeretlent, alig
                            két ujjával nyúlva hozzá:</p>
				<p>- Ki vagy? - kérdezte a “püspök” olyan hangon, amely nem volt nagyon
                            biztató itt a sötét padláson.</p>
				<p>Az emberroncs kalimpált a levegőben.</p>
				<p>- Igazat fogok mondani. Három napja nem ettem. Reménylem, kapok egy karéj
                            kenyeret az igazmondásomért - nyöszörögte. - De előbb a szomjúságomat
                            kell oltani, mert nyelvem megtagadja az engedelmességet.</p>
				<p>A “püspök” a jövevény arcába nézett, annyit sem látott belőle, mint egy
                            sündisznóéból, de a nyakon ragadott ember haja alatt vergődött valamely
                            ütőér, mint a gyík nyakában. A “püspök” számolta az érveréseket. Aztán
                            eleresztette a kísértetet.</p>
				<p>- Egyetlen hazugság a másvilágra mutatja meg lelkednek útját. Kidoblak
                            itt az ablakon, mert úgy látom, fegyvertelen vagy, tehát nem végezhetek
                            veled karddal.</p>
				<p>- A haláltól nem félek, főtisztelendő és nagyságos tekintetes uram, mert
                            az megváltást jelentene a számomra: csak gyorsan jöjjön, és jól
                            találjon. Az én nevem Heuthaler, és húsvágó-boltom volt Budán a vár
                            alatt.</p>
				<p>Az álruhás királyné a homályban alig észrevehető mozdulatot tett. Ez a
                            bizonyos húsvágó is azok között szerepelt, akiket minden szerdán
                            kidobatott Bornemissza uram a budai várból, amikor követeléseikért
                            jöttek. És asszonyemlékezetével tudta, hogy a húsmérő rendszerint
                            gusztusos marhacímereket hozott fel a várba sásból font kosarában. De
                            akkor még fehér kötény volt a derekára tűzve.</p>
				<p>- Amikor híre jött Nagyboldogasszony napja után következő éjszakán, hogy
                            odafent a budai várban nagy hurcolkodás készülődik, a hajóslegényeket a
                            kocsmaasztalok mellől zavarták fel a hajósgazdák, hogy berakodáshoz
                            készülődjenek, az alvó budai utcákon teherhordó öszvérek, lovak
                            csilingelése hallatszott, a mindig nagytekintélyű harangozó mestert, aki
                            az összes budai plébános uraktól a harangozás jogát bérelte, kidobták a
                            kocsmából, mert hiszen a török alatt majd úgysem lehet harangozni:
                            észbekaptam én is, és két hízott ökrömet, amelyet levágásra a mészárszék
                            istállójában tartogattam, kihajtottam az éjszakába. Valamelyik komám
                            hírül hozta, hogy a felséges királyné a lógodi úton menekedett, és meg
                            sem áll Esztergomig. Az ilyenkor összeverődő kupaktanács nyomban
                            elhatározta, hogy a királyné útján nem tanácsos nekünk, polgároknak
                            menni, mert bizonyos, hogy az ellenség elsőbben a királynét veszi
                            üldözőbe. Menjünk csak egyenesen a fejérvári úton lefelé, amíg
                            Székesfejérvárra érünk, amely kerített, vízzel és sánccal védett város.
                            Így aztán én is Fejérvárra vezettem két kis ökreimet.</p>
				<p>- Nem is lett volna itt semmi baj. A fejérváriak barátságos emberek,
                            szívesen látták a menekült budaiakat, különösen azokat, akik nem jöttek
                            üres kézzel, hanem két-három emberes ládákat is hoztak magukkal. Még az
                            én ökreimnek is megörültek, pedig ugyancsak megviselte szegényeket a
                            hosszú utazás. Nem maradt azokon a csontokon zsiradékos hús, amit nagyon
                            kedveltek a budai uraságok, különösen éppen királyné őfelsége.</p>
				<p>A “püspök”, aki a mészáros elbeszélése alatt félszemmel mindig a
                            székesegyház hajójában történendőkre figyelmezett, rádörrent a nyavalyás
                            polgárra:</p>
				<p>- Húsvágó, rövidebbre fogd hazugságaidat. Már eddig is látom, hogy
                            bolonddá akarsz tenni körmönfont szavaiddal bennünket is, aminthogy
                            bizonyosan mindenkinek hazudtál, amíg erre a helyre kerültél.</p>
				<p>- Az egész város tudja, hogy igazat mondok - jajongott a budai mészáros,
                            és önkéntelenül a kötényét kereste derekán, hogy abban kezét-arcát
                            megtörölhesse, de hol volt már akkor a mesterségéhez tartozó kötény!
                            Talán az egér keresi így a menekedés útját, amint a húsvágó próbálgatta
                            a szavakat a padlás nagyhatalmú urainak a szívéhez.</p>
				<p>- A török nem tudott Fejérvárra bejönni, mert nem ismerte errefelé a
                            járást, és a polgárok még akkor éjjel-nappal verték a dobokat. De bejött
                            ám Bakics Pál uram, Szapolyai uram hadvezére a maga száz lovasával.
                            Magyar volt őkelme, mért ne eresztettük volna be a kapun? Bakics Pál a
                            piacon leugrott a lováról, akkor láttuk, hogy karikalábú, ragyás, veres
                            bajszú ember őkegyelme, aki nyomban olyan mohó szemekkel nézett végig a
                            városon, az összegyülekezett polgárokon, mintha mindent el akarna vinni
                            a tarisznyájában... De a szava így harsogott: “Vajda úr őnagysága
                            holnapután tartja bevonulását Fejérvárra - értették, kutyák? Nekem az a
                            parancsolatom, hogy addigra megtisztítsam ezt a várost mindazoktól, akik
                            árulók voltak szívükben, vagy akár gondolataikban is a pogány törökkel
                            cimboráskodtak!” - “Itt nincs áruló, se török-cimbora!” - felelt a
                            főbíró. - “Mind ezt mondjátok!” - kiáltotta Bakics Pál, és vörös, apró
                            szemével megint csak mustrálgatni kezdte a polgárok ruházatát ott a
                            templom előtti térségen. Vesztemre az én ezüst menteláncomon akadt meg
                            hirtelen a tekintete, mert mint budai polgár tudtam a mórest, hogy a
                            királyokat vagy azok kiküldötteit a legjobb ruházatában kell fogadni a
                            polgárnak. Ez együtt jár a fejedelmeknek kijáró becsülettel.</p>
				<p>- Hát te hol loptad azt a láncot? - kérdezte most Bakics, és a polgárok
                            sorából magához intett.</p>
				<p>Ott álltam megszégyenülve új polgártársaim előtt, akik habozás nélkül
                            adtak fedelet, amikor hozzájuk menekültem nagy nyomorúságomban, de
                            bátran feleltem:</p>
				<p>- Ezt a láncot nem loptam sehol. A nagyapámtól örököltem, aki ugyancsak
                            becsületes polgár volt. Én vagyok Heuthaler, a budai húsmérő - mondtam,
                            s vissza akartam lépni a polgárok fekete csomójába.</p>
				<p>De Bakics most közelebb intett, és váratlanul fültövön ragadott.</p>
				<p>- Te vagy az a híres, aki ökreidet elhajtottad a hadsereg elől?</p>
				<p>- A pogány elől - mondtam, de nem is volt időm befejezni szavaimat, mert
                            intésére két fekete legény megragadott, és belerúgott egy börtönbe.
                            Persze, előbb az ezüstláncot levetették a nyakamból, nehogy kárt tegyek
                            magamba.</p>
				<p>- A börtönben többet tud az ember, mint a külvilágban, így ott hallottam,
                            hogy Bakics vezér sorjába vette a Budáról elmenekült kereskedőnépeket,
                            és egyiknek sem hitte el, hogy a törökök elől hagyta ott régi otthonát.
                            Mindegyiket azzal gyanúsította, hogy Szapolyai elől vitte el portékáját.
                            Volt sírás, jajgatás. Amire a budai kereskedők egytől egyig megint csak
                            egérutat vettek új otthonukból, és vagyonukat hátrahagyva, a Bakony
                            bujdosói lettek. Engem pedig ide, a prépostsági palota padlására vetett
                            végzetem. Ahol az éhenhalással küzdök.</p>
				<p>- Majd meglátjuk, hogy igazat beszéltél-e - felelt komoran a
                            “püspök”.</p>
				<p>De a kenyereszsák a királyné gondjára volt bízva, és Mária tőrével jókora
                            karéjt vágott a nyomorult éhezőnek. Az a kenyérkarajjal eltűnt egy
                            tűzfal megett, mintha attól félt volna, hogy a szigorú “püspök”
                            visszaveszi tőle. A tűzfal mögül ezután kegyetlen csámcsogás
                            hallatszott, mire Mária a fülére tapasztotta a két tenyerét:</p>
				<p>- Ráértem volna akkor is alamizsnát adni, amikor e helyről elmentünk! -
                            mondta a “püspöknek”, de az most ilyen csekélységgel nem törődött,
                            minden figyelmét a templomi események kötötték magukhoz. A Székesegyház
                            mélyéből a fáklyák búskomoly füstje, valamint a főoltár szurok-fekete
                            gyertyái amúgy is erős gyantaszagot árasztottak a templom bolthajtása
                            felé. “Reggelre olyan lesz a templom mennyezete, mintha engem, az
                            eretneket máglyán égettek volna a hajóban” - gondolta magában némi
                            elégtétellel a lutheránus. “Kár, hogy el nem érhetnek.” De most hirtelen
                            erős gyanta-, tömjén- és kámforszaggal telt meg a templom belseje,
                            mintha valami másvilági fűszeres-ládát nyitottak volna fel odalent a
                            papok. De még e tömjénszagon át is átérzett a szublimát szaga, valamint
                            valamely orrfacsaró, szemet könnyeztető mocsárbűz, amely elől még a
                            lutheránus is visszavonta a leshelyről nagy, egyenesre szabott orrát,
                            amely olyan keménynek látszott, mintha acélból öntötték volna. A tűzfal
                            megett a csámcsogás is megszűnt egy percig. A nyomorékhang panaszos
                            ősziszél módjára megszólalt:</p>
				<p>- Most balzsamozzák II. Lajos királyt, akiről itt azt beszélik, olyan
                            nagyétű ember volt, hogy lyukas széken ült ebéd közben...</p>
				<p>- Hazugság! - kiáltott fel a királyné. A lutheránus pedig kiütötte a
                            bujdosó kezéből az alamizsnás kenyeret. “Majd akkor csámcsogj, amikor
                            elmentünk.”</p>
				<p>Mária királyné természetesen a padláslyukhoz akart nyomulni, hogy mindent
                            szemügyre vehessen azokból a dolgokból, amelyek ilyen sohasem érzett
                            szagokkal töltötték meg Boldogasszony templomát, de a lutheránus komoly
                            erővel visszatartotta.</p>
				<p>- A tolvaj borbély nyomban készen lesz a teendőjével; amint megfigyeltem,
                            ez egyszer nem takarékoskodott a balzsamokkal és kenőcsökkel. Őfelségét,
                            II. Lajost valóban tűrhető állapotba hozta azok után a testi
                            nyomorúságok után, amelyeket vizes sírjában szenvedett, amíg a halászok
                            fel nem lelék.</p>
				<p>- Ó, “püspök” - rebbent fel hirtelen Mária -, én egyszer azt hallottam,
                            hogy bizonyos folyadékok befecskendezésével darab időre életre lehet
                            kelteni a holt embereket is. Mért nem próbálták meg ezt II. Lajos
                            felséges urammal?</p>
				<p>A “püspök” komolyan, atyáskodva bólintott:</p>
				<p>- Igazad van, fiam - mondta mély, kongó hangon (miután a padlási remete
                            még mindig a közelben csurgatta nyálát a kezéből kiütött kenyérkaréj
                            felett) -, ezt a tudományt magam is tapasztaltam különböző
                            vándorlásaimban. Így például láttam Faust doktort, amikor egy-két
                            messzelynyi vizet töltvén egy holtemberbe, különböző orvosi erők
                            felhasználásával arra kényszerítette a holtat, hogy koporsójában
                            felüljön és beszéljen.</p>
				<p>- Én nem hiszek a varázslatokban - felelt a királyné -, de az orvosokban,
                            a jó, tanult orvosokban bízom, mint a magam józan eszében. Nem mindenki
                            holt, akit eltemetnek, mert hogyan találnának akkor csontvázakat, ősz
                            halottakat a régi koporsókban, amelyekben a holtak természetellenes
                            helyzetben feküsznek? Fejük lábukhoz van hajlítva, derekuk kimarjulva,
                            testük megfordulva, és hátukat mutatják az égboltozat felé, holott
                            minden keresztény ember összekulcsolt kézzel és ég felé fordult arccal
                            kerül koporsójába? Nyilván elevenen tették őket föld alá.</p>
				<p>- Esküszöm - szólt a lutheránus -, II. Lajos király meghalt. Az ő
                            feltámadásától nem kell félni Zápolyának, amikor Szent István koronáját
                            a fejére teszik. Hufnágel, a borbély elvégezte a dolgát, a püspökök már
                            öltöztetik is odalent a királyi tetemet - mond a királyné kísérője,
                            amint szokás szerint ki-kipillogott az ablakon, amelytől Máriát
                            távoltartotta.</p>
				<p>- Még a haját, bajszát, szakállát, körmét, amelyek a sírban is tovább
                            növekednek, megnyeste a borbély a felséges úrnak. Most már aztán
                            jöhetnek a püspökök, hogy felöltöztessék volt királyukat, ha ugyan lesz
                            bátorságuk hozzányúlni.</p>
				<p>- A felséges király, ha valóban a másvilágra ment uralkodni, amúgy is
                            kegyelmet ád mindenkinek, aki ellene vétett - felelt halkan a királyné.
                            - Az ő szíve nem tud haragudni, még ha keresztüldöfték is.</p>
				<p>- Majd meglátjuk - mormogta a “püspök” a leshelynél. - Immár odalent
                            látom Podmaniczky uramat, a nyitrai püspököt, amint aranyos papucsokat
                            próbálgat őfelsége lábára a bíborharisnya fölé.</p>
				<p>- Vér nem válik vízzé. Tót a tóttal összetart - mormogta felbiggyesztett
                            szájjal Mária. - A magyar püspökök között nem talált egyet sem a
                            királygyilkos vajda, aki áldozatát felöltöztetné; pokolba, Nyitrába
                            kellett menni, amig cimboraságot talált a gyilkosság nyomainak
                            eltüntetéséhez.</p>
				<p>- Úgy hallottam, hogy éppen ez a nagy felvidéki pap koronázza majd a
                            vajdát.</p>
				<p>Mária felszisszent:</p>
				<p>- Hát az egri püspök, Várday uram, aki árulásáért esztergomi érsek lett;
                            hát a másfélmázsás csanádi püspök, aki Szerencs kapujában árulta el
                            királyát?</p>
				<p>- Nem merik vállalni, a római császár kezei messzire érnek.</p>
				<p>- Azt elhiszem - felelt bizonyos megelégedéssel Mária -, még a másvilágon
                            is utoléri az árulókat bátyám haragja. Úgy tudom, hogy az a Podmaniczky,
                            a tótok püspöke már öregember, kopasz, nagy fejét régóta ismerem
                            őfelsége előszobájából. Az ilyen öregembernek már mindegy minden arra a
                            kis időre, ami az életéből még hátra van. Eldobja válla felett, a háta
                            mögé a követ, nem törődik azzal, hogy kit talál az elhajított kő,
                            aminthogy az érzéketlen szikladarab sem bánja, mikor a hegyoldalból
                            görögni kezd, hogy boldog kis kunyhókat vagy szenvedő nyomorultakat
                            tapos el rohanó útjában.</p>
				<p>A lutheránus még egyszer kilesett a padláslyukon.</p>
				<p>- Őfelségét immár felöltöztették a püspökök kék misemondó-ruhába, amit
                            egyházi nyelven dalmatikának neveznek. Mindjárt véget ér a szertartás,
                            Boldogasszony temploma kiürül, mert holnap is lesz nap. Temetés és
                            királyválasztás napja. Ideje, hogy készülődjünk mi is.</p>
				<p>- Addig nem, amíg a felséges II. Lajost közelről nem láthatom - felelt a
                            királyné.</p>
				<p>A kakasok már kukorékoltak valahol Fejérvárott, a lutheránus aggodalmasan
                            csóválta a fejét.</p>
				<p>- Későre jár.</p>
				<p>- És ha világos reggel volna, ha Zápolya verme, vadkanagyara várakoznék
                            reám odalent a templom hajójában: vajon meg ne kísérlenék mindent, hogy
                            II. Lajos homlokát utoljára megcsókoljam, mielőtt betennék őt a földi
                            börtönébe? Ha oroszlánok ketrecébe kellene behatolnom, hogy II. Lajos
                            kezén megkeressem a gyűrűt, amelyet én húztam helyére szerelmünk záloga
                            gyanánt: vajon nem indulnék nyomban - akár az angyalok, akár az ördögök
                            útján?</p>
				<p>A “püspök” a szokott főbólintással hallgatta Mária szavait, jól tudta,
                            hogy azokat, amint elhangzottak, többé megmásítani nem lehet. A királyné
                            lelke szilárd volt, mint a koporsószeg.</p>
				<p>A “püspök” tehát kinyújtotta hórihorgas termetét, és messzire kihajolt a
                            templomi boltozat ablakából:</p>
				<p>- A király ravatala körül gyertyák és fáklyák égnek, ezeknek fénye vajmi
                            kevés ahhoz, hogy veszélyes utunkat megvilágosítsa. Ifjúkoromból úgy
                            emlékezem, ezen a porral fedett párkányon kell végigkúsznunk, tízöles
                            mélység felett, ha akár a kórust három hegedűjével, és két
                            mélyhegedűjével elérhessük, akár a főoltár nagy festményét, amelynek
                            lécezetén leereszkedhetünk a templom hajójába. Az életünkkel játszunk
                            mindkét úttal. Az én életemért nem sok kár.</p>
				<p>- Indulhatunk - felelt röviden Mária.</p>
				<p>- Előbb ezzel a mókussal kell valamit csinálnunk, hogy el ne árulhasson
                            útközben - mormogta a “püspök”, és csendesen intett a remegő húsmérőnek.
                            Szíjakat vont elő ruhája belsejéből, és a mészárost a padlás egyik
                            gerendájához kötözte, hogy az mozdulni se bírt. A királyné pedig a
                            kenyerestarisznyáját a húsmérő nyakába akasztotta, mint a lovak
                            zabos-zsákját szokás.</p>
				<p>- Ha moccanni mersz, itthagyunk - dörmögte csendesen a “püspök”, és a
                            padláslyukhoz lépve, kígyóügyességgel csusszant azon keresztül
                            atlétatermetével. Egy másodperc múlva már odakünn állott a párkányon,
                            ahol nem fogózhatott másba, mint a sima falba, valamint félelmet nem
                            ismerő szívébe.</p>
				<p>- Még meggondolhatja, felséges asszony. A meredély szörnyű. Aki innen a
                            mélységbe néz, úgy zuhan alá, mint egy toronyács - suttogta a
                            lutheránus.</p>
				<p>Mária nem válaszolt, felelet helyett egyetlen ugrással az ablakban
                            termett és anélkül, hogy a “püspök” segítségét igénybe vette volna,
                            kívül került az ablakon, és a keskeny párkányon, tízöles mélység felett
                            egyensúlyozva tárta ki karjait.</p>
				<p>- Hol tanulta ezt, felséged?</p>
				<p>- Az innsbrucki kolostorban sok mindent megtanul az ember. A szigorú
                            fejedelemasszony néha szobafogsággal büntetett. Természetesen az volt
                            első dolgom, hogy egy képráma mögül kihúztam a szeget, a szeggel
                            felnyitottam a bezárt ajtót, aztán hajrá, amilyen nagy és lakatlan volt
                            a kolostor kétemeletnyi része: lobogva végigfutottam toronyerkélyeken és
                            magas kórusokon, amelyeknek lépcsőfokai hiányoztak. Még arra is jutott
                            időm, hogy az ódon könyvtárszobákban üldögéljek, amelyeket senki nem
                            látogatott. - A kezét “püspök”.</p>
				<p>Ezt az utóbbi mondatot már csaknem sikoltozó hangon ejtette ki Mária
                            királyné, mert egy meggondolatlan lépés következtében a lábnyi magas
                            porréteg omlani kezdett a talpa alatt a mélységbe, és úgy látszott,
                            nincs többé menekvés a veszedelemből. A porkárpit eltakarta a templom
                            hajóját, láthatatlanná váltak a kis oltárok, a szentképek, a feszületek,
                            amelyek eddig mind külön-külön vigyázni látszottak az angyalok útján
                            járó királynéra.</p>
				<p>- Erősítse meg, felséged, szívét! - dörmögte a lutheránus, és
                            acélkarjával utána kapott a már lezuhanó Máriának. - Ez a százesztendős
                            porréteg olyan síkos, mint a jég. Nemigen szabad most másra gondolni,
                            mint lábunk biztonságára.</p>
				<p>A királyné a biztos halálból megmenekülve, most már vergődő szívvel,
                            elfáradt lélegzettel, halálos rémülettel simult a templom falához,
                            amelyben egy repedés sem volt, amelybe megkapaszkodhatott volna. Eddigi
                            hősiessége elillant, mint a tovatűnő villámlás. Reszkető, gyenge asszony
                            lett, aki kimeresztett szemmel nézte maga mellett ólálkodni a
                            halált.</p>
				<p>A “püspök” darabig kőszobor módjára állott, mintha farkasszemet nézett
                            volna a tízöles mélységgel, sőt az egyik sarujával megvetőleg rugdalta a
                            porlavinát, amely durranva zuhant a Boldogasszony templomának
                            kockaköveire.</p>
				<p>- Nincs más mód, felséges asszony, hogy az angyalok útján végigmehessünk,
                            mint az az egy, hogy felséged a hátamra kapaszkodik, igyekszik bátran,
                            csendesen viselkedni, így valahogy talán elérjük a kórust, ahol a
                            kántorok helyén megpihenhetünk - mondta a “püspök” a maga
                            egykedvűségével.</p>
				<p>- Főtisztelendő úr annyira biztos a dolgában? Nem jobb volna, ha
                            itthagyna engem térdepelve a párkányon, amíg egy boldog ájulással
                            odajuthatnék II. Lajos felséges uram koporsója mellé?</p>
				<p>- Mint egy bénult fecske, amely nem bírja az utazást - mondta a “püspök”
                            meglehetős gyöngéd hangon, de nem minden istentagadó gúny nélkül.</p>
				<p>- Vagy segélykiáltásaimra hirtelen megjelenne Zápolya, és ölében vinne le
                            biztos zsákmányként e halálos fokról?</p>
				<p>- A vajdának gyenge szíve van ahhoz, hogy ilyen magasra hágjon - dörmögte
                            a lutheránus, és most meggörbítette derekát, hogy a királyné az éjben,
                            rettenetben, balsorsban csontos vállaira kapaszkodhasson, majd
                            kiegyenesedve, hosszú, óvatos léptekkel folytatta útját a meredélyen,
                            mint egy öszvér, amelyet az ördög rokonának mondanak.</p>
				<p>Körülbelül negyedóráig tartott az út, amely Mária egész földi és
                            másvilági életét jelenté képzeletében. Imádkozott egész idő alatt,
                            hangosan, szívből, mégpedig öntudatlanságában éppen az a fohász jött
                            ajkára, amelyet ez idő tájt Kelemen pápa íratott az eretnekek ellen.
                            Vannak a léleknek ilyen látszólagosan megfejthetetlen rejtélyei. A
                            lutheránus még csak a fejét se kapta félre, amikor a fülébe hangzó
                            imádságból azt értette meg, hogy az ő helye az örök kárhozatban
                            van.</p>
				<p>Most a kórus rácsozatához értek. A “püspök” két karjával megkapaszkodott
                            a kórus rácsozatában, a királyné pedig régi ügyességével átmászott a
                            korláton. A “püspök” egyet-kettőt fújt, majd ő is elhagyta a veszedelmes
                            párkányt. A királyné a kóruson nem minden csodálkozás nélkül látta, hogy
                            a “püspök” arcáról, szakálláról, hajáról víz folyik. Megizzadt őkelme a
                            veszedelmes úton.</p>
				<p>- Hát most merre menjünk? - türelmetlenkedett Mária.</p>
				<p>A “püspök” leroskadt arra a helyre, ahol a hegedűsök, gitárosok szoktak
                            üldögélni. A zenészek kerekre koptatták ülőhelyeiket, az ülőhelyek
                            mellett megláncolt cinkupák, amelyek most üresek voltak ugyan, de
                            fedelük megemelintésekor egész élettörténetüket meg lehetett állapítani:
                            emez Somló hegyéről utazott idáig, a másik pedig szegény volt, mint egy
                            vándormuzsikus, és ott ivott, ahol kapott. Mária ezeket a különös alakú
                            cinedényeket nézegette, amíg a “püspök” olyan mozdulatlansággal ült,
                            mint egy félig kiégetett fatuskó. Az egyik edény legalább kéticcés volt
                            - no, ennek a zenésznek se lehet felesége, ha ráér annyi bort meginni; a
                            másik edény kicsinyke volt, amelyben alkalomadtán viaszt is lehetett
                            olvasztani egy holt kisgyermek emlékezetére.</p>
				<p>- Az emberek ilyen edényekkel szórakoznak, amíg a királyok álmatlan
                            éjszakákat töltenek országos gondjaik felett - szólt Mária.</p>
				<p>A “püspök” legyintett, és végre kifújván magát, megindult az istenfélő
                            muzsikusok helyéről, valamely lépcsőn lefelé, amely lépcső csigaalakban
                            volt egymás mellé illesztve, és olyan keserves hangokat hallatott,
                            mintha sohasem járt volna rajta senki. Itt-ott hiányzott is egy-két fok
                            a lépcsőből, nyilván valamely termetesebb muzsikus vagy énekes terhét
                            unta meg. Alant, a hiányzó lépcsőfok alatt, nyaktörő, poros mélység,
                            amelyből az eldobált gyónócédulák fehérlettek.</p>
				<p>- Milyen messzi van az út az igazi megismeréshez - rebegte Mária, amikor
                            visszanézett arra az útra, amelyet idáig megtett, és a templompárkány
                            eltűnt a homályban, mintha sohasem járt volna rajt emberi lény.</p>
				<p>A kórus ajtaja üresen tátongott, mert az egyházfiak még nem akasztották
                            helyére az ajtót, amelyet levettek. A királyné Boldogasszony templomának
                            hajójában találta magát, a négyszögletes kőkockákon, amelyeket királyok
                            vagy koldusok lábai koptattak ki, hogy minden lépésnél az áhítat, a
                            magábaszállottság mélységét lehetett érezni.</p>
				<p>A “püspök” néhány lépéssel hátramaradt, hagyta az özvegyasszonyt
                            előremenni, voltaképpen nem is tudta teljes bizonyossággal, hogy mi
                            dolga lehet neki II. Lajos koporsójánál, akinek bebalzsamozott
                            holtteteme különös, fájdalmas, szemkönnyeztető szaggal töltötte meg a
                            templom belsejét.</p>
				<p>A királyné, bár egyébként járása hasonlított a szarvaséhoz, mind
                            nehezebben rakosgatta lábait, amint II. Lajos koporsója felé közeledett.
                            A hosszú gyertyaszálak, amelyek a prépostság gyertyatartóiban voltak
                            elhelyezve, amelyeket csak olyankor vettek elő, ha püspököt vagy más,
                            felkent férfiút temettek, szinte fenyegető őrségként állották körül a
                            király koporsóját. A templom ablakai, ajtói zárva voltak, a lángok
                            játékos barátját, a fuvalmat zsákba kötötték a harangozok erre az
                            éjszakára, és íme, a gyertyalángok mégis nyugtalankodva kezdtek lobogni,
                            amikor a királyné tétova léptekkel II. Lajos ravatalához közeledett.
                            Mintha a holt király sóhajtozott volna, amikor felesége lépteit
                            meghallotta.</p>
				<p>- Királyom! - szólalt meg Mária már akkor, midőn még legalább annyi lépés
                            választotta cl a királytól, mint Krisztust a hegy csúcsától. Megállott,
                            karját magasra emelte, és ingadozni kezdett, mint a megsebzett madár,
                            amely haldokolva is próbálja folytatni útját.</p>
				<p>A “püspök” azonban most nem sietett segítségére. Jól tudta az a rejtélyes
                            ember, hogy a szenvedések útját mindenkinek egyedül kell bejárni. Hiába
                            minden szó és vigasztalás - a szenvedő lélek csak önmagának hiszi el,
                            hogy még vannak benne igazgyöngyök, amelyek egykor a kiállott
                            fájdalomért kárpótolják.</p>
				<p>A királyné tehát megkapaszkodott az első padsorban, az előkelő polgárok
                            ülőhelyében, és onnan nézte, hogy a gyertyák lángjai mint lángujjak
                            mutogatnak feléje, egyszerre valamennyien, mintha már nagyon régen
                            várták volna. A legerősebb szívű nőnek is vannak néha olyan érzései,
                            amelyekre visszagondolva, nem tud kimagyarázkodást találni. Hová, merre
                            lép a következő pillanatban? Hová zuhan, mint a felhők között erejét
                            vesztett madár? Mi történik a következő lélegzetvételnél, amely talán
                            megfojtja szívét? A halál áll valamely sarokban, és elbújni előle többé
                            nem lehet, mert szörnyű tekintetével benéz a legkisebb egérlyukba is.
                            Meddig viaskodott önmagával a királyné, amíg minden erejét összeszedve,
                            megint néhány lépést tudott előretenni, hogy a ravatal trónusán fekvő
                            királyt megközelítse? Talán az örökmécses lánca nyúlott ki feléje, hogy
                            boldogtalan kezével abban megkapaszkodhasson - vagy egy arany napsugár
                            tört át az őszi éjszakán, amely II. Lajos ravataláig vezette erőtlen
                            özvegyét? Mi, férfiak, sohasem érthetjük meg azokat a csodatetteket,
                            amelyek a nőkkel történnek éltük legválságosabb perceiben. Valóban a
                            Miasszonyunk vigyáz minden asszonyra...</p>
				<p>A királyné térdre roskadt a ravatal mellett. Olyan magason feküdt II.
                            Lajos, hogy még kinyújtott kezével sem érhette volna el a koporsót. Úgy
                            úszott a magasban, mint a lilaszínű felhő az égboltozaton. Mária tehát a
                            földre vetette magát, hogy legalább a koporsó árnyékában lehessen, mert
                            itt szíve megnyugvását vélte megtalálni. A hideg kő, amely lángba borult
                            arcát érte, a gyertyák forró viasza, amely nyakába hullott, a borzasztó
                            félelem, amely szívét marcangolta: mind megkönnyebbülésére szolgált.
                            Szinte bűnbánó áhítatában érzé magát sértve, amikor a ravatal körül a
                            lutheránus sarkantyús lépteinek hangját hallotta. Mit akar ez az eretnek
                            az ő királya holtteteme körül? Bár törte volna nyakát ott a templom
                            párkányzatán!</p>
				<p>A lutheránus pedig nem tett egyebet, mint a főoltár háta mögül előhozott
                            egy kétágú, viaszszagú létrát, amelyről a kistermetű sekrestyés a
                            magasba nyúló gyertyaszálakat szokta meggyújtani. A létrát a ravatal
                            jobb oldalára, tehát II. Lajos bal felére állította, és borjúbőr
                            csizmáiban fellépdelt a létra fokain a király holtteste mellé.</p>
				<p>- Nem fél ez az ember, hogy tőrömet hátába verem? - kérdezte magában
                            elképedve a királyné. - Szegény vagyok, de mégiscsak II. Lajos felesége
                            vagyok.</p>
				<p>A “püspök” azonban nem törődött a földreborult királynéval, komor arccal,
                            de szilárd léptekkel haladt fel a létra fokán, mintha valami keresni
                            valója volna a királyi holttesten. Gyertyát tartott kezében, amelyet a
                            gyertyaöntők aranyosra, pirosra, ezüstösre cifráztak, mielőtt sátraik
                            elé akasztották volna a régi fejérvári vásárokon. Ki hitte volna a cifra
                            gyertyáról, hogy majd egy holt magyar király arcát világítja meg? A
                            “püspök” hosszadalmasan szemlélte II. Lajos arcát. Valamely pénzdarabot
                            vett elő zsebéből, amelyen II. Lajos király arcképe volt, és figyelmesen
                            hasonlítgatta össze a halott arcát talléron lévő másával. Egy kis ezüst
                            szalaggal méregette a homlok, az orr hosszát, és mind elégedetlenebbül
                            dörmögött.</p>
				<p>- Talán nem is az én uramat, királyomat tették itt koporsóba? - kiáltott
                            fel a koporsó lábánál Mária, aki félszemmel figyelemmel kísérte a
                            “püspök” minden mozdulatát.</p>
				<p>- Azt majd felséges asszony mondja meg - felelt a magasból a lutheránus.
                            - Én csak néhányszor láttam őfelségét eleven állapotában, és akkor se
                            igen mertem a fejemet feléje fordítani, mert minket, lutheránusokat a
                            szemünkről megismernek.</p>
				<p>- Tehát hadd menjek fel a létrán - szólt sürgetően Mária. - Világgá kell
                            kiáltani azt a csalást, ha az én uram, királyom, Lajosom helyett Zápolya
                            másvalakit akar eltemetni, hogy a koronát a maga fejére tehesse.</p>
				<p>A “püspök” azonban még nem mozdult a létra tetejéről, bár Mária
                            kétségbeesetten rázta azt. Az eretnek a király bal oldalán kezdett
                            tapogatózni, és a püspöki dalmatikát csendesen felhúzogatta a
                            holttetemről, amíg II. Lajos oldala a maga mezítelenségében mutatkozott.
                            A “püspök” gyertyája ekkor olyan közel hajolt a király holttestéhez,
                            amilyent élő ember nem bírt volna el. Az eretnek összeráncolt homlokkal,
                            gyanakodó szemmel, szakállába mormogva vizsgálgatta a király
                            oldalbordáit, csontvázzá lesoványodott szegény alakját. Indulatait
                            azonban lehetőleg elrejtette, mert a királyné most vizsga-szemmel,
                            összefont karral állott a koporsónál, és kimondhatatlan éles tekintettel
                            figyelte a “püspök” arcát.</p>
				<p>- Hány sebet lát a király bal oldalán? - kiáltott fel hirtelen lelketrázó
                            hangon Mária, hogy a luteránusnak arcába szökött a vér.</p>
				<p>- Két kardszúrás van őfelségén.</p>
				<p>- Milyen kardtól?</p>
				<p>- Háromélű kardtól.</p>
				<p>- Amilyent a csehek használnak?</p>
				<p>- Amilyent a csehek használnak - felelt a luteránus, és a holt király
                            ruházatát rendbehozva, leszállani készült a létráról, miután elfújta a
                            kezében tartott gyertya lángját.</p>
				<p>Mária egy darabig megmerevedve állott a koporsó lábánál, és szinte
                            érzéktelen arccal nézte, hogy a “püspök” hogyan ereszkedik alá a
                            sekrestyés ócska létráján, fújva, nyögve, halálos sápadtsággal az arcán,
                            mintha valami óriási testi erőfeszítést végzett volna. Az ilyen
                            érzéketlennek látszó férfiak, akik szemhunyorítás nélkül szoktak
                            szembenézni a halállal, néha egy perc alatt elveszítik minden erejüket,
                            mintha varázslat érte volna őket. A “püspök” krétafehér arcával, mintegy
                            megbűvölve tántorgott addig a piros széksorig, amely a prépostság
                            kanonokjainak volt a helye, és szinte élettelenül rogyott le egy génuai
                            bársonnyal bevont székbe. Mintha eddigi életének minden fáradtságát
                            ebben a percben érezte volna. Csak kormos szakállának időnkénti remegése
                            mutatta, hogy az élet még nem költözött el belőle.</p>
				<p>Mikor a királynét a létra felé közeledni látta, alig hallható hangon
                            megszólalt:</p>
				<p>- Felség, tegye az arcára azt az álarcot, amit az imént a borbély
                            használt a holttest balzsamozásánál!</p>
				<p>A királyné, aki nemigen szokta meg az engedelmességet, most engedett
                            különös útitársa figyelmeztetésének. Hufnágel, a borbély valóban
                            ottfelejtette az álarcot, amelyet tán tekintély okából viselt II. Lajos
                            boncolása alatt, amilyen álarcot akkoriban az orvosok kötöttek arcukra,
                            a gyakori pestisek és másféle ragályok idején. Emberfelettien nagy orra
                            és kakastaréja volt az ilyen orvosi álarcnak, szörnyű fülei voltak,
                            látásától a másvilágra menekedett a nyavalyás, de az akkori tudomány
                            szerint arra jó volt, hogy az orvost megőrizze a betegségtől. És talán
                            azért is szívesen vette fel az álarcot Mária, hogy a ravatalon fekvő
                            király fel ne ismerhesse őt. Ki tudna eligazodni a nők, királynék
                            gondolatain?</p>
				<p>És az álarc alatt mintha valóban megtízszeresedett volna a királyné
                            energiája. Talán éppen az a bohókás, farsangi estve jutott eszébe,
                            amikor II. Lajos királyt álarcban és férfinak öltözve ijesztette meg a
                            budai vár homályos folyosóján, amikor a király tovább maradt el a
                            tanácskozásban, mint azt feleségének megígérte? A király akkor birokra
                            kelt az ismeretlen rémmel, és meg kell adni, hogy nem mindennapi testi
                            ügyességről tett bizonyságot, amikor az acélizmos Máriát a földre
                            teperte, és csak a királyné kiáltására bocsátotta el torkát. Fiatalok és
                            játékosok voltak...</p>
				<p>A királyné, kezébe véve a “püspök” gyertyáját, lángra lobbantotta azt a
                            ravatal gyertyáinál, és látszólag minden remegés nélkül kúszott fel a
                            létrán, amíg a király közelébe ért. Mintha eddig szándékosan becsukva
                            tartotta volna szemét, mert olyan hirtelen nyitotta fel, mintha mély víz
                            fenekén akarna látni, s ott valamit megtalálni.</p>
				<p>- A király! - kiáltott fel egy másodperc múlva, hogy hangjának erejétől
                            szinte megrebbenni látszott a mozdulatlan örökmécses, amely a holt feje
                            felett lógott.</p>
				<p>A kanonoki székbe roskadt “püspök” hallotta a kiáltást, de olyan tompán,
                            mintha a másvilágról jött volna az, megmozdulni nem tudott. Bűvölet
                            szállta meg izmait. A gondolatai elvesztették szárnyukat, bénultan
                            feküdt valahol a mélyben.</p>
				<p>De most nem is kellett többé vigyázni arra a törékeny árnyra, aki a
                            létráról a koporsó fölé hajolt álarcával, és kezével kétségbeesetten
                            tapogatta a II. Lajos arcát, mintha életet keresne a mirtuszok és
                            örökzöldek színében elhalaványodott arc alatt! Mosolyt, indulatot vagy
                            intést annak a férfinak az arcán, amelyet tán alvásában is nézegettek,
                            hogy gondolatait eltalálják? Egy szemöldökrebbenést a másvilágról, egy
                            búcsúzó kézszorítást a koporsóból - egy sóhajtásnyira terjedő életet
                            annak a kedvéért, aki őt legjobban szerette! A királyi arc azonban nem
                            mozdult a legáhítatosabb simogatásokra sem, nem csucsorodott többé
                            csókra az ajak, amikor Mária ujjahegyei álmodozva ringatóztak felette,
                            mintha szép szavakra akarnák tanítani, mint a beszélni kezdő
                            gyermeket.</p>
				<p> Most hirtelen, mint a halál kaszájának a sújtása, metszően dermesztő
                            légáramlat futamodott végig Boldogasszony templomának hajóján, mintha
                            egyetlen leheletével ott minden életlángot megölni akarna, a
                            gyertyalángok valamely láthatatlan sugarakba kapaszkodtak, hogy tovább
                            is életben maradjanak, a sötét sekrestye felől nehéz sarkantyús lépések
                            közeledtek, mintha valamely Rémület indult volna el éjszakai útjára.
                            Máriának csak éppen annyi ideje volt, hogy a sekrestyés létrájáról
                            sietve leszálljon, és az alélt “püspök” vállát megérintve, vele a
                            főoltár háta mögé meneküljön. A nagy oltárkép, amely Mária
                            mennybemenetelét ábrázolta, talán megvédelmezi mindkettőjüket.</p>
				<p>A sekrestye sötétségéből egy párducköpenyeges (legalább három párduc
                            bőréből volt a bunda varrva), megtermett, aludtvér arculatú, tollforgós
                            kucsmájú férfiú lépkedett elő, mintha az éjből született volna. A jobb
                            kezében a Szegények Bibliáját tartotta, míg balja kardja markolatán
                            nyugodott. És ennek az embernek ebben a kísérteties órában olyan szomorú
                            volt az arca, mint a hóhéroké, amikor kötelezettségüket elvégezték, és a
                            nép borzadálya elől elbujdosnak.</p>
				<p>- Zápolya, a tót király - mormogta hideglelősen Mária, anélkül hogy a
                            jövevényből valamit látott volna, csupán a lépéseit hallotta.</p>
				<p>A “püspök” közeli veszedelem érzetére magához tért váratlan aléltságából,
                            és körülnézegetve a főoltár háta mögött, az oltári festmény vásznán egy
                            apró, világos pontocskát pillantott meg, valamely lyukacska helyét,
                            amely máskor tán sohasem látszott, csak most, amikor az éjféli sötétben
                            a gyertyák fénye átvilágított rajta, mint valami kis csillagon. Az
                            oltárkép hátát keresztbeszabott lécek erősítették meg, a “püspök” egy
                            perc alatt felkúszott a lyukacskához, és a következő jelentéssel tért
                            vissza:</p>
				<p>- A vajda most helyezi el II. Lajos homlokán azt az aranypártát, amelyet
                            száz darab válogatott aranytallérból rendelt meg a kincstárosánál,
                            Tornaallyai Jakabnál. Éppen most számolja őkegyelme, hogy a száz darab
                            aranyból nem hiányzik egyetlen is. Már harmadszor kezdi az összeadást.
                            Tornaallyai uram ugyancsak szorul a tallérok olvasása közben.</p>
				<p>- Ennek a száz aranynak Szent István koronája az ára - lihegte Mária. -
                            Ilyen olcsón még nem jutott király koronához.</p>
				<p>Odakünn a templom hajójában a létra kopogása hallatszott. Zápolya
                            bizonyára több oldalról megnézegette, hogy a holnapi temetésen mindenki
                            láthatja-e alaposan az aranypártát, amelyet ő ajándékozott a halott
                            királynak. Tornaallyai kevesellte a világosságot, mire Zápolya azt
                            felelé, hogy majd nappal szebben ragyognak az aranyak. A holt királynak,
                            aki odafent feküdt az ég és föld között, nem volt egyetlen szava sem,
                            hogy halottaiban a tőle rablott aranyakkal megkoronázzák.</p>
				<p>- Azt hiszem, most már senkinek sem lehet panasza ellenem? - kérdezte
                            Zápolya, amint elégedett léptekkel körüljárta a ravatalt, és az
                            aranypártát minden oldalról szemügyre vette. Valóban a legszebb,
                            legfrissebb aranyakat választották ki a koronázáshoz, Isten tudná, kinek
                            a ládafiában tartogatták, hogy ilyen üdék maradtak, mint az ifjúság!</p>
				<p>- Véres aranyak! Az én uram, királyom szent vérével öntözött aranyak -
                            kiáltott fel Mária, amikor a két éjféli látogató sarkantyús léptei
                            elhangzottak a templom sötétjében, a szél dörrentve vágott be egy
                            ajtót, mintha az éji szél is tanúságot akarna tenni Zápolya
                            nagylelkűsége mellett. Mária kígyózó, irtózó szemekkel nézte II. Lajos
                            homlokán a fénylő pártát, ha lett volna elég bátorsága hozzá, az
                            aranyakat a földre veti vala a király homlokáról, de tétovázó keze még
                            habozott, gyenge volt, asszonyi volt, nem merte a holtat megfosztani
                            királyi díszétől. És amíg lelke eltökéltségére várakozott II. Lajos
                            holtteste mellett, váratlanul felhangzottak a háta mögött ama
                            kísértetiesen csengő lépések. Mintha Zápolya meggondolta volna a dolgot
                            aranyai biztonsága felett... Egyszerre, mint a Rém: Mária háta mögött
                            állott, és barna, medveszínű szakállal környékezett arca olyan vörös
                            volt, mintha a legsötétebb indulat vére készülne abból kibuggyanni.</p>
				<p>Vadállatszimatú kémeinek vagy pedig ama titokzatos érzékének, amely a
                            fejedelemségre született emberekben van, köszönhette-e Szapolyai
                            János, hogy csaknem biztos tudomása volt arról, hogy Mária özvegy
                            királyné ezen a novembereleji éjszakán Boldogasszony templomában
                            tartózkodik - nem csodálkozott szerfelett, amikor az özvegy királynét
                            II. Lajos holtteste mellett megpillantotta. A királyné meglepetésében
                            rettenve húzódott a koporsó felé, mintha a holt király dalmatikája alatt
                            keresne védelmet. A “püspök”, aki szerencséjére a nagy oltár mögött
                            maradt, kígyónesztelenséggel kúszott fel az oltárkép hátsó lécezetén
                            olyan magasra, ahol teljes sötétségbe jutott. Nem sok jót remélhetett a
                            Szapolyaival való találkozástól.</p>
				<p>- Felséges asszony! - szólalt meg az erdélyi vajda olyan halkan, amilyen
                            fojtott hangon a katonák még nem hallották beszélni - férfiembernél sem
                            szégyen a könny, ha annak forrása nemes talajból fakad. A vértanú II.
                            Lajos bizonyára megérdemli a sóhajtást és emlékezést, mert igaz férfi
                            módjára halt meg.</p>
				<p>- Orgyilkos kéztől! - szólalt meg hirtelen a királyné olyan hangon, mely
                            száraz volt, mint a tapló, amely a repkedő szikrát várja, hogy mindent
                            lángba borítson maga körül. Némely asszonynál észlelhető az ilyen
                            jelenség, midőn a kétségbeesés sötét szakadékából másodpercek alatt a
                            kijózanodás jeges csúcsára emelkednek. - Mondja, vajda, hány hamis
                            aranyat kevert ama koronába, amelyet II. Lajos fejére illesztett?</p>
				<p>- Felséges királyné - felelt Szapolyai rezignáltan -, a halállal szemközt
                            még a legelszántabbnak közülünk sincs kedve gyalázkodni. Mindnyájan
                            betegei vagyunk, emberek, annak a nagy átoknak, amelyet köznyelven
                            halálnak neveznek. Ma neked, holnap nekem.</p>
				<p>Mária most már visszanyervén lelke teljes rugékonyságát, kifeszítette
                            alakját, mint egy növekedőben lévő pálma, királynői méltósággal nézte az
                            oroszlánhoz, medvéhez és farkashoz hasonlatos férfit, aki arkangyalként
                            függesztette rá lángoló tekintetét. És a királyné azon sem csodálkozott
                            volna, ha ez az arkangyal hirtelen, lesújtva, térdre veti magát
                            előtte.</p>
				<p>A holt király koporsója körül szurkosan csöpögtek a gyertyák, mintha
                            azoknak a rossz szellemeknek bűnbánó könnyei lettek volna, amely
                            gonoszak ily ifjan koporsóba juttatták II. Lajos királyt. Az egyik
                            gyertyaszál eltörött középen, és oly sután, félszegen állott tartójában,
                            mint a sánta Werbőczy szokott állani. Amott ez a viasztőkeszerű
                            gyertyaszál, amely vékonykán, takarékosan eregeti magából a lángot, nem
                            hasonlít-e a vén fukar Bornemissza uramhoz, aki még a lélegzetvétellel
                            is takarékoskodik, mert nézete szerint minden embernek megvan a maga
                            zsákja, amelyből ha egyszer kifogy a szufla, többé megtölteni nem lehet.
                            Hát az a hórihorgas gyertyaszál, amelyet bizonyára azért helyezett ide
                            valamely prépostsági káplán, hogy mindenki észrevegye, nem-e a
                            Brandenburgihoz hasonlatos, aki egész életében a feltűnőséget és a
                            pompát kereste, és búskomor napja volt, ha pofaszakálla fodorintása nem
                            sikerült? - Ilyen furcsa, megfejthetetlen gondolatai is voltak Máriának,
                            amikor legnagyobb ellenségével és kikosarazott kérőjével szemközt állott
                            a holt király mellett, aki többé nem tudta volna megvédelmezni őt egy
                            zümmögő szúnyog ellen sem!</p>
				<p>Szapolyai gondolatait vajon elárulták-e szavai, amelyeket olyan halkan
                            mondott, mintha miséskönyvből olvasta volna őket?</p>
				<p>- Felséges asszony, holnap eldől Magyarország sorsa. Engem, Szapolyai
                            Jánost, az erdélyi vajdát és Szepes örökös grófját, egyhangúlag királlyá
                            választanak először ebben a templomban, amint sírboltjába takarítottuk
                            a holt királyt. Majd odakünn a szabad mezőn az éljenzés úgy rivalog,
                            mint győzedelmes csata után a lobogó.</p>
				<p>- Igen, láttunk itt a városban néhány szalai, somogyi, vasi részeg
                            embert!</p>
				<p>- Akar-e Magyarország királynője lenni?</p>
				<p>- Én Szűz Mária országának megkoronázott királynője vagyok, és tovább is
                            az maradok, bármit szavaznak a kövér tarisznyájukat féltő főurak,
                            valamint a köznemes urak, akik bor és ábránd mámorában hajlandók
                            királynőjük megtagadására. A megürült királyi korona után kinyújthatja a
                            kezét Szapolyai uram, de az én koronámat fejemről csak Szűz Mária veheti
                            le, ha angyalnak választ égi trónusa mellé - felelt Mária éppen olyan
                            nyugodt egyszerűséggel, mint amilyent Szapolyai János erőszakolt magára,
                            holott halántékán az ujjnyi vastagságúra dagadt erek úgy lázongtak, mint
                            a tébolyodott dobverők.</p>
				<p>A vajda hosszú, egyenes kardját a templom kövezetéhez támasztotta, és
                            olyanformán nehezedett rá, mint valamely mankóra, amely szédülő szívét
                            az elbotlástól megóvja. Hangján azonban még mindig uralkodott, mint a
                            kígyóbűvölő marásra készülő állatain.</p>
				<p>- Felséges asszony, én most harminchat esztendős vagyok. Más, nyugati
                            országokban, ahol az élet tudományait tovább is ösmerik, mint a
                            villámzó, mennydörgő első ifjúságét, a harminchatodik férfitavaszt
                            mondják ama kornak, amikor a tudományok, tapasztalatok, bölcsességek és
                            érett gondolatok révén a legnemesebb gyümölcsök teremnek az élet fáján.
                            Ilyenkor válik valódi arannyá az agyvelő gondolata, és
                            égboltozat-tisztaságúvá a szív érzelme. A vérkeringés elhagyja a
                            veszélyes zuhatagokat, és nyugodalmas tóba ömlik, hogy termékenységet,
                            gazdagságot, boldogságot fakasszon maga körül. A szenvedélyek ordító
                            ebei elmaradnak a harminchat esztendős férfi sarka mögött, anélkül hogy
                            egyetlen rúgást kellene tenni feléjük, az apró ördögök
                            patkánysivalkodással futamodnak a lépés elől, még a halál is levett
                            kalappal állong a harminchat éves férfi országútja mellett, holott ez a
                            nagy ismeretlen szívesen szembeszáll a leghatalmasabb ifjú leventékkel,
                            az óvatos öregekre pedig csak ráköhint. Harminchat esztendős
                            vagyok...</p>
				<p>- Ez is egyik oka annak, hogy nem mehetek férjhez magához, vajda - felelt
                            Mária eléggé meggondolatlanul, húszesztendős fiatalságával. - Már
                            többször megmondtam ezt hozzám küldött megbízottainak. Húszesztendős
                            vagyok - élni akarok. Hogyan tehetném ezt egy harminchat esztendős
                            férfi mellett? Nem inkább szolgálnám lelkem üdvösségét azzal, ha
                            házasság helyett nyomban az innsbrucki apácakolostor fejedelemségét
                            fogadnám el, amely helyhez életem legboldogabb emlékei fűződnek?</p>
				<p>- Tehát idejét múltam? Bár holnap választanak Magyarország királyává? -
                            kérdezte nem minden gunyorosság nélkül az erdélyi vajda, de hangjában
                            volt valami fanyarság is, mint a láthatatlan szél hozza őszidőben a
                            szőlődombok illatát. - Lehettem volna magyar király már húsz esztendő
                            előtt is. De tiszteletben tartám a magyar törvényeket.</p>
				<p>Mária csöndes gúnnyal nézett végig az előtte álló vajdán, olyanforma
                            tekintettel, amely leginkább kihozza sodrából a férfiakat. De a vajda
                            még mindig az élettől megsebesültek lassú hangján beszélt, bár mellkasa
                            láthatólag emelkedett:</p>
				<p>- Ugyanazoknak a magyaroknak a maradékai vagy őszbeborult képmásai, mint
                            a gyermekkorban látott feszületek, akiket végül szívünkhöz szorítunk;
                            akik mind olyan megszentelt arculatú férfiak voltak, mintha valamennyien
                            a régi boldog Magyarország címerét viselnék a homlokukon. A Hunyadi
                            Mátyás magyarjai... Azé a Hunyadié, aki alatt apám hadvezér volt! Az
                            1505-i esztendő Rákosának a magyarjai, akik közlelkesedéssel
                            kimondották, hogy egyetlen nemzet nem akarnak többé lenni a világon,
                            amely nemzet nem önvéréből választja királyát, hanem idegen előtt
                            szívesen hajtogatja térdét; azok a magyarok gyülekeztek itt egybe
                            Fejérvárott, nem pedig a somogyi, vasi, zalai korhelyek, mint felséges
                            asszony nevezte őket. “A magyar nemzet mindig szabad volt, és e
                            szabadságának a királyválasztás tette legfőbb ékét, legbecsesebb kövét.”
                            Elég volt az Ulászlókból, akiknek tunyaságából vagy a csehekkel való
                            összeesküvésből elszakadt Magyarországtól a fegyverrel szerzett Slézia,
                            Morvaország, Luzsica. Az a sertésformájú magyar ember is, akit felséged
                            annyira nem becsül, hogy egyetlen pillantásában részesítse, jól tudja
                            már, hogy “Magyarország, amely annyi éven át ontotta vérét a keresztyén
                            hitért, végromlásra, veszedelemre hanyatlott. Nagyjai, nemesei nagy
                            része elhullott, üresen maradt várai török kézre jutottak”.</p>
				<p>- Bezzeg, maradt vajda uramnak hetvenkettő ezekből a várakból.</p>
				<p>- Amelyeknek felséged lehet az úrnőjük attól az időtől fogva, mikor a nap
                            felkel Székesfejérvár felett. De már nincsenek is hetvenketten a
                            váraim, mert váraim, amelyek a tengerpart felé esnének, éppen régi,
                            rövidlátó királyaink ügyetlenségéből elszakadóban vannak
                            Magyarországtól, mint akár az északiak. Szerb-, Halics-, Ladomér-,
                            Bolgár- és Dalmát-országok számtalan váraikkal elidegenedtek, pedig
                            valamikor ők voltak legjobb hívei II. Endre királyunknak, a bujdosó
                            IV. Bélának.</p>
				<p>Mária ezenközben, amíg Szapolyai János kardjára támaszkodva beszélne
                            előtte, letépett egy ágacskát egy fenyőfa-koszorúcskáról, amelyet Isten
                            tudná, mily szegény magyar állított nagy suttyomban II. Lajos
                            koporsójához. Az ágacskát az ujjai között forgatva, arra figyelt, hogy
                            milyen különös, nőies hangja van a vérszagú
                            Zápolyának, amikor itt a király koporsója mellett halkított és gyengéd
                            szóval próbálta meggyőzni Máriát a maga igazságáról. A királyné talán a
                            vajda szavainak értelmeit sem mérlegelé annyira, mint azoknak éppen nőies hangzatát. Hát lehetséges az, hogy az az
                            ember, aki úgy akasztatta a lázadó “kurucokat”, mint tavasszal a kártevő
                            varjakat, hangjaiban így ellágyuljon, hogy szinte a könnycseppek
                            lépdelődése hallatszott szavában, amely könnycseppek fel és alá
                            sétálnak a láthatatlan létrán, mielőtt kibuggyannának az ablakon? - És
                            a nagy izgalomban nőiessé vált férfihang tovább beszélt, amíg Mária arca
                            epeszínű lett:</p>
				<p>- Itt vannak az 1505-i Rákos maradékai, akik most is ugyanazt akarják,
                            amit apáik törvénybe iktattak: a Jagelló-ház kihalásával legyen
                            Szapolyai a király. Mert női ágon nem örökölhető a magyar korona, még a
                            Habsburgoknak sem.</p>
				<p>- Hát ezt majd meglátjuk - felelt olyan csendes hangon Mária, mint aki
                            biztos a dolgában. A vajda most már hevesebben, rövidebb
                            lélegzetvételekkel folytatta:</p>
				<p>- Itt vannak Fejérvárott ők mindnyájan, akik kezük aláírásával és nemesi
                            pecsétjükkel megfogadták vala, hogy német király többé nem lesz
                            Magyarországon, amint II. Lajos elmegy uralkodni a másvilágra. Itt
                            vannak a Szent Márton-hegy bíbornokai, a kalocsai és bácsi érsekek, a
                            váradi, az erdélyi, a váci, a nyitrai, a szerémi püspökök, hogy Szent
                            István koronáját az ország egyetlen grófjának fejére tegyék.</p>
				<p>- Hát a bazini Szentgyörgyieket a gólya költötte? - csattant fel Mária
                            hangja. - Magyar királyné létemre jól tudom, hogy két grófi család van
                            Magyarországon: a Szentgyörgyiek és a tót Szapolyaiak. Mikor lett még
                            király ezekből a comesekből?</p>
				<p>Zápolya mintha nem is hallotta volna a királyné szavait. A maga igazának
                            bizonyításában mindinkább szenvedélyesebb lett hangja, bár itt-ott még
                            átérzett e hangon valamely asszonyos kétségbeesés.</p>
				<p>- Itt van a csanádi püspök... Gerván.</p>
				<p>- Az a kétmázsás ember, akit vajdaságod nevezett ki, józan és mértékletes
                            életmódjáért jutalmul a szerencsi minorita-kolostor kapujának a
                            sarkkövén? Aki után hat darab fatuskóból kifaragott széket visznek a
                            csatlósai, ha valahová elindul, mert nem lehet tudni, hogy melyik szék
                            fog összetörni alatta? Akinek a potrohát Szerémy uram szokta kényelmesen
                            elhelyezni a combján? Ismerem őkegyelmét. Gazdasszony volt nálam.</p>
				<p>- Itt van az új esztergomi érsek, Várady uram, az egri püspök.</p>
				<p>- Aki az egyházi átoktól félvén, nem meri vajdaságodat megkoronázni!
                            Sokszor megtörölte táskás ujjait asztalomnál. A csirkezúzát szereti.</p>
				<p>Szapolyai tovább sürgetőzött:</p>
				<p>- Itt vannak a régi zászlósurak a maguk személyében, vagy pedig
                            maradékaiban, Ujlaky herceg, Somy, a temesi ispán, Ráskay Balázs, a
                            főtárnokmester, Pálóczy Mihály, a főpohárnok, Pethő János, felséged
                            volt főajtónállója, ákosházi Sárkány Ambrus, pozsonyi ispán...</p>
				<p>- Az pedig nincs itt, mert hűségesen meghalt Mohácsnál.</p>
				<p>- Itt vannak a bánok: Nádorfejérvárból, Sabácsból, Szerémségből, a
                            királyi ítélőmesterek, az országbírák, a várispánok, a dubicai gróf,
                            mind, mind, akik ebben az országban valamit számítanak: a trencséni
                            Kubinyi Mátétól a pozsegai Zalpataczy Miklósig. Akik lelkükben mind
                            mélyen érzik, hogy a hazáját szerető, hű országlakosoknak a mostani
                            veszedelemnek idejekorán elejét kell venni. Országunk
                            szétforgácsolódottsága legfőbbképpen annak tulajdonítható, hogy
                            külföldi urak és idegen királyok parancsoltak benne. Mindenki
                            Fejérvárott van, aki Magyarország javát akarja. Szrittey Miklós Ungból,
                            Sennyey Sebestyén Sárosból. Orbász megyéből Petrovics Mihály és Vasból
                            szarvaskendi Sybrik. Még Csapy György uramat is megmozgatták Zemplénben,
                            pedig az öreg ilyenkor szokott szüretelni, megvárja, amíg
                            összezsugorodik a szőlőfürt.</p>
				<p>Mária összekulcsolt kezét ölébe eresztve hallgatta az erdélyi vajdát,
                            mintha az vizsgázott volna előtte:</p>
				<p>- Kár vajdaságodnak a mondókáját erőltetni a magyar urak nevei felett,
                            jobbára ismerem valamennyiüket, mert Magyarországba jövet egyebet sem
                            tettem, mint tanultam. Ismerem ezt a büszke fajtát, amely sírig tartó
                            halálos haragra kész, ha egyetlen kommát elfelejtenek a nevéből.
                            Megvetőleg vonogatja a vállát azoknak a tudatlansága felett, akik nem
                            ismerik a régi családok történetét. A nagyapákról éppen úgy kell mindent
                            tudni, akár az unokákról. Ez a nemzet arra rendeltetett, hogy múltjából
                            merítsen erőt a jövendőjéhez. És éppen az a legnagyobb baj, hogy a
                            Szapolyaiaknak nincs elég múltjuk ahhoz, hogy joguk legyen kinyújtani a
                            kezüket Szent István koronája után. A legkisebb magyar nemesnek, aki az
                            ősmagyarok elejével jövet nem hozott magával egyebet a Kárpáton át, mint
                            kardot oldalán a maga élete oltalmára és egy tarisznyára való
                            húnszívfűmagot a lova táplálására, több jussa van Szent István
                            koronájához, mint a tót Szapolyaiaknak, akiknek még a nagyapjáról se tud
                            senki ebben az országban.</p>
				<p>- De annál többet tudunk a kecskepásztorokról, a Habsburgokról - vetette
                            oda foghegyről a vajda.</p>
				<p>- Igen, egyik ősömnek, Gazdag Albertnek aranygyapjas nyájai legeltek a
                            tiroli hegyekben. Ezeknek a nyájaknak az emlékezetére alapítottuk az
                            aranygyapjas-rendet, amelyet a világ minden uralkodója büszkén visel a
                            nyakában. Azt hiszem, vajdaságod várainak felét odaadná egy
                            aranygyapjúért...</p>
				<p>- A te kezedért! - kiáltott fel hirtelen Zápolya, és hangjának nőies
                            gyöngédsége úgy röppent el, mint valamely megriasztott énekes madár a
                            fészkéből. Még dobbantott is sarkantyús lábával, mintha egy szobor
                            mozdulna meg valamely túlvilági sugallat folytán, midőn váratlanul élet
                            áramlik végig érctagjain.</p>
				<p>Ó, ki ismerné az asszonyok vérmérsékletét? Mária sem meglepetést, sem
                            haragot nem mutatott Szapolyai kitörésére, mint napjainkban játsszák a
                            színpadon az efféle jeleneteket. Talán még lejjebb eresztette ölén két
                            összekulcsolt kezét (amely mozdulat igazán nem illett vitézi
                            ruházatához), szelíd megbocsátással nézett a vajdára, mint egy szentkép,
                            amelynek az imént egy meggondolatlan zsoldoskatona kardjával átdöfte
                            szive helyét. A hangja pedig úgy lengedezett a gyertyák szurkos
                            lángjainak füstjében, mint az olvadás tavaszi szellője, amely útját
                            tévesztve, néha érezhető a téli éjszaka farkasszagában is.</p>
				<p>- Kedves grófunk! Igaza van vingárti Horvát örökös kérőnknek, aki mindig
                            azt jelenti vajdaságodnak pozsonyi mulatozásai elmúltával, hogy az
                            asszony mindenképpen boldog: akár gyűrűt, akár kosarat adhat. Vajdaságod
                            jóvoltából és Horvát uram serénységéből többször részesülhettem ebben a
                            boldogságban, mióta a pozsonyi Szent Márton torony harangjait hallgatom.
                            Nem mondhatja vajdaságod, hogy felelet nélkül hagytam volna egyetlen
                            kérését, kérdését, üzenetét. A sors szörnyetege megtaposott, mint tán
                            egyetlen asszonyt sem Magyarországon. Testileg ronccsá lettem, mint
                            zátonyra vetett hajó, amely többé nem iramodhatik el a viharok elől,
                            hanem megadással fogadja bús testével azokat a hullámveréseket is,
                            amelyeket csupán egy pajkos gyermek okoz, aki meggondolatlanul kavicsot
                            dobott a tenger vizébe. Én érzem minden kavicsnak, kődarabnak az ütését,
                            amelyet felém röpítenek.</p>
				<p>- Asszonyom, én Magyarország királynéjává akarom tenni - felelt az
                            erdélyi vajda, miután Mária nyugalmából ő is erőt látszék meríteni a
                            további beszélgetéshez, miután felbuggyanó vére csaknem elborította már
                            tisztalátását. - Én szeretem felséges asszonyt, szerettem attól a
                            pillanattól kezdve, mióta először hallottam nevét, és pártfogóm,
                            Werbőczy, esténkint a zólyomi vár csikorgó kandallói, kísértetjárásos
                            emeletei, fenyőpálinkától égetett arculatú várkatonái társaságában
                            elmondogatta felséges asszony őseinek történetét, mert ez a kackiás
                            férfi, aki törvénycsináló létére nagyon sokat adott arra is, hogy
                            bajusza, szakálla, haja mindig úgy meg legyen sodorva, mintha éppen az
                            esküvőjére készülne; ez a Werbőczy sokkal többet tud mindenfajta
                            magyaroknál - Szapolyai István uramapám nyugodtan aludhat a sírjában,
                            hogy ilyen bölcs, mindentudó, mesemondással is tanítgató férfiú
                            pártfogásában bízott.</p>
				<p>- Hát mit beszélt az a sánta eb? - kérdezte Mária a régi dölyffel, miután
                            észrevette a vajda ellágyulását.</p>
				<p>A vajda hangja valóban úgy pergett, mint az asszonyok orsója.</p>
				<p>- Zólyomban hosszúak voltak az esték, a vár alatt legfeljebb medve
                            próbálgatta körmeit a fák fiatal kérgein, a mesemondó pedig mindig
                            készen volt, ha epegörcsei szünetet tartottak. Sárgult arca felderült,
                            ha a kályha mellett fájós lábát melengetve, olyan dolgokról is
                            beszélhetett, amelyek nem Magyarország betegségeire vonatkoznak. S így
                            sokat mesélt felséged őseiről, Szép Fülöpről, Jó Fülöpről, Őrült
                            Johannáról, a Luxemburgokról, az Anjoukról, amely történeteket én mind
                            nagy élvezettel hallgattam, mert ez az öregember mindent tud, ami valaha
                            a világon történt. “Olyan szép asszony lesz valaha belőle, mint
                            Castiliai Izabella volt, aki Sevillában a papucsait és kesztyűit tette
                            az ablakába, hogy a polgárok azt megcsókolhassák vasárnaponkint” -
                            mondogatta Werbőczy uram a zólyomi várban, amíg az epegörcs el nem vevé
                            kedvét a királynékról való ábrándozásról.</p>
				<p>- Ismerem az effajta férfiakat, akik mindig angyaloknak nevezik a nőket,
                            amíg a legkisebb testi fájdalom utoléri őket - gitár kellene Werbőczy
                            uram kezébe, nem pedig törvénykönyv - felelt Mária kiegyenesedve
                            Szapolyai andalgó szavai után.</p>
				<p>A nőstény oroszlán bátorságával állott szemközt az éjféli látománnyal, és
                            egyik kezét II. Lajos holttestére, a másikat kardja markolatára
                            helyezte. - Nem olyan világ van most Magyarországon, hogy ráérjünk a
                            gitárpengetést hallgatni; a király, akiért egyszer majd könyörgő miséket
                            mondanak a papok az egész világon: halott, a törvények és szerződések
                            vaskalapácsosai verik az órát Magyarország múlandó ideje felett, mint
                            akár a velencei toronyban a vasemberek.</p>
				<p>- De felséges asszony mindenáron előbbre akarja tolni az óramutatót. Ó,
                            még nagyon messze vagyunk attól a korszaktól, hogy itt megint idegenek
                            vethessék meg lábukat. A magyar nemzet nagy bajában visszanyerte ősi
                            öntudatát, ősi erényét. Vajon volna-e húsz Zápolyainak annyi kincse,
                            hogy azt a nemesi sokadalmat összegyűjthesse, amely most odakünn
                            “rákosozik” a fejérvári mezőn, a vasárnapot várván, hogy nemzeti
                            királyát megválassza? És ezt a koronázást mindjárt egybeköthetnénk az
                            esküvőnkkel, hiszen holnap, szombaton, eltemetjük végre II. Lajost,
                            amint királyhoz méltó.</p>
				<p>Mária a tíz körmével belekapaszkodott a holt király dalmatikájába.</p>
				<p>- Addig nincs temetés - süvített fel vércsehangon -, amíg II. Lajos
                            király gyilkosát nem látja szemtől szembe, képből képbe, orcából és
                            fülből egész Magyarország. Azért vagyok itt loppal, nesszel, éji madár
                            kísértetlépteivel, hogy II. Lajost ne hagyjam eltemetni, amíg az igazság
                            ki nem derül. Hadd lássa az egész világ vakondokkezét annak a
                            gyilkosnak, amelyet csatavesztő királyára emelt, hogy megismerkedjen
                            annak a királyi vérnek a buzogásával, amely éppen azért volt olyan
                            kristálytiszta, mert minden percében kész volt azt hazájáért ontani!
                            Hadd lássa ország-világ a gyilkos szemét, amely ártalmasabb a rohamba
                            menő kígyóénál, hogy az ilyen szemű csecsemőket már születésük után a
                            megsemmisülésbe küldjék, mielőtt királygyilkosságot követnének el. Hadd
                            lássuk most is feszülni a derék izmait, a kar csomóit, a kéz görcseit,
                            mint akkor, midőn II. Lajos Szent István koronájával megáldott fejével a
                            farkasok, rókák kegyelmét kérte a Csele-patak nádasaiban; a vért lehelő
                            vadállatok megkegyelmeznek vala az országért menekülő királynak, de nem
                            így az az ember, aki tőrével sarkában követte, hogy alkalmas pillanatban
                            a legnemesebb életnek vessen véget. Hadd lássuk azt a gyilkost, aki
                            ördögtől megszállottan, a vérszomjas hiúz ugrásával, titkon, orvon, mint
                            a kapufélfa mellett állongó halál rárontott a legyengült II. Lajosra,
                            aki nemzetéért még sokáig élhetett volna. Hol van a gyilkos? A gyilkost
                            akarom látni, hogy a magam két kezével végezhessem ki, mint patkányt az
                            eb. Folyjon a vér újra Magyarországon, mert addig nincs békessége e
                            megfertőzött nemzeti családnak, amíg ganéjbogarak gödrében meg nem
                            híztak szörnyű állatok a gyilkos kifolyó vérétől.</p>
				<p>A királyné ekkor két karjával hirtelen átölelte a koporsóban fekvő,
                            sássá, náddá, vízigyökérré válott királyi tetemet, és felültette
                            fektéből:</p>
				<p>- Mondd meg, Lajos, egyetlen Ludovicuskám, akinek legártatlanabb
                            imádságaimat áldozám: hol van gyilkosod?</p>
				<p>És a fejérvári Nagyboldogasszony főoltára előtt a királyné érezte két
                            kezével, hogy megint átnedvesedik a holt király dalmatikája, mintha újra
                            vérezni kezdene oldala. Zölddé, fakóvá, embertelenné válott arcán fájó
                            mosoly rebbent végig, mintha valamerről a hajnal közeledne. A magasban,
                            valahol az oltárkép mögött egy emberfeletti hang dördült, mintha a
                            templom boltíve szakadt volna meg:</p>
				<p>- Ott áll a királygyilkos a koporsónál!</p>
				<p>A hang elvisszhangzott, mint a mennydörgés, utána tompa zuhanás
                            hallatszott, mintha meteor-kő hullott volna az oltárkép mögött.</p>
				<p>Szapolyai arca úgy gyulladozott, mint egy szénaboglya. Valószínűleg régi,
                            átkozott betegsége rohanta meg lesben álló fenevadként, szemei
                            elfehéredtek, arca egy ismeretlen arc lett, és kardja úgy repült ki
                            hüvelyéből, mint egy másvilági kard, amelyet gonosz felhők mögé rejtőzve
                            rántanak ki ördögök. A kard úgy süvített, mint a holdból jövő szélvihar,
                            és amit elsőnek talált, az II. Lajos király holtteste volt, amelyet
                            Mária pajzsként tartott maga elé.</p>
				<p>- Segítség! - kiáltotta a királyné, de kiálthatta volna a holt király is,
                            oly másvilági volt ez a hang.</p>
				<p>És a segítség csakugyan helyén volt, mert a vajda második vak döfése
                            immár acélpendüléssel felelt mozdulatára. A “püspök” kardja nyúlott
                            előre, mint egy arkangyalé, és a vajda kardja harmadszor és negyedszer
                            is ebbe a túlvilági védelembe ütközött. Majd mikor a csodálatos kard
                            mind közelebb nyomult Szapolyai mellvértjéhez, a vajda hátrálni kezdett,
                            és háromszor kerülte meg a koporsót védekezés közben.</p>
				<p>Az első fordulónál már ordított a “püspök”.</p>
				<p>- A nyakába kell szúrni, felség. Hadd temessük el II. Lajossal.</p>
				<p>A királyné nem nyúlt kardjához, csak Lajos király holttestét tartotta
                            karjában, mint egy csecsemőét.</p>
				<p>A második fordulónál az arkangyalként lángoló “püspök” megint
                            felordított:</p>
				<p>- Felséged kardja éles, magam fentem ki. Szúrni, szúrni: behunyt szemmel,
                            és Magyarország meg van mentve.</p>
				<p>Mária megint csak nem nyúlt kardjához, pedig könnyedén ledöfhette volna a
                            vajdát, mint egy lábához kergetett vaddisznót.</p>
				<p>Harmadszor a “püspök”, miután a koporsó körül lángoló ördögként ismét
                            megkergette Szapolyait, magát szánta el, hogy végez a vajdával. Robbanva
                            támadott, mintha a halált kereste volna. A vajda kardja hóna alá
                            fúródott, mint az istennyila. Ezután Szapolyai szinte eszét veszítetten
                            menekült a sekrestyén át a templomból.</p>
				<p>- Felség - szólalt meg a földön fekvő “püspök” a haldoklók hörgésével -,
                            igaz katolikusként halok meg, mert vándorlásunkban katolikussá lettem a
                            várpalotai plébánusnál. Felséged erényei miatt. Adja a kezét, hogy
                            megbocsátott, azért, mert szerettem? És most el innen, felséges
                            asszony. Az út, amerre jövénk, még szabad. A nyomorult emberroncs,
                            akinek enni adánk, majd elvezeti felségedet a városon kívül. Siessen
                            Pozsonyba, itt meggyulladt a föld.</p>
				<p>A “püspök” ezután a Miatyánkba kezdett, de befejezni már nem tudta.</p>
				<p>A királyné már a templom párkányán futamodott észvesztő bátorsággal,
                            mikor még odaalantról, mint valami áldás, hangzott utána az egykori
                            luteránus hörgő imádsága.</p>
				<milestone n="2" unit="endSubChapter"/>
			</div>
			<div type="chapter">
				<head>Utolsó fejezet</head>
				<div>
					<head>János király választása</head>
					<p>Szapolyai Jánossal történt meg az a rendkívüliség, hogy 36 esztendős korában
                        elveszítette a hangját.</p>
					<p>Mégpedig nem képes értelemben, mint a költők emlegetik a hangelvesztést,
                        hanem szó szerinti értelemben. Morgó, morduló, bikáéhoz hasonló hangja
                        helyett a székesfejérvári Nagyboldogasszony templomban egy ismeretlen,
                        gyenge, “asszonyos” hang jelentkezett a torkából,
                        amikor bizonyos hallgatás után megszólalt. A nagy lelki izgalmaknak szokott
                        lenni ily váratlan hatása. Szapolyai Jánosnak pedig elég oka volt az
                        izgalomra. Magyar királyválasztás volt éppen az országban, s az ő személyén
                        kívül más jelöltje nem volt az angyali szent magyar koronának.</p>
					<p> ...Már pénteken, mikor II. Lajos királyt, az elődjét a magyar királyságban,
                        temette, nem találta meg a hangját (de a szívét se), mintha csak a holt
                        királlyal való találkozás rendítette volna meg a szakállas, sörényes, erőre
                        táplált férfiút, akinek medve-tekintete nem nagyon rendült meg, amikor Dózsa
                        Györgynek tüzesítette a vastrónust, amelybe az “elbizakodott parasztot” majd
                        leültette.</p>
					<p>A holt királyról az asszonyok mosták le az iszapot és a vízi mocskot,
                        amelytől borítva megtalálták őt a halászok a patakban, de a nehéz
                        fegyverzetet és ruhát a Szapolyai káplánjai, így: Szerémy György, Tatay
                        Miklós és Dávid János nevezetűek oldozták le a tetemről. A holt királyon az
                        egyik káplán (Dávid) három kardszúrást olvasott meg, amely szúrások
                        eredhettek olyan kardtól (“cum gladio Bohemico”), amilyent ez idő tájt a
                        csehek használtak. Szerémy csak két szúrt sebet látott. De a sebekből egy is
                        elegendő lett volna, hogy azon keresztül az ifjú király ifjú lelke
                        elröppenjen a mohácsi csata borzalmai elől.</p>
					<p>Szapolyai János megnézte a lemeztelenített holttestet a templom közepén: “Nem
                        asszonynak való látvány!” - mondta, és parancsára a három káplán a szokásos
                        szagos balzsamokkal, növényi zsírokkal tetőtől talpig bekente az elsenyvedt
                        tetemet, mire a sekrestyéből előjöttek a püspökök, mégpedig: Podmaniczky
                        István nyitrai, Várday Pál egri és gúti Országh János váci püspökök, akik a
                        holt királyt a koporsó számára dalmatikába, papucsba öltöztették, és fejét
                        aranykoronához hasonló pártával díszítették, amelyet Szapolyai János
                        sajátkezűleg készített holt urának, királyának. A koporsó egy darabig a
                        templom hajójában állott a királlyal, mindenki megnézhette, akit a
                        templomajtóban őrködő “oroszok” odáig engedtek, de odalenn a templom
                        pinceboltjában már kaparták a helyét a koporsónak, amely II. Ulászló (az
                        atya) koporsója és az ugyancsak ifjan elhalt Imre herceg koporsója közé
                        került. Itt megpihenhet II. Lajos, aki annyi bút és bánatot látott maga
                        körül, hogy már húszesztendős korában aggastyáni, galambfehér fürtök
                        szövődtek a hajába.</p>
					<p>A pénteki tragikus temetésnek nagy része volt abban, hogy Szapolyai János a
                        fejérvári prépostság házában ne találja meg a nyugalmat azon az éjszakán,
                        mely a pénteket a szombattól elválasztja, bármilyen nagy teendővel, szinte
                        földindulási morajlással közeledett az 1526. esztendő november 10-ének a
                        hajnala, miután a prépostok háza előtt a virrasztók hadnagya hangos
                        kiáltással jelentette az éjfélt. (Szapolyai körül már akkor is mindig ébren
                        kellett tölteni az éjt az “oroszok”-nak nevezett gárdistáknak.)</p>
					<p>De a prépostság házával szomszédos belvárosi templomban is ébren voltak ezen
                        az éjszakán a templomszolgák, a sekrestyések, a káplánok, akiknek mindent el
                        kellett igazítani, hogy a kőmívesek vakolásának, a temetéssel járó
                        felfordulásnak nyoma se maradjon; a harangozók már virradatkor elkezdték a
                        munkájukat, és a főrendházi urak, főpapok, akik közül egyiknek-másiknak a
                        szeme még veres volt a tegnapi gyásztól, a fejérvári reggelen útjukat a
                        templom felé vették.</p>
					<p>De nem jöhetett olyan korán egyik se, hogy a sánta Werbőczy Istvánt már a
                        kapunál ne találja, aki sokatmondó kézszorításokkal, fejbólintásokkal, sőt
                        bátorító szavakkal is fogadta a főurakat, akiknek egyike-másika húzódozva,
                        sőt vonakodva közeledett a királyválasztáshoz. A göndör szakállú, sodrott
                        bajszú, horgas orrú, sőt itt-ott ragyavert, sárgás arcú Werbőczy
                        fáradhatatlanul hordozta körül vigyázatos, csókáéhoz hasonlatos tekintetét a
                        templomelőtti térségen, s ahol egy jobb ruházatú, vagy kardos, bundás,
                        tollas fövegű magyar urat meglátott, azt nyomban a templomba invitálta. “Van
                        itt még hely kegyelmed részére is!” - kiáltotta éppen a ravaszkodó, forró
                        kását kerülgető, macska módjára sunyító csulai Móré Lászlóra, akiről
                        mindenki tudja, hogy a magvaszakadt Ujlaky herceg jószágaiból éppen
                        ugyanazokat adományoztatta magának II. Lajos királlyal, amely jószágokra az
                        Ujlakyakkal kötött szerződés révén a Szapolyai-nemzetség is jusst tartott.
                        (Nagy baj lesz még ebből.) Nagy osztentációval fogadta Werbőczy az
                        ugyancsak óvakodva nézdelődő ifjú enyéngi Török Bálintot, aki még a
                        templomba való menetel előtt is gúnyosan kérdezte Perényi Pétert, a
                        koronaőrt: “Hát igazán ezt az embert választják meg magyar királynak?” Mire
                        Perényi Péter suttyomban felelt is valamit, de Werbőczy István
                        mindkettőjüket a templom belsejébe tuszkolta, mintha az ugyancsak tojások
                        között lépegető Batthyány Ferenc, a horvát bán elől akarná biztonságba
                        helyezni a két fiatal zászlósurat. Batthyány Ferenc azonban darab ideig csak
                        álldogált a templommal szemközt, hiába rázogatta feléje a kapuból Werbőczy a
                        menteujját. (Általában ez a sánta, betegségekkel gyötörtnek látszó férfiú
                        annyit agitált Szapolyai János királyválasztása ügyében, hogy még az édes
                        testvéréért se tehetett volna többet.)</p>
					<p>De Batthyány Ferenc csak állott, és azokat a délvidéki hadakat szemlélgette,
                        amelyek Székesfejérvárt elfoglalták, és a királyválasztás alatt is
                        megszállva tartották. A veres szemű és rác származású Bakics Péter volt e
                        hadaknak a kapitánya, aki viszont a maga urának Cserni Jovánt, a “fekete
                        haramiát” vallotta, aki akkoriban az ország déli részén rabolt. “Nem
                        volnának más testőrei széles Magyarországon a rácokon kívül Szapolyainak?” -
                        kérdezte a horvát bán. Werbőczy pergő szóval felelt: “Mindenki János király
                        testőre, akit Fejérvárott lát ma nagyságod.” Batthyány valóban látta is a
                        királyi kanonokokat, így: Bozzay Bencét, Tomory Lászlót, nagymagyari Csorba
                        Ferencet, Menyhért deákot, Szerémy káplánt, akit mindenki évődve “György
                        apám”-nak szólongatott, habár túl komoly arcot is vágott, és
                        aggodalmaskodónak látszott Basy Györggyel és Horvát Bertalannal egyetemben.
                        A bán odavetőleg, mint az efféle kozmás káplánnal beszélni szokott, meg is
                        kérdezte tőle, hogy miért fájdítja a maga csimbókos fejét, amikor az ország
                        főpapjainak, püspökeinek olyan nagy jókedvük van, hogy lóháton és felindulva
                        jönnek össze a szállásaikról, mintha nem is ők temették volna a tegnapi
                        péntekkel II. Lajos királyt, akinek sírbatételével “sarjadozik fel a nemzet
                        kebelében honromboló fája?” - “Én nem tudom, hogy minek örülnek a püspök
                        urak, én csak a városkapu mellett kaptam kvártélyt, a lovamat pedig azóta
                        tán már el is lopta az az ember, akinek őrizetére a mezőn bíztam” - felelt
                        az orrát lógató káplán.</p>
					<p>Ugyancsak itt, a templomon kívül volt alkalma megfigyelni Batthyány
                        Ferencnek, hogy némelyek, így a kapcsolt részekből elkésve érkezett zenggi
                        püspök, Jozefics (de a Vas megyei és Zala megyei urak is), akik II. Lajos
                        temetésén részt nem vehettek, Tatay Miklós káplántól arról tudakozódnak,
                        hogy mi történt azzal a száz aranyból való koronával, amelyet a holt király
                        homlokára helyeztek; vajon nem vette vissza azt a királyi kincstartó,
                        Tornaallyay Jakab, mikor a szertartásnak vége lett? Az ilyen kérdések mindig
                        érdekelték a messziről jött atyafiakat, akik szeretik vala azt hinni, amit a
                        két szemükkel látnak.</p>
					<p>Ott, ahol valódi, tiszta aranyakról van szó, nem sokakat érdekelhetett annak
                        a három idegen követnek az ágálása, akik mindenáron be akartak jutni a
                        templomba, de a veres szemű Bakics az embereivel visszatartotta őket.
                        “Ráérünk még!” - mondogatta a zsivány-kapitány, és harsogva nevetett, amikor
                        az idegenek azt emlegették, hogy Ferdinánd ausztriai herceg úr küldte őket
                        ide, és leveleket hoznak Báthory István nádorispántól meg Szalaházy
                        Tamástól, a veszprémi püspöktől, aki ősi jusson fogva a magyar királyok
                        örökös kancellárja, nem pedig az a vonalegyenesre sodrott bajszú, sánta
                        ember, aki a templom kapujában a királyválasztó gyűlésbe érkezőket
                        nyájaskodva fogadja. “Azt mindenki mondhatja, hogy levelekkel jött!” -
                        ingerkedett Bakics a visszatartott követekkel. Mire azok valóban írásokat
                        szedtek elő, amelyeket a testőrkapitány a süvegébe dugott. “Egészen más, ha
                        azt mondták volna kegyelmetek, hogy Zsigmondtól, a lengyel királytól jöttek
                        követségbe, akiknek méltó fogadására valóban parancsom van!” - mondta
                        csúfolódva a rác, és veres szemeit forgatva azt tanácsolta az idegeneknek,
                        hogy most már ne lármázzanak, éppen elég haszontalanságot beszéltek.</p>
					<p>Vajon észrevette-e az igazságtalanságot méltatlanul szenvedett követeket
                        János király bicegő kancellárja, akinek éppen legjobban kellett volna
                        ügyelni, hogy semmi injuria ne essen a messzeföldről jött és a vendégjognál
                        is nagyobb jogokat élvező követekkel? A sánta kancellár éppen Pöstyéni
                        Gergely udvarlásával volt elfoglalva, aki egyedül maradt életben a Mohácsnál
                        elesett “Kalandos kapitányok” közül, és Szapolyai János útközben,
                        Martonvásáron szedte fel a lovagot, s nyomban belső tanácsosává tette a
                        fekete embert, nagy rémületére azoknak, akik Pöstyéni kapitányt a múlt
                        időkből ismerték. “Most már nincs biztonságban a rajtunk lévő ruha se” -
                        mondották bosszúsan a káplánok, amikor dobot vertek, és útnak ereszkedtek
                        Martonvásárról a megint kenyérbe jutott kapitánnyal együtt.</p>
					<p>Már rivalgott a kürt a prépostság háza felől, ami azt jelentette, hogy a
                        szállásáról Szapolyai János is elindult “oroszaival” a templom felé;
                        Németújvár urát, Batthyány Ferencet még mindig nem sikerült Werbőczy
                        Istvánnak a templomba való belépésre bírni, hiába hivatkozott az izgatott
                        kancellár a nyomban kezdődő királyjelölésre. “Több ismerősöm volt itt
                        Fejérvárott, akiket ugyancsak nem láttam a templomba belépni” - mond
                        késlekedve a horvát bán. A sánta Werbőczy, hogy a tétovázót meggyőzze arról,
                        miszerint fejérvári ismerőseit itt most hiába keresné, röviden elmondta,
                        hogy mielőtt Szapolyai János betette volna a lábát a városba,
                        természetszerűleg alapos tisztogatást végeztek az előreküldött kapitányok a
                        helybeli lakosság között. Ilyenformán hurokra kerültek azok a cseh és német
                        kereskedők, akik éppen az özvegy Mária királyné elrablott holmijait,
                        fehérneműit, ruháit árulgatták a királyválasztásra összegyülekezők között,
                        és egy ingért, amelyet Mária viselt, három rénus forintot is elkértek, a
                        forintot 75 krajcárba számítva. Ezekkel az orgazdákkal kellett végezni
                        megfelelő módon, valószínűleg ezt vették zokon Batthyány fejérvári
                        ismerősei. “Persze, ugyancsak Bakics kapitány volt megbízva a kereskedők
                        holmijának átvizsgálásával?” - kérdezte a horvát bán. “Ilyen munkára nem
                        küldhettük a nyitrai püspököt, aki a püspökök Mohácsnál maradása óta a
                        legöregebb főpapunk Magyarországon” - felelt a kancellár. “Most már értem,
                        hogy miért vannak tele az országutak Fejérvárról menekült polgárokkal!” -
                        szólt Batthyány, és Werbőczy unszolásának engedve, belépett a templomba.</p>
					<p>Így is nagy késlekedés történt a gyűlés elkezdésével, mert a felállított őrök
                        mind ez ideig hiába várták Zsigmond lengyel király követét - a sógor nem sietett Szapolyai támogatására, amely
                        körülmény itt-ott a gyülekezetben megbeszélésekre adott alkalmat.</p>
					<p>De Werbőczy fáradhatatlan volt, mint a szélvész, amit sohase gondolhatott
                        volna senki e sánta férfiúról, akit, mióta Báthory István egy esztendő előtt
                        a nádorispán-választásnál elnyomott (igaz, hogy ötnapi harc után),
                        félig-meddig azok közé a “szemtelen legyek” közé tettek, akiket valamely
                        fiókba zártak, hogy végképp el ne pusztuljanak, de onnan elő se jöhessenek.
                        Werbőczy úgy sürgött-forgott a templomban, mintha az ő vállán nyugodott
                        volna Magyarország sorsa; már be is vezette a sekrestyén át a vezéri
                        ruhájába öltözködött Szapolyai Jánost, akit a főpapok vettek körül,
                        számszerint hét püspök úr, mint a távoliakkal közölték, de közelebbről csak
                        négy püspököt lehetett megolvasni.</p>
					<p>Az elcsendesedett főrendi gyülekezetben már meg is szólalt Szapolyai, és
                        máskor kárpithasító hangja oly erőtlenül, fátyolozottan, szinte náthásan
                        hangzott, mint egy asszonyé, aki az imént hagyta abba a zokogást. Szavainak
                        tartalma is olyan panaszkodó volt, amilyent nem szoktak meg Szapolyaitól
                        azok, akik II. Lajos királlyal hallották őt beszélni Budán. A bűnbánó beszél
                        így, amikor nem szidalmazhatja elevenen azt, akire egyébként a világ minden
                        baját rákenni szokta, mint a házsártos asszonyok a türelmes férjükre. Igaz,
                        hogy a bolt alatt volt tegnap óta II. Lajos, de lehetséges az, hogy a
                        koporsóba zártak hallják a felettük elhangzó szavakat?</p>
					<p>Az őrök, fegyveresek, Szapolyai szolgái elállották a belvárosi nagytemplom
                        ajtóit, oda már senki se mehetett volna amúgy se, Szapolyai pedig úgy
                        beszélt, mintha valakinek a váratlan megjelenésétől tartana.</p>
					<p> Szapolyai tehát a maga elasszonyosodott hangján úgy beszélt, mintha volna
                        hallgatói között olyan gyenge lélek is, akit még mindig felejthetetlen
                        szerelem fűz a bolt alatt nyugvó ifjúhoz; megdicsérte virtusait, és nem
                        hibáztatta, hogy Magyarország alatta a végromlásba hanyatlott, mert a
                        keresztény hitért ontotta vérét a nemzet a királlyal együtt. És hogy a
                        vérontás meg ne szűnjön, most Ferdinánd fenyegeti a magyarokat (nem pedig a
                        törököket), hogy majd eljövend bosszút állani azokért, akik a mohácsi
                        csatamezőn hagyták az életüket. Mintha bizony volna ennek a hazának egyetlen
                        talpalatnyi földje, amelyet már nem öntöztek volna önvérükkel a magyarok? Az
                        országgal együtt a korona is veszedelemben forog, mert a kettőt egymástól
                        elválasztani nem lehet. Az országot és a koronát a nemzet fiai számára kell
                        megmenteni és megőrizni. Erre a feladatra vállalkozott ő, aki már
                        egynéhányszor bebizonyította, hogy mindig vigyázott a haza rendjére, hogy
                        egyebet ne említsen, mint a Dózsa György parasztjainak a dolgát, akik nyílt
                        lázadással akartak változtatni az ország állapotán, de benne (Szapolyaiban)
                        emberükre találtak. Több mint tíz esztendeje múlott el a parasztlázadásnak,
                        de a nagytemplomban jelenlevő urak mind emlékezhetnek arra, hogy mily
                        kockázatos volt akkor helyzetük, ha Szapolyai meg nem keményíti a szívét,
                        hogy még a késő maradékok is megemlegessék Dózsa György merényét a magyar
                        nemzet ellen. Nem minden alap nélkül említette tehát Szapolyai, hogy ő, aki
                        már az országot egyszer megmentette a pusztulástól, másodszor is hivatást
                        érez magában, hogy a rendcsinálás munkáját elvégezze.</p>
					<p> Batthyány Ferenc magasodott ki a bólingató, de még elgondolkozott főurak
                        közül, aki csak annyit akart mondani, hogy ő Ferdinándot “kegyes, bölcs,
                        igaz, vallásos és szelíd embernek” ismeri, és akinek csak az az egy baja
                        van, hogy német, aki erkölcsben, szokásban, törvényben különbözik a
                        magyaroktól, de bosszúállásra nem tartja se hajlandónak, se kaphatónak.</p>
					<p>No, de kéznél volt a sodrott bajszú kancellár, aki már eddig is alig
                        türtőztethette magát - vad szemforgatásával, valamint hullámzó szakállába és
                        hajába való markolászással.</p>
					<p>Azért, amint szóhoz juthatott, nyomban fölemlítette, hogy Ferdinándnak
                        nemcsak az a baja, hogy német, hanem az, hogy jogtalan úton keresi a jussát
                        a magyar koronához. Leányágon, mégpedig II. Ulászló
                        Anna leánya (a felesége) révén akar koronát jussolni, ami lehetett akkor,
                        mikor az egyetlen fejedelmi család, az Árpádság uralkodott Magyarországon,
                        amelynek nemcsak férfitagjai, mint II. Endre, IV. Béla, Lajos király voltak
                        a legkiválóbb férfiai, amelyek valaha a földön születtek, hanem leányai is
                        örökölték apáik kimondhatatlan hazaszeretetét, bölcsességét és főként
                        magyarságát, amellyel mindig példái voltak az asszonynemen levőknek. Tehát
                        az Árpádság alatt lehetett a fejedelmi nőkről is beszélni a korona
                        öröklésénél, mint ez történt Péter és Aba királyokkal, de a Jagellók
                        leányai, mint akár Anna hercegnő, messzire estek az
                        Árpád-királylányoktól.</p>
					<p>Ám ha mindez nem volna elegendő bizonyíték arra nézve, hogy Ferdinánd
                        ausztriai herceg úr nem jussolhatja a magyar koronát, fel kell olvasni az
                        1505-i “Rákos” határozatát, amelyben 187 (száznyolcvanhét) magyar főpap,
                        főúr, zászlós és megyei követ szent esküvés alatt egy ellenszavazattal,
                        kölcsönös akarattal, egymás iránt fogadott hűséggel és minden maradékaikra
                        kötelező fogadalommal, megmásíthatatlanul felfogadja, hogy urát, királyát,
                        ha választás alá kerülne a sor (Ulászló magvaszakadtával), soha idegen
                        nemzetből nem választja, mert “nincs nemzet a föld
                        kerekségén, amely nem önvéréből, önnemzetségéből választaná királyát”. “Akik
                        pedig ellenkezőt tenni merészelnének, azok az ország örökös hűtleneinek
                        tekintessenek, akiknek se az új király, se az ország soha-soha ne
                        kegyelmezhessen meg, bűnük büntetését nyögjék végtelen.”</p>
					<p>Hát ez az 1505-i rákosi határozat volt az, amelyet Werbőczy István Szapolyai
                        János megválasztásánál a legnagyobb ágyúnak tartogatott. Werbőczy
                        gondoskodott arról, hogy az eredeti főpapi és zászlósi, nádori és
                        országbírói s erdélyi vajdasági pecsétekkel ellátott okirat másolatokban
                        kerüljön a királyválasztásra összegyülekezettek közé. De sokan voltak itt az
                        élők közül, akik Mohács után is tanúbizonyságot tehettek az 1505-i “Rákos”
                        igazságáról, hogy mást ne említsünk, a jelenlevő István (nyitrai) és János
                        (akkor szerémi) püspök urakon kívül.</p>
					<p>De itt van maga Werbőczy István, aki akkor ítélőmesteri minőségben kezelte az
                        országbírói pecsétet.</p>
					<p> - Hát nekünk, mohácsiaknak, itt nem sok
                        beszélnivalónk lenne - szólalt meg Pöstyéni, aki így akarta bizonyítani,
                        hogy nem hiába borított fátyolt Szapolyai János múltjára, míg a többiek a
                        megilletődött templomi csendességben az okirat másolatainak irháit
                        ropogtatták, és betűzték rajta az aláírt neveket, így: az elsőnek Bakócz
                        Tamásét, az esztergomi bíbornokét, herceg Újlaky Lőrincét, a két örökös
                        grófokét, bazini gróf Szentgyörgyi Péterét és szepesi gróf Szapolyai
                        Jánosét... Az ispánok és a többi grófok változhatnak Magyarországon, de
                        ezeknek a nemzetsége örökös. A Szapolyai-címert a kardos, csillagos, két
                        farkassal és az ágaskodó egyszarvúakkal még szelíd, szárnyas angyal őrzi a
                        pecséten. A felirat is csak a vajdagyűrű vésete: Way.
                        Trans. et Co. Sicu. De már vésik Budán az új titkos
                        pecsétet, amelyet majd “Ioannis Dei. Gra. Regis
                        Hungariae Dalmaciae Croaciae Sigillum Serenissimi Principis Domini”
                        szöveggel a levelekre nyom lángpiros viaszba, mint a konstantinápolyi görög
                        királyok, amely levelekkel a zenggi püspök, Jozefics Ferenc készülődik is a
                        Velencébe irányuló utazáshoz, alighogy a belvárosi nagytemplomi gyűlésnek
                        vége van.</p>
					<p>Werbőczy uram a nagy csendességben tehát ellenmondás nélkül kihirdette, hogy
                        Szapolyai János királlyá választása “kitűzetett”.</p>
					<p>És fövegét fejére csapta, mert ezzel a főurak gyűlésének vége is volt.</p>
					<p> Zajonganak már odakünn a városon kívül azok a nemesek, akik ősi szokás
                        szerint, szabad ég alatt tartják a maguk Rákosát, akik a nagytemplomi hosszú
                        tanácskozást nem tudják mire vélni, amikor úgy sincs más királyságáról szó,
                        mint Szapolyai Jánoséról. Mindenféle kósza hírek terjednek a nemesség
                        között, mire már bokázik Werbőczy István uram a káplánokkal, vitézekkel,
                        Szapolyai személyes híveivel a város felől, felkapaszkodik az ácsolt
                        emelvényre, ahonnan az egész nemesi közönségen végig lehet látni.</p>
					<p>- Uraim! Magyarok! - harsog végig a mezőn Werbőczy hangja, mintha csak ekkor
                        jött volna rá a királyválasztás “ízére”, amikor már reggel óta szakadatlanul
                        beszélt. De hát ilyen a páratlan népszónok természete, akkor melegszik bele
                        igazában, amikor már mindenki kidőlt mellőle. Bezzeg győzte hanggal István
                        úr, nem úgy, mint megválasztott királya, János.</p>
					<p>- Tudjátok, hogy fő, hogy kormányzó nélkül vagyunk, s országunk pusztán áll;
                        tudjátok azt is, hogy a fenséges ausztriai főherceg akar királyunkká lenni;
                        mondjátok véleményeteket: akarjátok őt, vagy nem?</p>
					<p>- A világért sem! - ordított Werbőczy István körül az idejében elhelyezkedett
                        Szapolyai-had.</p>
					<p>(De másnak se volt különvéleménye, ezért a kancellár megkérdezte):</p>
					<p>- Kit akartok tehát királytokul?</p>
					<p>- A vajdát! A vajdát!</p>
					<p>- Ő legyen! Ő legyen!</p>
					<p>Üvöltötték a katonák, de most már bele-beledörmögött egy-egy nemesnek is a
                        hangja, mert a hosszadalmas várakozásnak valahogy véget kellett vetni.
                        Werbőczytől pedig amúgy sem szabadulhatni, ha az valamit a fejébe vett. A
                        nagytemplomban minden elintéztetett, ceremónia már ez a “Rákos”, ahol a
                        nincstelen, elszegényedett nemességet is megkérdezik akarata felől az ősi
                        juss alapján. Kár volna tehát minden szóért, amellyel a királyválasztás
                        sikerét öregbítené Werbőczy uram; agyonvernek itt ma mindenkit, aki
                        Szapolyai nevén kívül másnak a nevét is kimondani merészelné.</p>
					<p>Ámde ekkor, mintha a mezőn futamodó szél szárnyán jöttek volna, a nemesi
                        “Rákoson” hirtelen megérkeznek vala Ferdinánd ausztriai herceg úr német
                        követei, akiknek őrizetét a belvárosi templomi események után Bakics
                        fölöslegesnek tartotta, majd csak elviszi innen őket az ördög, aki hozta.
                        Ámde a követek, név szerint tiszteletes Beck Márk tanár úr, Weichselberger
                        Zsigmond aranysarkantyús vitéz és Breuner Fülöp tanácsos az első alkalmat
                        megragadták, hogy a nemesek közé vegyüljenek, és már mutogatták is
                        Ferdinánd, Báthory István és Szalaházy Tamás veszprémi püspök leveleit a
                        “rákost” tartó nemeseknek. Egyben szokatlan bátorsággal és ékes latin
                        nyelven megszólalt ama leopoldsdorfi Beck Márk, ájtatos papi férfiú, aki
                        arra intette a jelenlévőket, hogy a távollévők meghallgatása nélkül ne
                        hozzanak semmiféle elhamarkodott határozatot a királykérdésben, várják be
                        mindnyájan a komáromi “Rákos” napját, amelyet két hét múlva amúgy is
                        megtartanak, amelyet oda a törvényes nádorispán hívott össze. Akinek egyedül
                        van jogosultsága a magyar törvények értelmében a “Rákos” tartására. Tehát
                        bármit is határoznak most a jelenlévő nemes urak, határozatuk sem a hazában,
                        sem a külországokban törvényesnek el nem ismertetik.</p>
					<p>Olyan ájtatos és tiszteletre méltó hangon beszélt az idegen követ, hogy
                        némelyek már gondolkodóba estek a könnyen változó hangulatúak között,
                        különösen egynémely somogyi nemes ember, akinek úgyse volt pörölnivalója
                        Ferdinánddal, már húzogatni kezdte vállát, és hazafelé volt indulóban, mert
                        aludni kell egyet az ilyen nagy kérdésben.</p>
					<p>Werbőczy tajtékzó dühvel kiáltotta:</p>
					<p>- Mindennap, sőt minden órán rajtunk az ellenség, nekünk király kell, egy
                        pillanatig se várakozhatunk.</p>
					<p>- Otthon parancsolj, sánta - mondta most egy Szatmárból valahogy idetévedt
                        nemes ember, aki otthoni atmoszférájánál fogva nemes emberhez való
                        tisztelethez volt szokva. Sőt nagyobb nyomaték kedvéért a szatmári nemes még
                        azt is hozzátette szavaihoz: “Coki, sánta kutya!”</p>
					<p>A morgás minden magyar gyülekezetben esedékes, ha valaki nagyon csapkodja az
                        asztalt; Werbőczy tehát egy keserűt nyelt, anélkül hogy a szatmári nemest a
                        kezében lévő csákánnyal kupán legyintette volna. Ellenben elkezdett kiabálni
                        sürgetőleg valamely írás után, amelyben a magyarok pecsétjükkel és hitükre
                        fogadják az országnagyokkal és vármegyékkel együtt, hogy Lajos után senki
                        mást, mint az erdélyi vajdát választják királyukká. Az írás, rajta a függő
                        pecsétekkel kéznél volt, és egy nemes ember, bizonyos mesztegnyei Bodó Pál
                        (aki később a Kinizsi-vagyont jussolta János királytól), hosszú dárdára
                        tűzve körülhordozá azt a gyülekezetben. A “rákosiak” hittek is, nem is az
                        írásnak, a morgás mindenesetre csillapodott, és közben a szatmári
                        nemesembert is hátrább tologatták Szapolyai szolgái; többet beszélt itt a
                        Dunántúlon, mint amennyi egy tiszántúli emberre esett.</p>
					<p>- De hát ki az a Báthory István, akit itt emlegetni hallottam? - gyújtott rá
                        Werbőczy, mert gyakorlott régi szónok létére jól tudta, hogy annak van igazi
                        sikere, aki az ellenfelet nemcsak földhöz vágja, hanem meg is csúfolja. -
                        Hol vagy te, Báthory István, akit az oroszlán torkából mentettek meg
                        Mohácsnál a honfiak; azért, hogy Nándorfejérvár alól, miként most a János
                        király árnyékától elszaladtál? A régi végvárat veszni engedted, és aztán egy
                        egész évig közülünk senki se tudta, hová bújtál!</p>
					<p>- A pokolba Báthoryval, másról van most szó! - kiáltozták itt-ott
                        türelmetlenül, mert az epés Werbőczy tán délig se hagyta volna abba a
                        nádorispán nyúzását.</p>
					<p>A dárdás mesztegnyei Bodó Ferenc, ez a csendes óriás, miután a néma
                        lándzsahordozással elegendő sikert ért el a nemesek között, most engedett
                        hallgatagságából, és oroszlánhangja elbődült:</p>
					<p>- Az országlakosok azt kívánják, hogy János vajda legyen a király.</p>
					<p>Az oroszlánhangnak megvolt az eredménye. Mások is teli tüdőből
                        ordították:</p>
					<p>- János vajda legyen a király!</p>
					<p>Miután Ferdinánd követei megint szónokolni akartak, ami most már igazán
                        felesleges időfecsérlésnek látszott, ugyancsak Bodó uram kiadta a
                        jelszót:</p>
					<p>- Rajta, bestia németjei! Öljük meg!</p>
					<p>Ez már olyan argumentum volt, hogy a tiszteletre méltó követek futamodásban
                        kerestek menedéket, egy-két elhajintott fagyos göröngy így is utolérte
                        őket.</p>
					<p>“... Így történt, hogy a 36 esztendős Szapolyai János erdélyi vajda és Szepes
                        grófja az egybesereglett Rendek egyhangú akaratával Magyarország királyává
                        elválasztatott és kikiáltatott” 1526. november 10-én.</p>
					<p> (1929)</p>
					<p>
                        Vége
                    </p>
				</div>
			</div>
		</body>
	</text>
</TEI>