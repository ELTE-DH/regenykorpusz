<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU20609" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Emberek a kövek között</title>
            <author>
               <persName>
                  <surname>Tormay</surname>
                  <forename>Cécile</forename>
               </persName>
               <date from="1876" to="1937">1876-1937</date>
               <idno type="VIAF">49267950</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/086484"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">32526</measure>
            <measure unit="pages">68</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Emberek a kövek között</title>
               <date>2023-05-04</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/20600/20609/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Drótos László</name>
               </respStmt>
            </bibl>
            <bibl type="printSource">
               <title>Emberek a kövek között</title>
               <author>Tormay Cécile</author>
               <pubPlace>Franklin</pubPlace>
               <publisher>Budapest</publisher>
               <date>1919</date>
               <ref target="https://www.mek.oszk.hu/20600/20609/"/>
            </bibl>
            <bibl type="firstEdition">
               <title>Emberek a kövek között</title>
               <author>Tormay Cécile</author>
               <date>1919</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="F"/>
            <ns1:size key="short"/>
            <ns1:canonicity key="high"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-12-14"/>
      </revisionDesc>
   </teiHeader>
   <text>
      <body>
         <div type="chapter">
            <head>I.</head>
            <p>Megindult a lába alatt egy kő. Eleinte lassan gördült, aztán egyre sebesebben
               nyargalt le a láthatatlanba. Jella belekapaszkodott egy galyba és lihegve hajolt a
               mélység fölé. Mosolygott. Szerette a fékevesztetten rohanó követ. Szerette eliramló
               dörejét.</p>
            <p>Mikor odalenn elnémult a szakadék, kedvetlenül eresztette el a galyat.</p>
            <p>Azalatt lement a nap és a Karsztok vadul nőttek bele az alkonyatba. Gyötrődött
               kőhullámok, mezítelen sziklarémek tépték meg a lilaszínű, hideg eget.</p>
            <p>A leány felbámult a Jávorjére. A felhős csúcsok között magányosan égett a nagy hegy,
               a visszanéző nap tüzében. Lenn terjedt a fenyvesek sötétje. A tavaszi éjszaka
               nesztelenül, kúszva jött ki az erdőkből. A völgykatlan oldalán elfeketültek a
               szélgátak és tövükben a televény földdarabkák még vörösebbek lettek: élő sebek a
               halott szürkeségben.</p>
            <p>Jella tudta, hogy emberek hordták zsákszámra a sziklák közé azt a vérszínű földet és
               tudta azt is, hogy védeni kell minden maroknyit, mert a vad szél, mely szakadatlanul
               rázza a fákat a tetőn, el akarja vinni. De azért nem csodálkozott; sohasem látott
               egyebet, el sem birta volna képzelni, hogy másként is lehetne. Ott a kövek között
               küzködni kell. Néha a szél az erősebb, néha az emberek.</p>
            <p>Most is dolgoztak lenn a lejtőn. Apró alakok nagy köveket görgettek és ugyanazzal a
               fáradt mozdulattal emelték magasabbra a szélgátakat, a melylyel az atyjuk, a
               nagyatyjuk emelte. Aztán, mintha a mélyben rézpénzt csengettek volna egy sziklához,
               fázósan belecsilingelt a hűvös hegyi levegőbe a völgyi harang.</p>
            <p>Vége volt a napnak. Szakadozott hangyajárásban élő vonal indult le a falu felé,
               melynek házai, mint az itatóra hajtott birkanyáj, rendetlen sorban kapaszkodtak a
               patak mentén.</p>
            <p>Jella czéltalanul tépdeste egy hegyi jávor csenevész lombját és közben a szakadékba
               nézett, melyről a favágók azt mondták, hogy a föld másik oldaláig ér. Egyszerre
               kihullatta kezéből a meggyürt leveleket. Hátrafordult.</p>
            <p>Lenn az ösvényen emberek jártak. Megismerte a hangokat. Ketten jöttek. Az egyik
               Slatka volt, a félszemű kovács felesége, a másik talán a sógorasszonya. Nem láthatta
               őket a cserjéstől, de a nagy, nyugodt csendben tisztán hallotta a szavukat.</p>
            <p>Az asszonyok ép alatta álltak meg pihenni; Slatka éles hangja hatott fel elsőnek
               hozzá.</p>
            <p>- A korcsmában tudta meg... Aztán haza ment és nekivágta a baltát az asszonyának.</p>
            <p>Franjóról szóltak, az iszákos bodnárról, a ki régente sokat járt a Jella anyjához
               holdvilágnál harmonikázni.</p>
            <p>Az asszonyok hangja halkabb lett, valami másról kezdtek beszélni.</p>
            <p>- Ő az oka minden bajnak... az a czéda...</p>
            <p>- Megpiszkolta a falut. Átkozott fekete szemű. Franjót is ő bolondította el. Azelőtt
               rendes, istenes ember volt. Hétköznap sohse itta le magát.</p>
            <p>Jella lelapult. A biztosságérzet vakmerőségével nyujtotta előre fejletlen fiatal
               nyakát. Tudni akarta volna, hogy kiről beszélnek.</p>
            <p>- Föld rossza...</p>
            <p>A sógorasszony ráhagyta.</p>
            <p>- Verje meg az Isten. A míg szép volt, nagyon pártolták az emberek.</p>
            <p>- Még az enyém is, - dörmögte Slatka. Aranykeresztet vett neki. De meg is fizet
               érte... Vittem a pap-gazdasszony kisasszonynak két libát. Beszélni is fogok vele.</p>
            <p>- Aztán mit akarsz tőle?</p>
            <p>- Hogy prédikálja ki a tisztelendő úr.</p>
            <p>Jella nem sokat értett az egészből, mégis rossz érzése támadt. Annak a kettőnek
               gonosz volt a hangja. Felkapott a földről egy száraz ágat és találomra a nyakuk közé
               dobta. Odalent valamelyik felsikoltott. Az asszonyok, batyuval a hátukon, hosszú
               lépéssel nyargaltak egymás mögött, akár a megriadt libák.</p>
            <p>Rejtekéből vásottan nevetett utánuk. Nem szívelhette őket. Tavaly, Szent-Mihály
               havában, mikor a hideg törte az anyját és a kecskéjük is megbetegedett, még egy
               köcsög tejet sem akartak neki adni. Senki az egész faluban. Tudta, hogy Slatka volt
               az oka. Ő keményebb a többinél...</p>
            <p>Jellának eszébe jutott valami; ökölbe szorult a keze... Kis leány volt akkor. Az
               atyja Szlavóniában dolgozott az erdőben, az anyja levitte eladni a hálót a
               tengerpartra. Két napig nem akadt otthon enni való. A gyomrát ásta az éhség. A
               félszemű kovács háza mögött pedig tele volt a vén almafa éretlen vaczkorral. Senkit
               sem látott a környéken. Letépett egy almát. Abban a perczben ugrott ki Slatka a fal
               mögül és egy karóval úgy a kezére húzott, hogy mindig megmaradt a nyoma. Ezt a régi
               szégyent nem tudta megbocsájtani. Gyűlölte a kemény szívű asszonyt, a miért
               rajtakapta, a miért neki volt igaza, pedig... ő éhezett.</p>
            <p>Mint egy fiatal állat, ásítva nyújtózott egyet. Hátra simította arczába csüngő haját
               és összeterelte a falujabeli kecskéket. Ott őrizte őket a hegyek közt már vagy öt
               esztendeje, mióta az iskolából kikergették... Mozgás közben szoknyájának a rongyai
               alatt jóformán még alig látszott csipőjének a vonala. A mint ment, sovány karját
               ütemesen lóbálta és közben álmos hangon egy régi horvát nótát énekelt.</p>
            <p>Lenn a faluban egy háznak az ablakában világ gyúlt. Sárgán vetődött a fákra, mintha
               vederből egy kis maradék napfényt locscsantottak volna oda. A patak zúgása a leány
               elé jött a mélyből. A korcsma tájékán valaki kurjantott.</p>
         
         </div>
         <div type="chapter">
            <head>II.</head>
            <p>Az elfeketült nagy hegyek között keskenyen, hosszan húzódott a falu. A templom
               megzöldült falánál két öreg tölgyfa állt. Lejebb néhány vörös tető, az út mentén
               korhadt faházak, zeg-zugos, rendetlen sorban. A ferde ablakok gonoszul, bizalmatlanul
               néztek át egymásra. A füstös tetők a bóra nyomása alatt félre csúsztak, mint a részeg
               ember kalapja. A kéményekből apró fellegek buggyantak ki. A harangozóék pitvarából
               meleg kenyérszag áradt. «Tán lakodalomra készülnek?» - gondolta Jella. Nagyot nyelt.
               Éhesen ment tovább.</p>
            <p>Az út sáros volt, pedig régóta nem esett az eső. A kiálló kövek között kékes
               tócsákban poshadt a víz. A házak előtt elnyúlt lábbal emberek ültek a földön, mint a
               pihenő barmok. Csak a kovácsműhelyben dolgozott még a legény. Papucsos lába csattogva
               taposta a fujtató rúdját. A kohóban égett a tűz és világa, mikor fellobbant, fényesen
               frecscsent bele a fiú kormos arczába. Jellának egy pillanatra megakadt a lépése. A
               legény feltekintett és az ajtóhoz futott.</p>
            <p>- Jella!... Gyere ide Jelliczám! Az alakját körülfogta a háta mögött égő tűz nyers
               fénye és a hogy szétvetett lábbal állt a küszöbön, úgy nézett ki, mintha a bőrköténye
               alja, meg a válla égett volna.</p>
            <p>A leány megrázta a fejét, elmenőben mégis visszanevetett rá. Lusta és goromba legény
               volt ez a Davorin, de ha vasárnap megmosdott és kiverekedte magát, jó volt mellette
               ülni a patak partján.</p>
            <p>Gyerekkorukban együtt hemperegtek a porban. A rombadült malomnál visítva
               taszigálódtak a lehántott fenyőszálon. Jella emlékezett egy napra. A többiek
               lecsúsztak a szálfáról, ő mezítláb, futva ment végig rajta. Elsőnek érezte magát a
               faluban. Azóta sem nézett többé olyan büszkén körül; azóta megtudta, hogy az
               utolsónak tartják.</p>
            <p>Davorin, mikor legénysorba került, el is fordult tőle. Csak az elmult őszön történt,
               hogy a templom mögött újból összetalálkoztak. Jella vállán meglazult egy kicsikét az
               ing. A haja lobogott a szélben. Davorin úgy nézett rá, mintha nagyon haragudnék:</p>
            <p>- Hová indulsz?</p>
            <p>- Sehová.</p>
            <p>- Én is veled megyek.</p>
            <p>Aztán mentek sokáig együtt és nem szóltak egymáshoz egy szót sem. Megint barátok
               lettek, bár a leány nem szerette Davorinban, hogy Slatkának volt a kisebbik öcscse és
               ha lármázott, hát hasonlított a nénjéhez.</p>
            <p>Jella már a templom alatt járt. A parokhia nyitott ablakán át egyhangú mormolás
               hallatszott ki az alkonyatba. Odabent lámpa égett. A plébános az asztal fölé hajolt.
               Széles orra esetlen árnyékot vetett a szentképek között a falra.</p>
            <p>Jella ásítva indult tovább és tekintete megakadt a parokhia nagy, rendetlen udvarán.
               Benn, a félszer előtt asszonyok álltak, nehány fehér ingváll világított a homályban.
               Középütt, egy felborított kosáron, billegve ült Slatka és a pap kövér gazdasszonyával
               beszélt. Közben mindannyian indulatosan fenyegetőztek. Mikor a leányt meglátták,
               hirtelen elharapták a szót. Együgyűen néztek össze. Köszöntésére senki sem felelt és
               ő egyszerre nagyon elhagyatottnak érezte magát.</p>
            <p>A kecskék is lassan elmaradoztak. Hiba nélkül befordult mindenik a maga portáján és a
               sáros udvarokból bámultak vissza rá. Csak Jella kedvencze, a kis fekete gida követte
               őt még a gazdája házán túl is, mintha akarna valamit. A leány megértette a kecske
               nézését, lehajolt hozzá, átfogta a nyakát. Így búcsúztak ők minden este.
               Összedörzsölődztek, mint két együttérző kis állat.</p>
            <p>Jella soká érezte arczán a kecske fűszagú melegségét és nem gondolt többé Slatkára...
               Franjóék házatájékán egy pillanatra megállt. Olyanféle fájdalmas vonítás hatott a
               fülébe, a minőt a falusi kutyák hallatnak tiszta, holdas éjszakákon. A hang mélyen
               kezdődött, mintha a pincze alól jönne, aztán egyre magasabbra emelkedett és gyerekes,
               halk nyöszörgésben aprózódott el. Odabent a házban, magára hagyatva jajveszékelt az
               asszony, a kiről Slatka beszélt. Franjo a tornácz lépcsőjén ült és fejét két
               tenyerébe hajtva, ütemesen ringatta a siránkozás szerint.</p>
            <p>Aztán még egy hangyabolyformájú elhagyott ház, beszakadozott sövények, egy puszta
               udvar. Az út megszünt, a leány nedves fűben járt és az erdő fekete tömegébe ékelve
               meglátta az anyja kunyhójának az ormótlan, búbos tetejét. Nem volt több olyan
               csodálatos tető a faluban. A szél mélyen benyomta a vályogfalak nyakába és az öreg
               falak úgy megsüppedtek a súly alatt, hogy az ereszt még egy gyerek is elérhette a
               kezével. Jella emlékezett rá, hogy mikor kisebb volt, nagyon szerette ezt a furcsa
               tetőt, a melyet, mint barna bársony, lepett el a moha. Ha odabenn tüzet raktak,
               pipált az egész ház és a füst kékes fonalakban gomolyodott ki, a merre épen utat
               talált; ha meg zápor verte a keskeny völgyet, az esővíz zavartalanul folyt be az
               egyetlen szobába.</p>
            <p>Mióta Jella az eszét tudta, mindig így volt ez, pedig az anyja azt mondta, hogy
               valamikor, sok év előtt, másutt laktak; messziről jöttek ide az atyjával, a ki
               akkoriban szeneshajókon dolgozott. Jella nem szerette az atyját, félt tőle és csak
               azon imádkozott, bár ne látná soha. Ha néha napján lejött a faluba, megverte őt is,
               meg az anyját is, elitta azt, a mi a házban volt, káromkodott és aludt. Aztán megint
               elment a szénégetőkkel a hegyekbe és egy időre nem kellett reá gondolniok.</p>
            <p>Az erdőből, mint valami fekete foszlány, kiszakadt egy sötét madár. A leány hirtelen
               benyitott a rozoga ajtón. Meg kellett hajolnia az alacsony szemöldökfa alatt és
               zökkenve lépett le a küszöbről. Egyetlen kecskéjük tolakodva ugratott utána a nedves,
               füstszagú szobába.</p>
            <p>Jella anyja a nyitott tűzhely előtt ült és hálót kötött. A rőzseláng világa
               botladozva járt felette. Mialatt keze gépiesen mozgott a kötelek között, halkan egy
               idegen, érthetetlen dalt dudolgatott. Jella szótlanul ment az asztalhoz. Kivette a
               gyolcskendőből a penészes kukoriczamálét, nagyot harapott, aztán fejni kezdte a
               kecskét. Közben álmos feje le-lecsuklott a mellére. A kecske ilyenkor türelmes
               csodálkozással nézett rá vissza.</p>
            <p>Az anyja elejtette a hosszú fatűt, a mivel a fonalat húzta. Amíg lehajolt érte,
               elhallgatott.</p>
            <p>A csend felébresztette a leányt. Annyiszor hallotta az anyja nótáit és valahogyan
               mégis csak ma hallotta meg először. Kidörzsölte szeméből az álmot. Tovább fejt. A tej
               egyenletes kis zajjal csurrant a köcsögbe.</p>
            <p>- Hol tanultál te énekelni?</p>
            <p>- Nem kell azt tanulni... otthon mindenki énekel.</p>
            <p>- Otthon? És jó élet volt ott tenálad?</p>
            <p>Mikor az asszony nagysokára felemelte a fejét, a tűz épen az arczába világított.
               Fáradt vonásain egy régi, durva szépség hervadása látszott. Alacsony homlokát mélyen
               benőtte az őszülő fekete haj, széles ajka felett kékes árnyék húzódott. Olaszosan
               sötét szemében meg-meglobbant a tűz fénye.</p>
            <p>- Akkor jó élet volt mindenütt, - lágyan nyújtotta a horvát szót, - most meg rossz
               sor van mindenütt. - Felsóhajtott. Végighúzta két kezét az arczán, lassan, mintha az
               újjai megakadtak volna minden barázdában: - Rossz... nagyon rossz...</p>
            <p>Megint sokáig hallgattak. Csak a hegyi patak zúgott a ház mögött, csak a kötelek
               surlódtak az asszony ölében.</p>
            <p>- És én ott születtem tenálad?</p>
            <p>Az asszony bólintott.</p>
            <p>- És a falu végen laktunk ott is?</p>
            <p>- A tengerparton...</p>
            <p>A leány letette a tejes köcsögöt az asztalra. A tűzhely mellett a padkára ült.</p>
            <p>- A tengerparton? Ott, a hová a hálókat viszed eladni?</p>
            <p>Várnia kellett a feleletre. A tenyerébe támasztotta az állát.</p>
            <p>- Anyus...</p>
            <p>Az asszony felrezzent:</p>
            <p>- Nem,... messzebb, sokkal messzebb... másutt.</p>
            <p>A leány elgondolkozva nézett bele a tűzhely kátrányfekete barlangjába, melyben a láng
               fénye lassan ringott ide s tova:</p>
            <p>- Milyen az a tenger?</p>
            <p>- Mély is, nagy is, mondotta az asszony, inkább a keze mozdulatával, mint a
               szavával.</p>
            <p>- Mélyebb, mint a szakadékok? Nagyobb, mint a kőmező?</p>
            <p>Jella felhúzta térdét az álláig.</p>
            <p>- Mondd csak, ott volt az a tenger, a hol két karón egy nagy háló száradt a
               szélben?</p>
            <p>Az asszony sóhajtott:</p>
            <p>- De hát a tengerre nem emlékezel?</p>
            <p>A leány megrázta a fejét; a mozdulat közepén hirtelen merev lett a nyaka, mintha
               meglátott volna valamit, a mit keresett:</p>
            <p>- Megállj csak!... Egy csigára emlékezem! Ott feküdt a homokban és érte jött a víz,
               és elvitte. Idegen emberekre is emlékezem, a kik úgy énekeltek, mint te az elébb,
               aztán még egy ferde öreg anyókára is...</p>
            <p>Az asszony ölébe eresztette a kezét:</p>
            <p>- Az anyám volt... Hogy tudott káromkodni! És a nyakában mindig egy rojtos, sárga
               kendőt viselt; azzal ütött, ha azok az idegen emberek nem adtak neki pénzt.</p>
            <p>Lehunyta a szemét. Minden az eszébe jutott, de az anyja arczára már nem
               emlékezett.</p>
            <p>A vakolat halk neszszel pergett le a homályos szegletben. És Jella a csigára gondolt,
               az asszony pedig arra a rojtos, sárga kendőre...</p>
         
         </div>
         <div type="chapter">
            <head>III.</head>
            <p>A harangszó visszhangozva verődött a nedves hegyeknek; a templom ereszéből
               körös-körül csurgott az esővíz.</p>
            <p>Odabent a padokban zsúfolva szorongott az egész falu. Jobbról a férfiak; balról az
               asszonyok. Az első sorban, fekete ünneplőben jól kipomádézva ült a biró, mellette a
               félszemű kovács, aztán a tanító, a ki különben korcsmáros volt és az iskolában
               azoknak a kölykét verte legjobban, a kik nem jártak az ivóba. Most nagyon komoly és
               ünnepélyes volt; durva tüskés haja között apró csatornákban folyt a verejték.</p>
            <p>A templomban nehéz lett a levegő. Az ázott opánkák, a nedves daróczsubák és frissen
               mosott ingvállak avas szappanszaga émelyítően kavarodott össze a tömjénszaggal. A
               férfiak mellükre szorították ünneplő kalapjukat és ugyanazzal a bárgyú, nem látó
               tekintettel nézték a csupasz mennyezetet, a melylyel minden vasárnap nézték, mióta az
               eszüket tudták. Az asszonyok kezében rikító foltokban tarkállott a kendőbe takart
               imádságos könyv.</p>
            <p>Ekkor indult el a plébános úr a szószék felé. A lépcső recsegett; a rendes vasárnapi
               hangulat szétterjedt a templomban. A parasztok a torkukat reszelték, mintha nekik
               kellene beszélniök. Aztán csend lett, várakozásteljes, együgyű csend. A pap hangja
               betöltötte a templomot.</p>
            <p>Jella álmosan ült az anyja mellett; a nagy magasságok szabad levegőjéhez volt szokva
               és mindég elálmosodott a zárt falak tömjénszagos melegétől. Agyonmosott kartonruhája
               szűk volt a vállán. Rezes barna haján érczes villanást gyujtott egy gyertya fénye és
               összehúzott szempillái között, mint két keskeny, sötét vonal, csillant meg a szeme. A
               feje előrehajlott. Tekintete közönyösen siklott el az ájtatos, buta arczok felett, a
               leányok simára fésült, olajos haján. Az anyja összegörnyedve ült a padban és egyre a
               zsályát szagolgatta, a mit kopott imádságos könyvében hozott magával.</p>
            <p>Hátul valaki köhögött. Mint a visszhang, elöl is köhögtek... Ketten, hárman. Jella
               számolni kezdte: ez a Slatka hangja, az a sírásóé. A sírásónak fájós füle volt és
               mindig vörös kendőt viselt a feje körül. A kendő csomóba kötött két csücske most
               nevettetően billegett a szószék árnyékában. A leány mindenre figyelt, csak a szent
               beszédre nem, pedig a pap egyre emelkedettebben szónokolt és dörgő hangjának védelme
               alatt a vén asszonyok egyre otthonosabban szunyókáltak.</p>
            <p>Jella majd elkiáltotta magát örömében. A földön egy czinczért fedezett fel, mely
               vigan mászott a sáros, patkós nyomok között és finom zeg-zugos vonalban vitte tovább
               hosszú lábaival a locsakos vizet. A leány szinte szabadabban lélegzett, mintha ezzel
               a czinczérrel bejött volna hozzá az ő nagy, csendes erdeinek az élete.</p>
            <p>Odakint elállt az eső. A nap nyugodt kévében ömlött be az ablakon. A pap pedig
               izgatottan kiabált le a szószékről. «Vajjon kire haragszik?» - gondolta Jella és
               felvetette hosszú szempilláit. Úgy rémlett neki, hogy a tisztelendő úr egyenesen
               feléjök fordul. A bűnről beszélt, közben háborodottan hadonászott és mind jobban
               beletüzelte magát a dühbe.</p>
            <p>- A sátán a bűnt adta nektek. Isten bölcsessége az erényt! Szabadon választhattok, de
               azután elkövetkezik a vezeklés órája...</p>
            <p>Jella unta az egészet, inkább a czinczért nézte a kitaposott kövezeten. A pap gonosz
               emberekről, bűnös asszonyokról kezdett beszélni:</p>
            <p>- Sohasem késő a jó útra térni! - kiáltotta. Ha közibétek furakodnak, el kell űznötök
               őket, mint a hogy az Úr is el fogja taszítani valamennyit trónja elől, le a
               pokolba...</p>
            <p>A templomban mozgolódás támadt. Jella is felpillantott. Megborzongott a háta attól az
               ismeretlen, csunya helytől, a hova az emberek egymást küldték, ha haragudtak. Kinn a
               hegyekben soha sem gondolt a pokolra, az Isten házában meg egyre arra emlékeztették.
               Nem akart többé figyelni, de a tisztelendő ökle, mintha megint feléjök fenyegetne.
               Slatka pedig kárörvendő arczczal fordult meg a padban.</p>
            <p>«Mit néz ez?» - gondolta a leány, mialatt nyugtalanul tekintett körül. «Mit néznek a
               többiek?» És ekkor,... ekkor az anyjára pillantott ő is. Összegörnyedve ült mellette.
               Szegény, agyon dolgozott keze remegve igazgatta az imádságos könyv behajtott, piszkos
               lapjainak a szélét. Egyszerre öregnek látta az anyját, szánalmasan öregnek és a mit
               eddig nem tudott, világos lett előtte, hogy szereti őt, olyan nagyon, hogy szinte
               fájt a szeretettől a melle.</p>
            <p>Slatka meg a tisztelendő gazdasszonya összenéztek és Jella anyja felé hunyorítottak,
               a ki minden pillanattal sápadtabb lett. A homloka már olyan halvány volt, mint a
               viaszgyertyák az oltáron. Az álla reszketett és azután egy önkéntelen, görcsös
               mozdulatban a szeme elé kapta a kezét.</p>
            <p>A tisztelendő hangja rekedten süvített végig a templomon.</p>
            <p>- A rossz asszonyok megrontják a jámbor népeket, megcsúfolják a családokat: persze
               könnyű nekik! Szépen énekelnek, czifrán járnak...</p>
            <p>Jella ijedten kapaszkodott az anyja szoknyájába, mint hajdan kis gyerekkorában, ha
               bántották és ekkor, mintha feltaszítottak volna benne valamit, hirtelen eszébe jutott
               egy másik, czifrább szoknya, melyet régen az anyja viselt, egy borostyánkőfüzér,
               csilingelő üveggyöngyök, nagy aranykarikás fülbevaló és idegen férfiak, a kik reggel
               mentek el a házból.</p>
            <p>Eszébe jutott sok minden, pedig eddig nem tudta, hogy emlékezik erre. Kiáltani
               szeretett volna. Mondják meg neki, mi történik itt körülötte? Miért néznek rájuk a
               népek? Miért fenyeget feléjök a plébános úr? Mondják meg, mert ő nem érti és mégis
               reszket.</p>
            <p>A férfinép öregebbje zavarodottan fordította félre a fejét. A viharverte rezes arczok
               eltüntek a kalapok mögött. A legények kiváncsian bujtak össze. Az asszonyok
               megelégedetten taszigálódtak és Jellának úgy rémlett, mintha valaki a háta mögött az
               anyja nevét mondta volna: «Giacinta». Elszorult a torka: «Hát róla beszélnének?
               Hát...» nem birta tovább gondolni. Zavaros képek kavarogtak körülötte; az emberek, a
               szószék, minden ingott, himbálódzott. A gyertyák lángja tánczolni kezdett az oltáron.
               Jellát ijedtség fogta el és szeme a padsorok előtt emelkedő kopott Krisztusra tapadt,
               a ki rozsdás feszületén szomorú irgalommal tárta ki megsebzett két karját. És mialatt
               a rémült leány azt a Megváltót nézte, a ki mindenkit szeretett, mellében égő
               gyűlöletet érzett mindenki ellen.</p>
            <p>A szentbeszédnek vége volt. A pap az oltár előtt állt. Vontatott szláv hangok
               töltötték be a templomot. A tisztelendő úr sietve mondta a misét. Az Úr hirtelen
               született és hirtelen halt meg az oltáron.</p>
            <p>Valaki csoszogva ment végig a templomon. A hátulsók kifelé indultak, aztán
               megmozdultak az első padokban is. Az opánkák aprózott dobogása elvegyült a csizmák
               kopogásával, a mezítelen lábak csattogó léptével. Az átmelegedett levegőben megint
               felkavarodott az avas pomádé és a bagaria szaga.</p>
            <p>Jellát és az anyját is tolta kifelé a lassan haladó nép. Az asszony lehajtott fejjel
               ment, az arcza fehér volt, a szája széle merev. A leány üres szemmel nézte az
               ajtónyilás világos koczkája felé tolongó görnyedt hátakat és nem látott semmit.</p>
            <p>A templomkapuban friss áramlással csapott arczába az esőtől áztatott tavaszi levegő.
               A napfény szikrázott a tócsákban, a lucskos háztetőkön. Egyetlen nagy csillogás volt
               a völgy és Jella egy pillanatra azt hitte, hogy talán nem is igaz, a mi történt.
               Bátortalanul vetette fel a tekintetét.</p>
            <p>Előtte, az ázott terecskén, mely mint gyepverte kis bástya fogta körül a vén
               templomot, úgy álltak az emberek, mintha még várnának valamire. Senki sem mozdult,
               senki sem beszélt, de a hallgatásban kiváltódtak az öntudatlan akarat indulatai. A
               csend nehéz lett és az emberek megértették egymást. Jella összerezzent. A kovács
               feléje fordult. Hátrább kerek ünneplő kalapok, a sírásó kendőjének a csücske, fénylő
               olajos fejek. Csupa ismerős arcz és mégis milyen ellenségesen idegen a tekintetük,
               Davorin meg úgy tesz, mintha nem akarná látni őket; a botja végével dudvát ver ki a
               kövek közül, a helyett, hogy hozzájuk jönne.</p>
            <p>Kétségbeesetten nézett az anyjára. «Miért nem szól?» «Miért áll itt?» De Giacinta
               dermedten hallgatott. A szeme olyan ijedten meredt a levegőbe, mintha azt kérdezné,
               hogy miért bántják? Épen most, annyi év után, mikor minden elmúlt, mikor már úgy is
               megöregedett!</p>
            <p>Egy parasztasszony megfenyegette őt elmenőben. Slatka a régi bosszú gyűlöletével
               kiáltott feléje:</p>
            <p>- Te czéda, te!</p>
            <p>A csend megszakadt. Az emberek beszélni kezdtek izgatottan. Zürzavaros hangok. Valaki
               káromkodott.</p>
            <p>Jellának hirtelen eszébe jutott, a mit tegnap a hegyen hallott. Úgy érezte, mintha a
               vére tüzes kis szegeket hajtott volna a testében és a szegek szúrták, égették a bőrt
               az arczán. Az anyja meg, ott mellette, csak egyre sápadtabb lett. Látszott rajta,
               hogy mondani akart volna valamit, de nem volt szó ahhoz az ő szegény fejében. Pedig,
               most már tudta, hogy régi haragosai, az asszonyok fogtak össze ellene, mert - a
               férfiak nem védik meg többé.</p>
            <p>Lenn az országúton egy szekér döczögött. A fuvaros ember hátraintett és felkiáltott
               valamit. A lánczok és kerekek zörögtek. Senki sem értette a szavát, mégis minden szem
               a keze irányát követte. Jella és az anyja is oda néztek. Két lobogó, zöld tollbokréta
               tünt fel a dombhajlásnál. Csendőrök jöttek az erdő felől. A puskára tűzött szurony
               aczélján egyenletes villanással gyult meg és aludt ki a napfény.</p>
            <p>A templom előtt egy pillanatra megfeledkeztek Giacintáról. Nehéz, aggodalmas csend
               lett, az a szorongó hallgatás, a mi akkor szövődik az emberek körül, ha sokan akarnak
               valamit elrejteni. A férfiak szemükbe húzták a kalapot, majd mindeniknek volt valami
               a lelkiismeretén; mindeniknek volt valami dugnivalója. A csendőrök látása a torkukon
               akasztotta a szót. Soha sem lehet tudni, kit visznek el a faluból...</p>
            <p>A nehéz, katonás léptek már tisztán hallatszottak lenn az úton. Nem lélegzett senki.
               Verejtékes hosszú pillanat, aztán megkönnyebbülés rezzent át a mozdulatlan, rémült
               arczokon. A csendőrök közömbösen haladtak el a templom alatt és befordultak a bodnár
               pitvarán.</p>
            <p>- Franjóért jöttek!... Ki árulta be?</p>
            <p>Jella is fellélegzett. Nem tudta, miért, de mint a többiek, ő is félt a tollbokrétás
               kalaptól.</p>
            <p>- Ez a földrossza az oka mindennek, - dohogott a Slatka sógorasszonya dühösen -
               Franjó is azóta veri a feleségét, hogy vele összekerült.</p>
            <p>A hátulsó sorokban nem hallották a szavát, a közelállók meg jól tudták, hogy a bodnár
               világéletében mindég ütötte az asszonyát, de mert az ijedtség után támadt indulat
               áldozatot keresett, megint Giacinta ellen fordult a harag.</p>
            <p>Durva, szőrös öklök emelkedtek, vörös asszonykezek hadonásztak a levegőben, fojtott
               káromkodás, elnyomott szitkok hördültek fel és egy gyerkőcz nekibátorodva megdobta
               kővel az olasz asszonyt. Giacinta sikítva kapott a melléhez és fejvesztetten kezdett
               futni. Jella megállt a lépte közepén, az egyik lába alig érte a földet, a másik
               reszketett, a hogy egész súlyával reánehezedett. A teste hajlékony volt, akár egy
               fejletlen suhanczé, a foga fehéren villant meg az ajka között, mintha harapni akarna.
               Az arcza sötét lett. Vérében elkeseredett vadság kavarodott fel, mely most támadt
               benne, melyet soha sem érezett eddig. Villámgyorsan lehajolt, felmarkolt egy csomó
               kavicsot és találomra a tömeg közé hajította, aztán menekülve nyargalt az anyja után.
               A következő pillanatban felocsudott a nép. Valóságos kőzápor süvöltött a levegőben.
               Egy kavics Jella lábát érte. A fákról lehullott néhány fiatal levél; a tócsákban
               frecscsent a víz - a többi kő czéltalan kopogással hullott bele az út árkába.</p>
            <p>A leányok vihogása megint felhangzott a templomfalnál.</p>
            <p>- Az asszonyoknak igazuk volt! - És most már nevetni kezdett néhány legény.</p>
            <p>- Igazuk volt! - dörmögték az öregebbek azzal a töredelmességgel, a melylyel a
               férfiak észreveszik, hogy vétkeztek, mikor már... jóllaktak a bűnnel.</p>
            <p>Aztán csend lett a terecskén. Az emberek a kielégített állat buta tekintetével néztek
               össze.</p>
            <p>Lent, a bodnár pitvarában, ismét megjelent a két csendőr; Franjó, mintha ministrálna,
               alázatosan hajlongott még akkor is, mikor már elmentek.</p>
            <p>A biró elégedetten taszította meg könyökével a korcsmáros-tanító oldalát.</p>
            <p>- Nem viszik magukkal a gazembert; megint letagadott mindent az asszonya! Nevetett
               hozzá és ő örült legjobban, hogy nem akadt dolga a csendőrökkel; a sok beszédben
               könnyen elszólhatja magát az ember.</p>
            <p>A két tollbokrétás csákó eltünt a dombhajlásnál. A falu visszanyerte rendes vasárnapi
               képét és a tisztelendő úr mosolyogva haladt át bárányai között.</p>
         
         </div>
         <div type="chapter">
            <head>IV.</head>
            <p>Jella a kunyhó küszöbén érte utól az anyját. Kétségbeesett sietséggel reteszelték el
               maguk mögött az ajtót. Fellélegzettek mind a ketten és tekintetük találkozott. Aztán
               zavarodottan bámultak le a földre. Most, hogy a veszedelem elmúlt, megláttak valamit
               az egymás szemében. Az asszony kibontotta, meg czéltalanul újra összebogozta álla
               alatt a keszkenőjét. Jella nem nézett rá és mégis látta, hogy a térde táján rezeg a
               szoknyája ráncza. Hallgattak. És ezekbe a kérlelhetetlenül néma perczekben az egyik
               öntudatlanul vezekelt, a másik öntudatlanul megbocsátott.</p>
            <p>Mikor egymásra néztek, már nem volt zavar a szemükben. Jella leült a padkára. Vizes
               rongygyal mosogatni kezdte sebesült lábáról a lassan szivárgó vért. Az asszony
               fáradt, megszokott mozdulattal tett-vett a szobában. Rendbe rakta a hagymát a
               mestergerendán, az ajtófélfán megzörgette a fonálra fűzött száraz gombát, felrázta a
               köcsögben az olajbogyót. A bereteszelt ajtó biztosságában már megint élték tovább a
               rendes életüket... Ekkor egyszerre halk koppanás hallatszott az ablakon. Csak egy
               bogár ütődött neki az üvegnek, de ez a tompa nesz egy ki nem mondott közös gondolatot
               váltott ki belőlük. Olyan dermedten néztek össze, mintha a bogárral az egész
               ellenséges külső világ kopogtatott volna be hozzájuk, mintha az ablakon át az egész
               falu leselkednék rájuk. És az asszony, csüggedt sóhajtással leakasztotta a tűzhely
               mellől a hálót, melyen tegnap dolgozott.</p>
            <p>- Nem maradhatok én itt.</p>
            <p>Jella szemében mozdulatlan ijedtség támadt.</p>
            <p>- El kell mennem. Agyonütnek a kutyák, ha nincsenek csendőrök a határban, - mondotta
               Giacinta és félrefordította a fejét. A hangja bizonytalan volt, mikor ismét
               megszólalt:</p>
            <p>- Leviszem a hálót Porto-Réba, a halászoknak. Ha lesz pénzünk, másutt telepszünk
               meg.</p>
            <p>- De úgy-e én is veled megyek?</p>
            <p>Az asszony habozott és a szerint, hogy felemelte vagy leeresztette a szempilláit,
               felderült, elsötétedett az arcza. Végre is megrázta a fejét, mintha önmagával
               vitatkoznék.</p>
            <p>- Nem lehet. Ha én elmentem, téged nem bántanak. Később visszajövök érted.</p>
            <p>Jella érezte, hogy az anyjának igaza van: őt nem fogják bántani és azért mégis félt
               valamitől, a minek a nevét nem tudta volna megmondani.</p>
            <p>Többet nem szóltak erről egymásnak. Az asszony batyuba kötötte a rosszabbik
               szoknyáját, a topánkáit, meg a ködmönét, aztán tétovázva a levegőbe nézett, aztán
               Jellára. Hirtelen letette a batyut a küszöbre; végigment a szobán, lekuporodott a
               tűzhely elé és egy rozsdás késpengével feszegetni kezdte a falazás legalsó
               tégláját.</p>
            <p>A leány szeme nyugtalanul követte zajtalan, gyors munkáját. Minden más egyébről
               megfeledkezett. Csak a téglát figyelte. A tégla lassan mozdult, kifordult a
               helyéből, korom pergett körülte és Giacinta könyökig dugta kezét a fekete üregbe.
               Szurtos rongyba csavart kis aranykeresztet húzott elő.</p>
            <p>Jella felkiáltott elragadtatásában, de egyszerre merev lett a nézése. Eszébe jutott a
               mit Slatka mondott tegnap egy aranykeresztről és... fáradtan letörölte a verejtéket
               homlokáról.</p>
            <p>- Csak ez maradt meg... mormogta az asszony szomorúan. Visszatette helyére a
               keresztet és a téglát és nehéz mozdulattal felállt.</p>
            <p>- Jól vigyázz rá! Vállára vetette a hálót. Az ajtó felé indult.</p>
            <p>Jella meglepetten rezzent fel, már nem gondolt erre. Mondani akart volna valamit, a
               mit eddig soha sem mondott, mert hiszen a templom óta egészen bizonyosan tudta, hogy
               szereti az anyját, szereti, még ha aranykeresztet adtak is neki. Keresni kezdte a
               szavakat, de egyetlen egy sem jutott az eszébe. Megadóan felsóhajtott, úgy mint a
               kinek nincsen szava.</p>
            <p>Az asszony hátranézett a küszöbről. A keze a hálóba markolt, a melle egyenlőtlenül
               emelkedett.</p>
            <p>- Van még kenyér ma estére a polczon - mondotta rekedten. Felkapta a batyut és nem
               pillantott többé vissza.</p>
            <p>Kinn sárgán ragyogott a nap a füvön. A korcsma felől elnyújtott, éneklő hangok
               hallatszottak. A dudás panaszkodó, élettelen zenéjébe messze dobogás vegyült.</p>
            <p>- Nem lát meg senki. Már tánczolnak odalenn - mormogta Giacinta. Jellának úgy
               rémlett, mintha Davorin parancsolgató szavát hallaná. «Ma ő a kolovajda», villant a
               fejébe és a tanító pirosképű leányára gondolt.</p>
            <p>A bokrokon túl már csak a patak zúgott a sziklás partok között. Jella az anyja után
               iramodott, a ki még a korhadt, keskeny pallón is futva ment át a víz felett. A
               tajtékzó ár hideg szele meglengette a szoknyáját. A leány lenézett a mélybe. Eszébe
               jutott, hogy a palló sikos és ijedten tekintett az anyja után: «Ha megtalálna
               csúszni!» Most gondolt először arra, hogy baja eshetnék.</p>
            <p>A tulsó parton megálltak. Giacinta szomoruan nézett egy ideig a leányára, aztán
               lassan simogatni kezdte, megtapogatta a haját, a homlokát, az ajkát, mintha a
               kezével is látni akarná az arczát, mintha a kezével is emlékezni akarna a vonásaira.
               Az ujjai reszkettek, a melle behorpadt, a hogy görnyedten föléje hajolt. Jella
               lehunyta a szemét és összeharapta a fogát, hogy ne kiáltson, az asszony pedig darabos
               gyöngédséggel rázta a vállát és közben sokszor egymásután, parasztosan, hangosan
               megcsókolta.</p>
            <p>- Majd visszajövök érted, - sóhajtotta tompán, mikor felegyenesedett. Maga sem tudta,
               a leányt akarja-e vigasztalni, vagy önmagát. Jella megint mondani szeretett volna
               valamit, a mi fájt neki, a mi lassan emelkedett a mellében. Hiába, a szavak
               elkerülték a száját, a szempillája alatt bugygyantak ki. Két nehéz gyerekkönycsepp
               folyt végig az arczán. De az anyja ezt már nem láthatta. Lehajtott fejjel, magányosan
               indult útnak az erdei ösvényen és a talpáról halk neszszel hullott vissza a felvert
               avar. A nagy tölgy alatt még egyszer megállt, még egyszer visszanézett. A szeme ködös
               volt, a szája hangtalanul mozgott.</p>
            <p>Mind a ketten szólni szerettek volna és... nem birt szólni egyikük sem.</p>
         
         </div>
         <div type="chapter">
            <head>V.</head>
            <p>Jella egy kövön ült és a vén tölgyre bámult, a melyik alatt nem állt már senki. Az
               anyja szoknyájának ide-oda lengő kék foltja rég eltünt a rőt fatörzsek között,
               lépésének a zaja is elhangzott. A leány csengő lüktetést érzett a fülében és az erdei
               némaság megtelt gyűlölködő emberi hangoknak az emlékével. Szinte ujra hallotta a
               reggeli szitkokat, a lármát és egy sajgó ürességnek az előérzete fogta el, a mely még
               messze volt, de már jött onnan a víz tulsó partjáról, a kunyhójuk felől. Nem akart
               hazamenni, mert biztos volt benne, hogy ott megismer valamit, a mi szomorú és a mit
               nem ismert eddig. Hova menjen? A kecskéivel, a hegyeivel is egyedül lenne ma.
               Valakinek a hangját szerette volna hallani, a ki azt mondja neki, hogy az anyja hamar
               visszatér.</p>
            <p>Már jó ideje nézett egy kis kék villanást a tölgy odvas törzsökében, a meggyűlt
               esőviz felületén, de nem tudta, hogy nézi; már jó ideje hallotta a száraz galyak
               recscsenését az erdőben, de nem tudta, hogy hallja. Nagy zavart érezett a homloka
               mögött. Soha sem hitte volna, hogy annyi gondolat van a világon, mint a mennyi az ő
               fejében támadt. Eddig nem történt az életben semmi. Mindég csak a hegyek, a kecskék,
               a leányok, a legények, a vasárnapi mise; csak az anyja hálója, az atyja káromkodása;
               csak a hó, a szél, a nap... és semmi más. Most pedig egyszerre minden érthetetlenül
               megváltozott.</p>
            <p>Hirtelen felkapta a fejét. Egy különös, hajlott alak tűnt fel a patak mentén. Jágoda
               volt, a vén koldusasszony. Sebesen szedte a lábát és jártában görnyedt felsőteste
               olyan csodálatosan mozgott, mintha földigérő sovány kezével egyre füvet tépne. Így
               ment ő az országuton, a templomon át, az udvarokon. Mindig sietett. Ha valaki
               alamizsnát adott neki, kissé fordított az arczán és alulról nézett fel az emberekre,
               mint egy ránczosképű, gondtelt öreg kutya. A kenyeret kapzsi mozdulattal gyömöszölte
               tarisznyájába, a pénzt a szájába vette és indult vele a korcsmába. A parasztok
               nevettek az ivóban, ő meg kiköpte a filléreket a bádogasztalra, hóna alá kapta a
               pálinkás üveget és az ugató kutyák között, káromkodva, gyorsan, gyorsan ment haza a
               leégett vízimalomba, a mely valamikor, nagyon régen, mikor még a kerék forgott és az
               ura, a vöröshajú molnár élt, az övék volt. Most is a romok felé tartott. Jella utána
               eredt.</p>
            <p>Mióta visszaemlékezett, mindég ilyennek ismerte a koldusasszonyt, mindég ott látta
               kóborolni a malom tájékán. Gyerekkorában félt tőle, később szerette hallani a
               meséit.</p>
            <p>Jágoda azok közül való volt, a kik még ismerték az erdei törpéket és találkoztak a
               sziklák között a kőszakálú hegyirémmel. Jágoda látta a szárnyas tüzet a Jezeró
               szörnyű mélysége felett. Jágoda tudta, hogy mit mond fagyos őszi estéken az erdő
               zúgása az embereknek.</p>
            <p>- Bóra lesz, - mormogta olykor napsugaras, csendes időben, - a kőmezőn hallottam a
               varjutövistől. És másnap bőgött a szél és a magasban mennydörögve nyargaltak neki a
               hegyeknek a nedves, fekete fellegek.</p>
            <p>- Jön a hideg, - dünnyögte a korcsmában, míg a szilvapálinkáját mérték, - a patak
               visszament ma éjjel jégért a sötét szakadékba... És alkonyattal sivított a hófergeteg
               az ormokon és a faluban kurjongattak a fuvarosok, mert nem látták egymást a
               ködtől.</p>
            <p>Mindenki csúfolta a félkegyelmű öreget, titokban mégis babonásan hitt benne mindenki.
               Őt kérdezték, milyen lesz a termés, hozzá mentek jóféle füvekért, ha betegség volt a
               házban. Jella is úgy képzelte most, hogy Jágoda, a ki tudja azt, a mit a többiek nem
               tudnak, talán segíthetne rajta. Adhatna neki valaminő szárított füvet, a mitől
               elmúlnék a nagy fájás baloldalt a szive táján.</p>
            <p>Már ott állt a régi malomnál. Az elvadult bozótból szomorúan meredtek az égnek az
               omladó falak. Alattuk ezüstfelhőben porzódott a rohanó víz és a szele meg-meglengette
               a nyálkás mohát, mely mint megannyi csepegő zöld jégcsap csüggött le a mozdulatlan
               fekete malomkerékről. Régen lehetett már, hogy a malom megállt. A tűzhely
               falomladványán egy fa nőtt azóta. Az ajtó tátongó nyilásán benyúltak a bokrok; a
               lecsüngő mennyezet alatt, a pusztulásban, új meg új fészket raktak a madarak.</p>
            <p>A patak felett zöld erdei bogár szállt el.</p>
            <p>Jágoda görnyedten ült egy halom törmeléken és a korhadt kereket nézte, mintha arra
               várna, hogy elinduljon. Mikor Jella melléje kuporodott, fel sem pillantott, meg sem
               mozdult. Csak bólingatott, úgy, mint a ki valakinek a messziről jövő beszédjét
               helyesli; közben pedig elszáradt, barna kezével értelmetlenül simogatta maga mellett
               a gyepes földet. Sok idő múlt el így, végre is a nélkül, hogy feltekintett volna,
               morogni kezdett:</p>
            <p>- Hát elment az anyád?</p>
            <p>Jella, mintha csak erre várt volna, elfojtott lélegzettel hajolt Jágoda arczához:</p>
            <p>- De úgy-e visszajön?</p>
            <p>- Vissza, - sóhajtotta sötéten az öreg. - Mindenki visszajön, csak az emberek nem
               ismernek olykor rájuk.</p>
            <p>A leány annyit értett az egészből, hogy az anyja nem maradt el tőle; a szeme
               felderült. Jágoda pedig dünnyögni kezdett, mintha álmában beszélne:</p>
            <p>- Stevó, a molnár is visszajött. A malom is visszajött. Mert hát azelőtt is a miénk
               volt itt minden. A ház, a patak, az erdő. És a kerék járt. Nem tudod te azt
               megálmodni Jellicám, milyen szép hangot adott akkor a víz... Aztán beteg lett Stevó.
               Sem a pap, sem a füvek nem segítettek rajta. És a kerék nem forgott többé, aztán
               meghalt Stevó és a kerék megrothadt a vízben.</p>
            <p>Jágoda két keze közé fogta a fejét. Kendője alól mint a kócz csüngött ki ősz haja.
               Valahányszor sóhajtott, úgy hangzott, mintha horpadt mellében mindég szakadt volna
               valami.</p>
            <p>- Igen, akkor azt mondták nekem az emberek, hogy a Stevó malma nem az enyém többé,
               mert nem fizetett meg a molnár valami idegen népeknek. Az idegen népek el is jöttek
               ide. El akartak tőlem venni mindent. A házat, a patakot, az erdőt. De hiába
               fenyegetőztek csendőrrel, törvényes írással, nem mentem ki az ajtón. Csak vártam hogy
               valami történni fog, aztán, mikor nem történt semmi, hát egy éjjel... leégett a Stevó
               malma.</p>
            <p>A nap eltünt a vízről, a fák árnya átnyúlt a tulsó partra. Jella figyelni kezdett,
               eddig az anyjára gondolt. Jágoda összébbhúzta aszott nyakán a rongyos inget.
               Szemgödreiben, mintha hangyák nyüzsögtek volna, egyszerre megmozdult a mélyenfekvő,
               élettelen két szem. Aztán közel hajolt a leány füléhez:</p>
            <p>- Leégett a malom... Érted?... Én gyujtottam fel.</p>
            <p>Jella szája kinyilt. Az öreg lassan, ijesztően nevetett bele a növekvő homályba:</p>
            <p>- Minden elégett. A mi megmaradt, az már csak nekem kellett. Azóta is a magaméban
               alszom és Stevó hazajár éjszakára. - Jágoda egy pillanatig hallgatott. Rejtélyes lett
               az arcza. - Én megismerem azt, a mi visszajön. Megismertem Stevót is, a malmot is,
               pedig mind a ketten meghaltak már.</p>
            <p>Jella borzongva nézett szét a romok között. Hirtelen felállt. A hegyek mögül ekkor
               fordult ki a fiatal hold. A vízről nyirkos levegő szállt fel. A leány félrehajtotta
               az ajtónyilásból a galyakat és futni kezdett a patak mentén. A szive gyorsabban vert.
               Úgy rémlett neki, hogy mellette a sötétben is szalad valaki, sebesen, zajtalanul,
               aztán itt is, ott is egyszerre több helyen kidugja a fejét a bozótból. Mikor jobban
               odanézett, csak a cserjést látta. Egy harmattól lucskos galy az arczát súrolta. Hátra
               hőkölt. Iszonyodva pillantott vissza.</p>
            <p>A holdfényben kisértetiesen világítottak a malom romjai. Jágoda mozdulatlanul állt a
               törmeléken és még mindig nézett le a kerék irányába, a melyikről ő biztosan hitte,
               hogy megindul valamikor.</p>
            <p>A leány térde reszketett, mikor a patak pallójára ért. A zúgó mélybe hideg foltokat
               szórt le a hold. A korhadt deszka mintha lassan ingott volna a fekete víz felett.</p>
            <p>Jella a palló közepén hirtelen megállt. A kunyhójuk ötlött a szemébe. A fal fehér
               volt, csak az eresz vetett puha, kék árnyat az ajtó fölé. A ferde kis ablaküvegen úgy
               ragyogott a holdfény, mintha világ virrasztana odabenn. Tegnap még a tűzhelynél ült
               az édesanyja. Tegnap még várt reá valaki. Hangtalan zokogás járta át a testét. Most
               már tudta, hogy miért félt hazajönni. A következő pillanatban egy nagy, heves
               hullámban megakadt benne a vér. Úgy érezte, mintha lenn a sötét víz is megállt volna,
               csak a palló csúsznék vele együtt sebesen, szédítően a két part között. Tisztán
               látta: a ház mellől emberi árnyék vetődött a kövekre. Valaki állt ott a fal tövében.
               Jella ingadozva lépett. Leugrott a pallóról. A parti bozóthoz lapult.</p>
            <p>Csak egy pillanatig hitte, hogy az anyja jött haza, inkább Stevóra gondolt, a kit
               Jágoda várt vissza a malomba...</p>
            <p>Túlnan mozogni kezdett az árnyék, ide-oda lódult, lassan előre nyúlt; egy férfiember
               lépett ki a holdfényre. Jella fellélegzett. Davorin volt és már szemben álltak
               egymással.</p>
            <p>- Te vagy az, - dörmögte a legény. - Attól féltem az anyáddal mentél.</p>
            <p>A leány végigtörölte karjával verejtékes homlokát:</p>
            <p>- Hogy rám ijesztettél...</p>
            <p>Mind a ketten zavarodottan hallgattak el. Maguk között éreztek valamit. Nem tudtak
               úgy szólni egymáshoz, mint máskor. Davorin a szája szélét rágta és botjával a földet
               túrta. Jellának egyszerre minden az eszébe jutott. Így látta őt ma a templom előtt...
               Mikor a legény kinyujtotta kezét a dereka felé, ellenségesen húzódott hátra:</p>
            <p>- Ne nyúlj hozzám! Te is olyan vagy, mint a többi.</p>
            <p>- Ostoba vagy, - dörmögte Davorin nyersen. - Az anyád rosszféle volt... hiába
               gyilkolsz a szemeddel... rajta még a stevagorai Csodatevő sem segített volna, neked
               meg csak bajt csinálok Slatkával, ha beleszólok.</p>
            <p>Jella haragja Slatka ellen fordult:</p>
            <p>- Ő az oka, hogy így lett.</p>
            <p>- Régi haragosa az anyádnak. A kovács is járt utána. Aranykeresztet is adott neki. Az
               ilyesfélét eszükbe veszik a fehérnépek.</p>
            <p>Megint az az aranykereszt! A leány sápadtan meredt Davorinra. A legény nem sokkal
               volt magasabb nála. Széles melle szabadon látszott a durva ing nyilásában. Szögletes
               feje keményen ült a vállán. A haja hirtelenszőke volt, a szeme tétova nézésű, mintha
               mindég keresne valamit. Lustán beszélt és ilyenkor a felső ajka csak alig takarta
               széjjelálló, fehér fogait. A keze nehéz és meleg volt. Jella szerette érezni a súlyát
               a derekán, de most nem akarta, hogy illesse. Ez a tartózkodás ingerelte a
               legényt.</p>
            <p>- Hát soha sem fogsz szeretni?</p>
            <p>- Minek szeretnélek? A leány hangja bizonytalan volt.</p>
            <p>- Te a Slatka vére vagy. Kivájná a két szememet.</p>
            <p>A legény figyelni kezdett.</p>
            <p>- Szétkergetne minket még az oltár előtt is.</p>
            <p>Davorin állatiasan nevetett.</p>
            <p>- Nem kell ahhoz oltár, hogy te az enyém légy. Az anyád se ment a templomba
               engedelmet kérni.</p>
            <p>- Ne vedd a szádra! Jella hangja megszaggatta az alvó falu csendjét, felemelt ökle
               fenyegető árnyékot vetett a holdfényes kövekre. Egyszerre összerázkódott. Most
               értette csak meg, mit akar Davorin és megint lüktetett benne az a lázadó vadság, a
               mely ma reggel felkavarodott a vérében.</p>
            <p>A legény nevetett, idegenül, vágyakozva nevetett és kiméletlen erővel kapta el Jella
               felemelt öklét. Soha sem látta ilyen szépnek a Giacinta leányát.</p>
            <p>- Jelliczám, kellesz nekem!</p>
            <p>És ő, hogy szabaduljon, vergődve hajolt előre. Egy pillanatig némán, ellenségesen
               dulakodtak egymással. A férfi nem engedett. Nyitott száját mohón szorította a leány
               fedetlen nyakához. Mikor ajka alatt érezte az ellenkező kis test fejletlen
               fiatalságát, reszketni kezdett, mintha nem állana a lábán. Alacsony homlokán
               kidagadtak az erek. Tekintete bárgyú lett, marka elgyöngült a Jella ökle felett. A
               leány felfogta ezt a pillanatot. Könyökével vakon mellbelökte támadóját és nyargalt a
               ház felé. Mire a legény eszmélt, már csikorgott a retesz.</p>
            <p>Davorin veszettül kezdte rázni az ajtót. Jella nem mozdult odabent. Mereven tapadt a
               falhoz. Tágranyitott szemmel bámult bele a feketeségbe és a tekintete megakadt a
               tűzhely mellett. A hátulsó kis ablakon át kilátott az erdőre. Úgy rémlett neki,
               mintha a holdfényben megindulnának a fák; sötéten, nesztelenül jönnének feléje.
               Szinte fellélegzett, mikor kívülről újból behallatszott hozzá Davorin
               rimánkodása:</p>
            <p>- Csak egy szóra... Eressz be hát Jelliczám...</p>
            <p>Olyan szépen, olyan alázatosan kérte és ő lassan az ajtó felé fordította a fejét.</p>
            <p>A korcsma tájékáról ekkor duhaj kurjantás hallszott. Davorin hirtelen hátranézett,
               mintha attól félne, hogy a mulató legények megláthatnák a szégyenét. Káromkodni
               kezdett. Valami iszonyút mondott a Jella anyjáról. Patkós csizmájával dühödten rúgott
               egyet az ajtón.</p>
            <p>A leány visszahőkölt a küszöbről. Kinn a sziklás földön kopogó léptek távolodtak. Az
               alsó soron egy kutya ugatott. Csend lett megint és Jella nem bírta tovább elviselni a
               sötétséget. Tapogatózva ment a hideg tűzhelyhez. Emlékezett, az anyja ott tartotta a
               polczon a gyufát egy fületlen csuporban. Elsőnek a kukoriczamálé akadt a kezébe és a
               némaságban újból meghallotta az anyja szavát: «Van még kenyér ma estére». De ezek a
               visszhangzó szegény szavak most valahogyan szomorúbbat mondtak neki, mint akkor. A
               kénes gyujtó szaga az orrába csapott. Könnybe lábadt a szeme. A rőzse füstölt,
               pattant, lobbot vetett. Fénye megvilágította a kopott kis faszéket, a melyen az anyja
               annyi hálót szőtt.</p>
            <p>Jella hátrapillantott, mintha valamilyen sötét ürességbe kellene belenéznie, a mi
               itthon várt reá, a mit nem ismert eddig.</p>
            <p>A kenyér nem ízlett neki, pedig éhes volt, az ágyon nem tudott pihenni, pedig fáradt
               volt. A tagjai fájtak, félt egyedül, fázott az anyja nélkül és mégis égette a nyakát
               Davorin vad csókja. Szerette-e őt? Nem tudta, de azért arra gondolt, hogy ha most itt
               lenne, talán visszaadná a csókját... Aztán mégis letörölte a helyét. Véletlenül
               Giacinta vörös keszkenője akadt a kezébe. Szomorúan nézett reá és úgy érezte, mintha
               a kendővel egy kicsikét visszajött volna hozzá az édes anyja.</p>
            <p>A szegletben egyenletesen lihegett a kecske. A tűzhely tájékán egy házi tücsök
               kezdett czirippelni. Ezt a tücsköt ismerte az anyja. Tegnap is szólt, azelőtt is
               és... Jella nem félt többé. Elaludt.</p>
         
         </div>
         <div type="chapter">
            <head>VI.</head>
            <p>Jella emlékezetében úgy maradt meg az a nap, a melyen anyját elüldözték tőle, mint
               egy nagy, ijedt üresség, a mely nem ment ki többé a házból, a melyre mindig vissza
               kellett gondolnia. A hegyekből hazatérőben sokszor leült útközben a kövekre és
               eltöprengett, hogy miért lett az ő élete más, mint a többieké. De nem bírta végig
               gondolni soha. Az embereket okolta mindenért és hogy ne emlékeztessék az ijedtségre,
               az ürességre, meg a sötétségre, elkerülte őket. Davorin elől is futott. Csak
               messziről látta egy este a kútnál. A tanítóék Zorkájával beszélt. Zorka nagy, piros
               arcza pirosabb volt a rendesnél és Davorin hangosabban nevetett, mint máskor. Jella
               befogta a fülét és elbujt a bokrok mögé.</p>
            <p>Aztán egyszer azt izente Slatka a kis fiával, jöjjön be segíteni az udvarba.</p>
            <p>A kocsmáros-tanítóék is hívták. A Slatka sógorasszonya is, de Jella elfordult, ha
               szóltak hozzá:</p>
            <p>- Nem szolgálok nektek, mindig a magam szegénye voltam.</p>
            <p>Mikor hűvös, kora reggeleken kecskéivel a hegyekbe ment, gyakran betért a templomba.
               A kecskék kinn várakoztak rá és míg ő imádkozott, a kövek között burjánzó füvet
               legelték. Csak a kis fekete gida dugta be a fejét a nyitott ajtón. Két szarvának
               árnyéka ördöngősen mozgott a napfényben, csengője csilingelt az áhitatos csendben,
               mintha az oltárnál miséznének. Jella egyedül volt és úgy tartotta, hogy legjobb
               ilyenkor imádkozni; ilyenkor csak őt hallgatja a falmélyedésben az a kékruhás Szűz
               Mária, a ki majd visszahozza az édes anyját.</p>
            <p>Hanem aztán, mikor annyi nap mult már el, hogy a tíz újján sem tudta megszámlálni,
               elfáradt a várakozásban, nem tért be többé reggel a templomba, este nem nézett le
               többé a völgybe, hogy vajjon ég-e már a világ az ő ablakukban. Az arcza beesett, a
               teste megnyúlt és a szeme megtelt vad szomorúsággal. Már nem értette, hogy volt idő,
               mikor fájt neki, hogy nincs kivel beszéljen. Megszokta, hogy senki sem tudja róla,
               mit hord a mellében, pedig a vasárnapi mise után mind utána fordultak a padban.</p>
            <p>Mióta az emberek rosszak voltak, úgy érezte, hogy a nagy hegyek jobbak lettek
               hozzája. Naphosszant elbarangolt a hegycsuszamlások között. Elfeküdt mozdulatlanul a
               magas csúcsok árnyékában, a honnan egyforma kicsinek látszott a templom is, az ő
               kunyhójuk is, a hová nem hallatszott fel sem a Slatka hangja, sem a harang szava. Már
               nem tépte véresre a kezét a sziklákon, hogy kimentse a pókhálóból a lepkéket, hogy
               újra repülni lássa őket a mélység felett. Nem nyúlt többé a lepkékhez, de egy kővel
               agyonütötte a pókot. A szeme megcsillant és maga sem tudta, miért néz le ilyenkor
               mindig a falura.</p>
            <p>Ha olykor visszafordult a gondolata, homályosan érezte, hogy más volt ő azelőtt, de
               hogy milyen, arra már nem emlékezett. Talán nem is ő volt az, aki énekelve nyargalt
               le kecskéivel a lejtőn? Elfelejtette, hogy valamikor vígabbak lettek a nevetésétől az
               emberek és az erdők...</p>
            <p>Az irtás már fehér volt az epervirágtól, mintha meszelővel frecsegtették volna össze.
               A fák kérgén már kopácsolt a kövi rigó. Jella a fűben feküdt. Két tenyerébe
               támasztotta az állát és mezítelen lábát lassan súrolta egymáshoz a levegőben. Egy
               fűszálon istenbogár mászott felfelé. Ráfújt. A bogár visszaesett a mohába, aztán
               elölről kezdte.</p>
            <p>Az irtáson egy ember jött át. Az ölfa árnyékában megállt és az ingével végig törölte
               a homlokát. Dusán volt, a mogorva nagy Dusán, a kiről a népek azt mondták, hogy a
               likai hegyekből, csendőrök elől szökött erre a vidékre, mert megölte az odavaló
               gazdag papot. De rábizonyítani nem tudtak semmit. Ez a nagy, magányos ember, a ki az
               erdőkben élt és csak ritkán vetődött le házak közé, keveset ivott, keveset beszélt.
               Ezért nevezték el Medve Dusánnak. És ha valakinek eszébe jutott, hogy a régi időkről
               kérdezősködjék, fénytelen, apró szeme felett mély barázdába szökött a homloka; olyan
               sötéten meredt a kíváncsiakra, hogy elakadt a lélegzetük és tőle nem kérdezősködtek
               többé soha. Jella, mint a többi falubeliek, bizonyos tisztelettel nézett erre az
               emberre, a kinek nem volt szüksége senkire.</p>
            <p>Most is egyedül jött. Mikor meglátta a leányt, átkiáltott hozzá:</p>
            <p>- Szóltam az apáddal. Egy járóföldnyire dolgozik az erdőben! - Nehézkesen indult
               tovább és mentében úgy nézett ki, mintha minden lépésnél a földhöz ragadt volna a
               talpa.</p>
            <p>Jella felszökött a fűből. Utána iramodott.</p>
            <p>- Az anyámat nem látta? Hangja elcsuklott. Amikor kimondta azt, a miről senkivel sem
               beszélt, a mire mindig gondolt, ösztönszerűleg lesütötte a szemét, mintha azon
               keresztül bele lehetett volna látni a lelkébe.</p>
            <p>Az ember megállt. Tagbaszakadt, nehéz hegyi paraszt volt. Csontos arczát kicserezte a
               sok szél, durva állán deresedett a tüskés szakáll. Formátlan, megzöldült kalapot
               viselt, melynek pereme foszlottan csüngött vörös nyakába. Szőrös mellén
               fel-felhólyagzott a fuvalatban a szurtos, csíkozott ing.</p>
            <p>Lassan megrázta a fejét:</p>
            <p>- Hát elment?</p>
            <p>- Elment, - visszhangzott a leány szava, de ő nem tudta, hogy felelt.</p>
            <p>- A hegyeken túlról jövök. Odalenn nem járt az anyád.</p>
            <p>Jella nem értette meg. - Odalenn? A hegyeken túlról?... Valami az eszébe jutott, a
               mire eddig soha sem gondolt. Nyugtalanul pillantott fel:</p>
            <p>- De úgy-e, a hegyeken túl is hegyek vannak?... Mi is lehetne más egyéb... Vagy a
               tengernél volt?</p>
            <p>Dusán megint megrázta a fejét:</p>
            <p>- Nincs ottan se kő, se tenger, a hol én jártam. És még olyasfélét is dörmögött, hogy
               a Nagy-Havas mögött, túl az Obruč szakadékain, vége a hegyeknek.</p>
            <p>A leány ijedten fogta meg mezitelen lábával a köves talajt, mintha ez az ember ki
               akarná húzni alóla a földet, mintha el akarná venni tőle még a hegyeket is. A torka
               összeszorult.</p>
            <p>- Hát olyan hely is volna a világon?... Aztán mi lenne ott, a hol nincsenek
               hegyek?</p>
            <p>- Valaminő síkság - dörmögte Dusán egykedvűen és görcsös botjára támaszkodott.</p>
            <p>Jella egy ideig leverten nézett maga elé. De azért még reménykedett, még nem hitt
               egészen.</p>
            <p>- Aztán hol végződnek a hegyek?</p>
            <p>Az ember nagy, bizonytalan mozdulatot tett a levegőben.</p>
            <p>- Ott? - kérdezte a leány fojtottan.</p>
            <p>- Ott is...</p>
            <p>Jella keze, mintha követ tettek volna bele, lecsuklott és súlyosan ütődött a
               csipőjéhez. Az ember már indulni kezdett, mikor utána szólt:</p>
            <p>- És hogy hívják azt a helyet, ott... meg ott is?...</p>
            <p>- Pusztának hívják...</p>
            <p>- Puszta - morzsolta vontatottan a leány, - Puszta... és mindent, a mit gyűlölt,
               öntudatlanul belevont ebbe az ellenséges, idegen szóba. A falut, az embereket, az
               elhagyatottságot, a hegyek végét. Puszta... Puszta...</p>
            <p>Jella leült a földre, Medve Dusán meg egyre kisebb lett a lejtőn. Először a csizmái
               tüntek el, aztán a csíkos inge. Már csak a feje látszott ki a kövek közül, mint egy
               golyó, a mely magától görög lefelé. Egyszerre eltünt egészen.</p>
            <p>Jella kiáltani akart. Az az ember elvitte a tudatlanságát, a miben jó volt élni...
               Hát nemcsak az ő hegyei, meg az anyja tengere van a világon? Ez az új gondolat
               megriasztotta, mintha azt mondták volna neki, hogy valahol messze, messze az Isten is
               megszünik. Félt, bár közelebb érezte magához a hegyeket, ép úgy, mint az anyját a
               templomban, mikor bántották. Zavarosan folytak össze az érzései. Ijedt kis zokogással
               nyult végig a földön.</p>
            <p>Az erdők sötéten állták körül. Egyedül volt. A napfényes ég alól csak a csúcsok
               tiszta, érintetlen csendje jött le hozzá, az az élő, mindenható csend, a melyről ő
               nem tudta, hogy azért olyan jó, mert megállítja a fájó gondolatot. Valami a hatalmába
               ejtette őt láthatatlanul. Nem lázongott többé, hogy az ismeretlen messzeségben végük
               van a hegyeknek, mert hiszen, így jobban lehetett őket szeretni... Könnyein át
               felnézett rájuk. Mintha egyszerre megtörtek, megolvadtak volna, mintha jönnének
               hozzá a fenyvesek felett, mintha a szemén át bele akarnának ömleni. És ekkor, a mint
               ott feküdt a földhöz tapadva, úgy érezte, hogy a szíve nem is az ő mellében ver,
               hanem alatta a kövek között; úgy érezte hogy az ő vére hajtja a kis források
               lüktetését a mohában, az ő lélegzete rezgeti lassan, lassan az irtásban a havasi
               füvet...</p>
            <p>Egy néma nagy találkozás volt ez, egy rejtélyes összeolvadás. És Jella ettől a naptól
               fogva biztosan tudta, hogy ő, meg a hegyek egymáshoz tartoznak.</p>
         
         </div>
         <div type="chapter">
            <head>VII.</head>
            <p>Az öreg templom fala és a partos oldal között úgy összeszűkült a mély út, hogy csak
               egy ember fért el benne. Esteledett. A kövek már nem látszottak a földön. Jella
               hazafelé tartott. Davorin a műhelyből jött. Egy pillanatra megállt, aztán előre
               lépett és a tenyerébe fogta a leány állát. Nyersen kényszerítette, hogy feléje
               forduljon.</p>
            <p>- Nézz már valahára rám, - a hangja kérő akart lenni, de a marka kemény és parancsoló
               volt.</p>
            <p>Jella vére lassan szállt fel a szívéből. Olyan váratlanul találkoztak, olyan jól
               esett neki. Hát van még valaki a világon, a ki az ő szemébe akar nézni?... Hirtelen
               fáradságot érzett a térdében, mintha nagy, magányos futás után állítanák meg. Davorin
               melle széles volt és ő ki szerette volna sírni magát valakinek a mellén. De azért
               ösztönszerűleg mégis hátrább húzódott.</p>
            <p>A legény türelmetlenül kapott a dereka felé:</p>
            <p>- Hát nem akarsz?</p>
            <p>Ez a rekedt hang visszalökte a lányt... Ez ugyanaz a hang volt, a melytől akkor este
               megirtózott.</p>
            <p>- Hát nem akarsz? A legény gyorsan lélegzett, Jella érezte, hogy a szája az ő száját
               keresi a homályban. Melle a melléhez ért. Szinte szédülve hunyta le a szemét. De
               ekkor érthetetlenül, mintha Zorka nagy, piros arcza került volna eléje és Zorka
               mellett meglátta Davorint és a kutat. Csak most jutott eszébe, hogy ugyanez a kép
               sokszor megjelent előtte, ha egyedül volt a házban és kinn besötétedett.</p>
            <p>Nyugtalanul ágaskodott fel a legény karjában és találomra kérdezte:</p>
            <p>- Igaz, hogy házasodol?</p>
            <p>Davorin ingerülten rántott egyet a vállán:</p>
            <p>- Mi közöd hozzá!</p>
            <p>A leány rámeredt... keserűen taszította el magától.</p>
            <p>- Eredj hát akkor, - és visszafordult az úton.</p>
            <p>Este megdöngették az ajtaját. A legény állt a küszöbön. Hiába könyörgött. Jella nem
               mozdult a házban.</p>
            <p>Aztán még egyszer beszéltek egymással.</p>
            <p>Vasárnap volt. A kocsmaajtó felett lassan ingott a megvörösödött borókaág. Árnyékát
               fel-le hintálta Davorin arczán. A hosszú Branko és két dugárlegény a küszöbön
               guggolt. Milutin, a harangozó duhaj fia, pohár mellett ült az ablakdeszkán. Fél lábát
               kilógatta az útra és hogy kipróbálja új csizmáját, időnként rugott egyet-egyet a
               korcsmai kutyákon. A leányok magukban tánczoltak a ház mögött. Csak a dobogásuk
               hallatszott. A legények még ittak. Mikor Jella elhaladt mellettük, összenéztek,
               Davorin mondott valamit, a min a többiek nevettek, és ezzel a leány után
               iramodott.</p>
            <p>Jella menekülni szeretett volna, de mást gondolt. Visszafordult és szemtől-szembe
               várta a legényt.</p>
            <p>A kocsmaajtóban felágaskodott a két dugár. Branko előrenyujtotta a nyakát. A
               harangozó fia kihajolt az ablakon.</p>
            <p>- Miért jársz utánam? - Jella hangja sötét és türelmetlen volt.</p>
            <p>Davorin sokat ivott az nap. Szemét elfutotta a vér és úgy megmarkolta Jella vállát,
               mintha össze akarná roppantani.</p>
            <p>A leány felsziszszent a fájdalomtól.</p>
            <p>- Ne bánts... Ide néznek... Mit akarsz hát?</p>
            <p>Davorin az arczához hajolt, olyan közel, hogy már nem látták egymást:</p>
            <p>- Téged akarlak... hisz az anyád leánya vagy!</p>
            <p>- Soha! - kiáltotta Jella minden erejéből, hogy meghallják odaát is és öklével
               Davorin szeme közé csapott.</p>
            <p>A legény dühödten suhintott utána botjával. Mikor nem találta el, túlhangosan,
               fenyegetően nevetni kezdett.</p>
            <p>A czimborák is nevettek a korcsmaajtóban és ez volt az, a mit Davorin nem tudott soha
               megbocsátani. Valahányszor meglátta Jellát és Branko meg a két dugár röhögve tüzelte,
               összeszorította a fogát: «Megkeserüli még»...</p>
         
         </div>
         <div type="chapter">
            <head>VIII.</head>
            <p>Fenn a Javorje oldalán már a fűbe hullott a vadrózsák vére. A nap forrón tűzött az
               oldalakon. A szél csak nagy ritkán jött le a földre. Jella tudta, hogy ilyenkor a
               magasban jár, mert este lobogtak a kék nyári égben az ökölnyi csillagok.</p>
            <p>Napközben az erdőben és a földeken dolgoztak az emberek. A falu néptelen volt. Csak a
               patak felől hallatszott elvétve sulykolás. Csak a sírásó házában fütyült
               szakadatlanul a gazda. Az ő földjét aratás után kellett megmunkálni...</p>
            <p>Dél volt. A legények már hanyattfekve nyujtóztak az irtás szélén. Jella térdig gázolt
               a fűben. A nap csillogott egy fatönk halott, ezüstös kérgén. A fatönk mellett
               agyagkancsó állt a gazban. A leány csak akkor vette észre, mikor a kis fekete gida
               neki ugratott. A kancsó feldült és a víz halk kortyogással ömlött a száraz földre. A
               közelben mozdult valami. A hosszú Branko felkönyökölt Jella mellett, mikor meglátta
               őt, a szoknyája után kapott. Nevetve kezdte húzni maga felé.</p>
            <p>- Gyere csak lelkecském...</p>
            <p>Szavára több izzadt álmos fej emelkedett ki a fűből. Branko ellenszenvesen
               vigyorgott:</p>
            <p>- Szép vagy Jelliczám... Jella nevére a kiemelt fagyökér mögött még egy ing fehérsége
               villant. Davorin volt. Egy ideig az ébredő ember bárgyú tekintetével nézett maga elé.
               Elnyújtott két lába között a füvet kezdte tépdesni.</p>
            <p>A leány nem látta őt. Kirántotta szoknyája végét a hosszú favágó kezéből. Indult
               tovább. Mozdulatánál az ingváll oda tapadt a hátához, rezes ragyogású haja alatt
               fiatalon hajlott oldalt napégette nyaka. A legények sértő tekintettel követték a
               teste ringását. Branko és a dugárok felugráltak. Davorin nyujtózott.</p>
            <p>A rekkenő melegben szinte reszketett a levegő az irtás felett, a forró földből
               erjedve áradt ki a termékenység kesernyés szaga. A nap villogása a legények fejébe
               kergette a vért. A leány olyan idegen, olyan új volt nekik, itt az erdők között. A
               járása könnyebb, a teste szabadabb volt, mint lenn a faluban és a fejét magasan
               hordta, mintha mindég a csúcsokra nézne fel.</p>
            <p>Jella hallotta, hogy beszélnek mögötte, de nem törődött velük, hanem mikor egyszerre
               csend lett, mintha késsel vágták volna el az össze-vissza hangokat, nyugtalanul
               fordult meg. Mozdulatánál a lába köré csavarodott a rongyos kis szoknya.</p>
            <p>A legények csoportban álltak egy kiszáradt fa alatt. Mindannyian őt nézték. Csak
               ekkor látta meg, hogy sokan vannak. Öten, talán hatan is, és ekkor látta meg közöttük
               Davorint. Ösztönszerűleg lejebb eresztette csipőjén a feltűrt szoknyát.</p>
            <p>Davorin nyaka vörös volt, duzzadtan lüktettek rajta az erek, szeme alatt két nyers
               folt tüzelt, mintha meggyulladt volna benne a vér.</p>
            <p>Jella zsibbadtan meredt rá, aztán a legények felé fordult, de az ő elváltozott
               arczukból is a Davorin szeme nézett rá ijesztően, a baromi erő rettenetes jogával.
               Elsápadt. Egyszerre mindent megértett. A szeme kitágult és megtelt iszonyattal,
               mintha kérlelhetetlenül látná közeledni magához az anyja végzetét. Úgy érezte, hogy a
               teste elveszti a szabadságát. Láthatatlan erők fogják körül. Nincs menekülés, a
               levegőn át terjed a veszedelem és elzár előle minden útat. Riadtan lapul össze, mint
               egy szegény kis őz, a melyet bekeritettek a farkasok.</p>
            <p>Davorin mondott valamit, a mit nem értett és azért mégis tiltakozva, undorodva rázta
               a fejét.</p>
            <p>- Hát nem akarsz? - ordította a legény. - Majd akarunk mi! Olyan mozdulattal intett a
               többieknek, mint mikor kutyákat uszítanak a biztos prédára.</p>
            <p>- Gazember! - kiáltotta Jella élettelen hangon. Két keze a levegőbe kapott, mintha
               szíven lőtték volna, aztán futni kezdett reménytelenül, kétségbeesetten. Davorin és a
               legények nagy ugrásokkal nyargaltak mögötte az irtáson át, mint egy egyetlen, sokfejű
               lihegő állat, a mely félholt zsákmányát üldözi, hogy megosztozzék rajta.</p>
            <p>Jella nem tudta, merre fut, csak rohant vakon az erdőnek. Káromkodás verte fel a
               csendet. Valaki elbukott. Valaki visszacsuszott a meredeken. A fenyőágak süvöltve
               csapódtak hátra a törtető emberi testek mögött. Az erdő ritkulni kezdett. A vad
               horpadások között sziklák nyúltak fel.</p>
            <p>A leány arczát megvérezték a galyak, a szoknyája lobogott, az inge tépetten verdeste
               a vállát. Egy pillanatra térdre bukott, aztán megint tovább, fel, egyre magasabbra.
               Mialatt emelkedett, mintha lesülyedtek volna körülötte a kövek, a bokrok, az erdők. A
               mélyben zavarosan mosódott össze a völgy, az irtás, a riadtan ügető kecskék, a fák
               között felvillanó, nyargaló alakok. Egyszerre mozdulatlan lett a szemebogara. Mintha
               eddig csak önkivületében futott volna, mintha csak most ismerte volna meg a tájat. A
               nagy, kopár sziklarém a fenyves felett... A lila virágos havasi rét... Eszébe jutott
               a szakadék és a villámsujtotta fiatal szálfa, a mely áthidalta. Irányt változtatott.
               Nekiszaladt a vizmosásnak. Ájult rémülettel négykézláb kapaszkodott gyorsan, gyorsan
               felfelé és közben remegő kézzel görgette vissza maga mellett a kimozduló köveket. A
               legények fenyegetően orditoztak utána. A kövek meg csak zúdultak lefelé.</p>
            <p>Elérte a szakadékot. A ledőlt fenyő csúcsa csak alig hogy partot fogott túlnan. A
               szél kisértetiesen rezgette a mélységbe meredő, elhalt galyakat.</p>
            <p>Már hallatszott a legények kiáltozása. Davorin feje kibukkant a lejtőn. Egyszerre
               dermedten álltak meg mindannyian.</p>
            <p>Jella előrehajolt, végignyúlt a perzselt fán és nyitott szemmel, lassan kúszott át a
               hideg halál felett. A fenyő reccsent... egy pillanatra meghajolt, mintha a mélységbe
               akarná ejteni a leányt. Aztán már ott állt a túlsó parton és az életösztön
               megnövekedett erejével taszított egyet a fenyőszálon. A fa csúcsa ketté tört,
               lefordult a szakadék széléről és zuhant alá a sziklafalak között, surlódva, távolodó,
               hosszú zajjal. Valami locscsant a szakadék fenekén és a sötét láthatatlanból megint
               háboríttatlanul hangzott fel a földalatti vizek tompa zúgása.</p>
            <p>Jella felemelte a fejét. Most már nem jöhetett utána senki. Összeszorított ököllel
               nézett a túlsó partra. Tépetten, rongyosan, vadul. A vére lüktetésétől nem hallott
               többé semmit. A szemébe mintha buborékok emelkedtek volna. Reszketni kezdett a szíve
               táján, a nyakánál, a csipőiben és eszeveszetten megint futásnak eredt.</p>
            <p>Csak ekkor ocsúdtak fel a legények. Szégyenkező, tehetetlen dühükben köveket
               hajigáltak a leány után. Veszett ordítozás vegyült a rengeteg rejtélyes zúgásába és
               Jella érintetlen sziklái, nyomorult, piszkos szavakat ismételtek meg. Aztán, mintha
               egyszerre mindent elfelejtett volna a táj, még nagyobb lett a némaság, még nagyobb és
               tisztább a csend.</p>
            <p>Jella idegen erdőbe ért. Erre még nem járt soha. Az óriási fák alatt, mint vörhenyes,
               lenyomott gyep, puhán terült a fenyőtűk rétege. A törzsek északi oldalán moha nőtt. A
               nap rézsútos aranysávokban nyúlt el a földön, fényén békésen suhant át a fenn szálló
               madarak árnya. A leány megállt. Oly végtelen volt a csend, hogy hallotta, mikor a
               fenyőszurok halk neszszel lecsurrant a fák kérgén. Nyugtalan lélegzettel szívta be a
               melegben olvadó illatot. A törzsek között gyalog ösvény látszott, aztán szétnyílt az
               erdő. Fehér sorompó állta el az útját. A sorompón túl meredek töltésen, fatalpakon
               két sötét vonal kanyarodott és a hol a nap beléjük sütött, úgy csillogtak, mint a
               kasza pengéje. Jella szeme követte a két vonal útját, messze-messze egy barlangban
               tüntek el. Kémkedve, bizalmatlanul hajolt előre. Az erdővel szemközt sivár sziklafal
               meredt, lejebb a fal éle belezuhant a szakadékba. A töltés alatt fenyőfák csúcsa
               zöldelt fel a mélyből. Az innenső oldalon, az erdő sötét vonala előtt, kis házikó
               állt. Három görbe fa, kerítés, lócza. A lóczán egy ember ült és pipált. Mikor a
               leányt meglátta, kivette a szájából a pipát és azzal intett feléje.</p>
            <p>Jella olyan kevéssel beérte ebben a perczben, hogy a közönyös mozdulatban védelmet,
               hívást, mindent látott, a mi jó volt és a mire vágyott. Megint nyargalni kezdett,
               mindig gyorsabban, ijedten az ember felé, a hogy melléje ért, irtózva fordult hátra,
               aztán lebukott a padra. Feje erőtlenül csuklott a falnak; a szemét nem tudta nyitva
               tartani.</p>
            <p>Mikor felpillantott, a férfi előtte állt és komolyan nézett le rá. Nem szólt, nem
               kérdezett semmit, Jella mégis érezte, hogy sajnálja őt. És ekkor az a mondhatatlan
               szánalom szállt fel benne, a mit az ember csak önmaga iránt bír érezni. Sovány, kis
               válla a falhoz ütődött. Meghatóan fiatal arczán, a nélkül, hogy tudta volna, lassan
               csurogtak végig a könnyei.</p>
            <p>A férfi szinte szégyenelte a tehetetlenségét. Bizonyos volt benne, hogy a leány
               szenved. Miért nézi hát tétlenül? Félre fordult. Ügyetlenül taposott szét egy rögöt a
               csizmája sarkával. Olyanformát gondolt, hogy tennie kellene valamit. De semmi sem
               jutott az eszébe, kiverte hát a pipájából az égő dohányt és bement a házba. Kis
               vártatra kenyeret, meg egy köcsög aludt tejet hozott ki. Mikor letette a lóczára,
               előre hajolt. Egészen közel volt a leányhoz. Hallotta ijedt lélegzetét. Látta
               összekarmolt homlokát és, hogy letörölje a szivárgó vért a halántékáról, félszegen
               végighúzta durva tenyerét az arczán.</p>
            <p>Megkönnyebbülés fogta el. Egyszerre eszébe jutott, hogy hiszen ez volt az, a mit ő
               tenni akart. A leány összerezzent. Így csak az anyja simogatta őt régen-régen, mikor
               kis gyerek volt. Fáradt, beesett szemét hálásan emelte az idegen emberre.</p>
            <p>Az ember már nem volt fiatal, vézna mellén behorpadt a kék csíkos vászonzubbony.
               Sapkája alatt őszülő haj látszott. Az arcza kicsiny és száraz volt; csak az állán
               nőtt szakáll és a szája mellett, mintha a sok hallgatástól támadt volna, két kezdődő
               barázda látszott.</p>
            <p>Jella szabadabban lélegzett. Az a lázadó, keserű érzés, mely a belsejét ásta,
               elzsibbadt az idegen ember jó, szürke szemének a pillantása alatt. Szinte akaratlanul
               beszélni kezdett. Eleinte akadozva, értelmetlenül, aztán indulatosan, vádolón és
               közben szétfoszlott fejében a sok zavaros ijedtség. Minden egyszerübb lett. Csak az
               történt, hogy az anyját elüldözték, a többi magától jött. Mintha eddig iszapos, sötét
               bozótban járt volna, lesüppedve, iszonyodva, vakon; most sütött a nap, tisztásra ért
               és nem félt, mikor visszanézett. A lába gyorsabb volt a veszedelemnél. Ha Davorin
               utóléri, talán lerántotta volna magával a szakadékba, de mert nem érte utól...
               megvetette. Olyan szokatlanul jó volt, hogy beszélhetett, hogy meghallgatják.
               Körülnézett. A szeme tele itta magát melegséggel, újra ragyogott. Lassan lóbálni
               kezdte a lábát.</p>
            <p>- Szép itt te nálad.</p>
            <p>Az ember mosolygott és közelebb tolta a leányhoz a tejes köcsögöt. Jella kiitta a
               tejet és felállt. Mozdulatánál a másik olyanfélén nézett rá, mint a kis fekete gida,
               mikor este el kellett válniok egymástól. Ettől a tekintettől eszébe jutottak a
               kecskéi.</p>
            <p>A férfi nem tudta, hogyan tartóztassa.</p>
            <p>- Gyere be a házba, - mondotta zavartan - üvegbura alatt van egy szép Szűz Máriám.
               Van egy alabastromkutyám is... Megmutatnám. Mialatt beszélt, az a sejtése támadt,
               hogy ha ez a leány elmegy innen, magányosabb lesz, mint volt valaha.</p>
            <p>Jella a nap eltünő fényfoltjait nézte a fák alatt.</p>
            <p>- Majd máskor. Már későn van.</p>
            <p>- Hát visszajössz?</p>
            <p>A leány kiegyenesedett és nevetni kezdett.</p>
            <p>Elindultak az erdő felé. Mikor Jella átlépett a töltésen a két fekete vonal felett,
               lemutatott a földre:</p>
            <p>- Mi ez?</p>
            <p>- Sinek. Ezen jár a vonat.</p>
            <p>A leánynak eszébe jutott, hogy hallott valami ilyesféléről egyszer a faluban.</p>
            <p>- És te mit csinálsz itt?</p>
            <p>- Pályaőr vagyok.</p>
            <p>Ez nem érdekelte Jellát. Inkább azt akarta megtudni, milyen az a vonat és honnan
               jön.</p>
            <p>Az ember magyarázata csak megzavarta bizonytalan fogalmait.</p>
            <p>- Mondd csak, a hegyeken túlról jön a te vonatod?</p>
            <p>A férfi bólintott.</p>
            <p>- A pusztáról?</p>
            <p>- Igen onnan is...</p>
            <p>- Akkor nem szeretem.</p>
            <p>- Miért nem szereted? Úgy hiszem a nagyapám is onnan szakadt erre a vidékre. A
               nagyapám is magyar volt.</p>
            <p>Jella megállt. Elgondolkodva nézett le a földre:</p>
            <p>- A tisztelendő úr azt mondta, hogy a magyarok véres szájú, hatalmas kutyák.</p>
            <p>Az ember nevetni kezdett. Közben köhögött és az arcza piros lett.</p>
            <p>- Te nem vagy olyan, - mondotta Jella félhangon, mintha jóvá kellene tennie valamit.
               Hirtelen felpillantott:</p>
            <p>- Te jobb vagy még a tisztelendő úrnál is... Ugy-e Cyrilnek hívnak?</p>
            <p>Az ember megint nevetett és halkan köhögött hozzá:</p>
            <p>- Miért gondolod?</p>
            <p>- Nem tudom. Csak úgy hittem. Cyril?... Ez illenék hozzád.</p>
            <p>- Balog Péter... öreg Péter a nevem.</p>
            <p>- Öreg?</p>
            <p>- Huszonkét éve szolgálok itt. Én ültettem azt a nagy szilvafát is. Hát téged minek
               hívnak?</p>
            <p>- Jellának...</p>
            <p>- Jella... ismételte meg az ember lassan, mintha jól az emlékezetében akarná tartani.
               Közben kivette az óráját a nadrágzsebéből. Spárgára kötött otromba ezüstóra volt,
               kopott bőrzacskóban hordta. A leány tisztelettel nézett rá.</p>
            <p>- Milyen gazdag vagy te. A házad is szép. Talán tehened is van?</p>
            <p>- Kettő.</p>
            <p>- És kecskéd?</p>
            <p>- Három.</p>
            <p>Jella összecsapta a kezét.</p>
            <p>- Igazán gazdag vagy.</p>
            <p>Az ember sajátságosan mosolygott és lepillantott az órájára.</p>
            <p>- Vissza kell mennem. A vonat...</p>
            <p>Jella kiváncsi lett.</p>
            <p>- Jön?... Aztán hova megy most a te vonatod?</p>
            <p>- Le a tengerhez.</p>
            <p>- A tengerhez? A leány az anyjára gondolt és mert arra ment a vonat, amerre az anyja,
               hát szerette volna látni.</p>
            <p>- Majd visszajövök, - mondotta, mikor elváltak.</p>
            <p>Jella soká barangolt az erdőn, míg megkerülte a nagy szakadékot. Az irtás táján
               ráakadt a kecskéire. Az oldalakon már növekedett a csúcsok sötétje. Az ölberakott fa
               árnyéka elnyúlt a földön. Puha szürke hamu ereszkedett a fákra, betemette a völgyet.
               Mikor a leány meglátta a mélyben a falu elmosódott fehérségét, egyszerre kemény lett
               a lelke. Eszébe jutott, hogy egyedül van. Szétszakadt a fejében az a nyugalom, melyet
               fentről hozott magával, megint érezte, hogy ő meg a hegyek egymáshoz tartoznak. Benne
               is vad, zúgó patakok járnak és elsodorják őt magát is, benne is kövek vannak, nehéz
               kemény kövek, a melyekkel agyon lehetne ütni azokat, a kik őt és az anyját
               bántották.</p>
         
         </div>
         <div type="chapter">
            <head>IX.</head>
            <p>A nagy, karsztos hegyfalak alatt csak két ember állt a sinek mentén. Az alagutból
               fulladozó lihegés hallatszott. Kattogó visszhang. Mintha ezer kalapácscsal vernék a
               hegy belsejét. Egyszerre megsebesült a sötétség. Rohanó, vörös foltok támadtak benne.
               Két leömlő vérszalag szédületesen nyargalt előre a sineken.</p>
            <p>A vonat mennydörögve száguldott el az apró őrházak előtt. Kivilágított ablakainak
               fénykoczkái átsuhantak a gőzbemosódó emberi alakok felett. Viharától reszketett a
               föld, a levegő. Tűzfényes füstje meg-meggyujtotta az éjszakát.</p>
            <p>A kanyarodónál ismét alagútba fúródott a vonat. Eltünt. Kihült füstje alattomosan
               kúszott elő a hegytorokból. Lebernyegesen terpeszkedett szét a szakadékok felett. A
               töltésről lüktető neszszel egy kavics gördült alá a mélybe.</p>
            <p>Csend. És a kövek között megint csak a két ember élt.</p>
            <p>Mintha a dermedt némaságon átrohanó erő megrázta volna őket, kezükben meglengett a
               jelzőlámpa. Hallgató beszédben így szóltak egymáshoz a messzeségbe. Egymásra voltak
               utalva a nagy elhagyatottságban. Ott fenn a magasban, összébb szorították az alagutak
               az őrházakat. Kívülök nem létezett semmi más. Halott, fehér sziklák, hideg
               szakadékok, szürke kőmezők; élőn csak az erdő, zúgott... Az alagutakon túl megszűnt
               az ő világuk. De itt jól ismertek mindent: a villámperzselte távirópóznát, a
               rozsdafoltos talpfát a kanyarodónál és a vízárok táján azt a kapcsoló csavart, a
               melyik könnyebben meglazult, mint a többi. Egymást is ismerték, akár a sinszögeket és
               előre tudta mindenik, mit fog mondani a másik a következő pillanatban.</p>
            <p>Az egyiknek volt felesége, meg gyermeke is és elvágyott innen. A másik egyedül élt a
               kis őrházban, a szilvafa alatt, melyet huszonkét évvel azelőtt ő maga ültetett.</p>
            <p>Az ember bement a házba. A lecsavart petroleumlámpa fojtós szagot terjesztett. Kiült
               hát a küszöbre és maga sem vette észre hogyan, megint Jellára gondolt. Felsóhajtott.
               Nem, így nem lehet élni...</p>
            <p>Mióta a leány először jött el hozzá az erdőből, elmult a nyár. Azóta sokszor várta a
               töltés mellett és olyan nagyon nézett le a fák közé, hogy a szeme könnyezett, a
               pipája kialudt. Nem vette észre, szívta tovább, mintha égne. Jella még messze volt,
               lenn a völgyben, de az éneke már felért a magasba. Üde és fiatal volt a hangja mintha
               erdők harmatján, patakok csengésén szűrődött volna át. Aztán kibukkant az erdőből
               kecskéivel és nevetett. Az ajka nedves volt, a foga fehér. A haja kuszáltan
               csillogott kis feje körül és az arczán szinte még látszott annak a napfénynek a meleg
               aranya, a mely épen megsütötte.</p>
            <p>Sokszor jött el így hozzá. Péter eleinte nem tudta, hogy várja, csak akkor, később,
               mikor már nem bírt másra gondolni. És valahányszor találkoztak, az ember
               mindannyiszor meg akart a lánynak valamit mondani. De mikor rá került a sor, hogy
               beszéljen, csak egy sóhajtás jutott az eszébe.</p>
            <p>Ha egyedül volt, sokat nézte az óráját és indulatos gonosz kedve támadt.</p>
            <p>A multkoriban, mikor még vöröslöttek a galagonyabokrok, Jella teletüzködte piros
               bogyóval a haját. Péter mosolyogva nézte fején a vad koszorút és megkérdezte tőle,
               hogy férjhez tudna-e menni. Csak úgy véletlenül szaladt ki a száján, szinte megijedt,
               a hogy hangosan hallotta a gondolatát.</p>
            <p>Jella, a szakadékok felett, elnézett a faluja irányába. A szeme sötét lett, Davorinra
               gondolt.</p>
            <p>- Soha, - mondotta, - most már vége. Péter nem mert többé erről szólni és ha olykor
               az az érzése támadt, hogy a vére a szemén át szalad a leány felé, hát elfordította a
               fejét. Nem akarta, hogy őt is meggyűlölje, mint azokat a falusi legényeket, a kik
               elől hozzá menekült.</p>
            <p>Jella sokszor beszélt Balog Péternek az anyjáról és a hegyekről is. Fenn ült a
               sorompó rúdján és lóbálta a lábát a virágok felett. Mindig így tett, ha jókedve volt.
               Az érdes hegyi szellő lengette a haját. Az ember előtte ült egy kövön és mosolygott
               és nem figyelt oda, de a hangját azért hallotta.</p>
            <p>- Gyere fel velem a Javorjéra, megmutatom, hol nő a havasi rózsa.</p>
            <p>Péternek fáradság jött a derekába, mikor a nagy hegyre felnézett. Magában
               önkénytelenül számolni kezdte az éveit. Sok volt, háromszor annyi, mint a mennyit
               Jella számolt. Egyszerre minden ránczot külön érzett az arczán, egyszerre nehezek
               lettek szája körül a barázdák.</p>
            <p>Hallgatott és bizonyosan tudta, hogy magától sohasem fog merni arról szólni, amire
               annyit gondol.</p>
            <p>A leány oldalt hajtotta a fejét. Lepillantott rá. Mintha az utóbbi időben a kék
               zubbony jobban behorpadt volna a Balog Péter mellén. Akkor is köhécselt, ha nem
               nevetett.</p>
            <p>- Beteg vagy?</p>
            <p>- Azt hiszem...</p>
            <p>- Hát nem tudod?</p>
            <p>- Honnan lehessen ilyesmit tudni...</p>
            <p>Jella nem értette őt. Szeretett feljárni az őrházba, mert ott fenn eltakarták a
               hegyek a falut és mert beszélhetett mindenről, a mi a fejében volt. Aztán meg olykor
               a vonatot is látta, a mely az anyja tengere felé ment.</p>
            <p>Odalenn nem szólt senkihez, csak egyszer állt meg a kocsma előtt Medve Dusánnal.
               Azóta még a legények is elkerülték, mintha félnének tőle. Mikor észrevette, bátrabb
               lett. Davorint jóformán soha sem látta és ha mégis az eszébe jutott, úgy gondolt rá,
               mint egy veszedelemre, a melyet szeretni tudott volna, a mely elmult, a melyet
               kinevetett.</p>
            <p>Egy napon lakodalom volt a faluban. A korcsmáros-tanítóék Zorkájának pirosabban
               tüzelt az arcza, mint valaha, Davorinnak meg olyan szűk volt a csizmája, hogy
               belesápadt a képe. Jella nem fordult meg a templom előtt, hogy utánuk nézzen.</p>
            <p>Davorin leitta magát és a Jella nevét kurjongatta; Zorka pedig sírt a küszöbön, és az
               asszonyok vigasztalták. Aztán minden rendbejött és Jella még inkább elidegenedett a
               falutól. Olyan volt ő, mint egy bolygó bokor, mely senkinek a kertjébe sem
               tartozik.</p>
            <p>Csak Balog Pétert, meg a kecskéket szerette. Egészen egyformán szerette őket.
               Szívesen odadörzsölte volna néha az arczát a Péter sovány arczához, de ha feléje
               hajolt az ember, olyan érthetetlenül húzódott hátra tőle, mintha haragudnék.</p>
            <p>Szótlanul mentek a töltésen. Jella elől járt, Péter követte. A fűben zörögve kergette
               a szél a száraz leveleket. A fenyvesben zúgott az ősz. A leány a télre gondolt.
               Hirtelen megállt és bevárta az embert.</p>
            <p>- Ha egyszer a nagy hó leesett, soká nem jövök vissza, - szinte öntudatlanul hajolt
               előre, olyan közel, hogy a másik érezte a hűvös levegőn át meleg lehelletét.</p>
            <p>Péter visszahőkölt és összeharapta a fogát. Szájában megrecscsent a pipaszár.</p>
            <p>Mikor az erdőhöz értek megálltak. Jella maga mellett letört egy darabot a vén fenyő
               kérgéből és szórakozottan a levegőbe dobta. Aztán duzzogva nevetett:</p>
            <p>- Holnap sem jövök vissza... Azt akarta, hogy kérleljék.</p>
            <p>- Ne gyere vissza, - mondotta tompán az ember.</p>
            <p>A leány megütközve nézett rá. De Péter arcza komoly és merev maradt, csak a szája
               reszketett.</p>
            <p>- Mi lelt?</p>
            <p>Nem jött válasz a kérdésére. Jellában daczos harag szállt fel, mintha megbántották
               volna.</p>
            <p>- Hát sohase jőjjek vissza?</p>
            <p>- Soha, - felelte az ember kétségbeesetten. Mást, egészen mást akart mondani, de csak
               ez a szó jutott az eszébe. Mikor kimondta, ijedten nyujtotta ki a kezét, mintha utána
               szeretett volna nyúlni, hogy visszavegye. Jella kíméletlenül taszitotta el magától.
               Aztán elment, anélkül, hogy visszafordult volna.</p>
            <p>Az ember száraz szemmel, mozdulatlanul állt a vén fenyő alatt, melynek a kérgén
               meglátszott a seb, melyet a leány öntudatlan kézzel tépett. Az emberen nem látszott
               semmi.</p>
            <p>A szél duruzsolt. A táviróhuzalokon és az őrház felől lenyomta a harangjelzést a
               mélybe.</p>
            <p>Jella leült egy kőre és szomorúan rázni kezdte a fejét. Nem értette, hogy mi történt,
               de azért alig csodálkozott. Már jó ideje megszokta, hogy minden másként jön, mint a
               hogy ő várja. Olyan megfoghatatlan az egész. Az emberek, az élet is. Megint egyedül
               érezte magát a világban.</p>
         
         </div>
         <div type="chapter">
            <head>X.</head>
            <p>Másnap elindult, hogy megkeresse az atyját. Ő talán tud valamit mondani az édes
               anyjáról.</p>
            <p>A kecskéket a harangozóék hülye Lizinkájára bizta:</p>
            <p>- Jól vigyázz rájuk! - És odaadta neki a csempe bögrét, melyben Giacinta a gyufát
               tartotta, meg egy kis fonalat, mely az utolsó hálóból megmaradt. Aztán ment; korán,
               virradat előtt.</p>
            <p>A falu kék volt a hajnali világban, a fű lucskos és hideg a lába alatt.</p>
            <p>A szénégetők azon a nyáron egy völgykatlanban dolgoztak, a Risnják oldalán. A nagy,
               elvadult sűrűség felett mindég szállt a füst és a szaga messzire érzett az ősi
               rengetegben. Őszszel lassan néptelenedett el az erdő. A kis tisztásokon elhagyatottan
               álltak a galyakból összerótt kolibák és hevenyészett falukon árván rezgette a szél a
               megszáradt lombot.</p>
            <p>A szénégetők már javarészt átmentek Szlavóniába a facsúsztatáshoz, csak Zura Jovan
               dolgozott még megkésve a Risnják oldalában. Az összehalmozott fa lassan szenesedett
               át a nedvességben. Az éjszakák már hidegek voltak.</p>
            <p>Vén bükkök tövében, embernyi páfrányok között állt a koliba. A közelben egy forrás
               fakadt és vize sárosan szivárgott a földből. Az avar ázott volt, még meleg nyárban
               is. A nehéz, zöld árnyékban szunyogok zümmögtek. A szénkúp oldalából, mintha
               kemenczelyukakból jönne, egyre szállt a füst.</p>
            <p>Zora Jovan a koliba küszöbén ült, mikor Jella a bozótos sűrűségből kidugta a fejét.
               Az ember nem vette őt észre, lomhán bámult maga elé, mezítelen lábával a sáros
               földben vájkált és időről-időre, mintha nagy cselekvésre szánná magát, a levegőbe
               köpött. Az arcza fekete volt a szénportól, az ajka lecsüngött, mintha nehéz lett
               volna; az alsó fogsora mindig kilátszott.</p>
            <p>Egyszerre abbahagyta a vájkálást. Szeme a bokrok felett találkozott a Jella szemével.
               Meredten nézett rá, káromkodott egyet és felugrott. A leánynak úgy rémlett ekkor,
               mintha az atyja hátraszólt volna a kolibába. Zura Jovannak rövid volt a
               lélegzete.</p>
            <p>- Hát te mit keressz itt?</p>
            <p>A leány már nem értette, miért is futott ő annyit, hogy ideérjen. A szíve nehéz és
               ellenséges lett. És mialatt fejében az öntudatlan gondolatok egy elmosódott benyomást
               kerestek, a melyre nem bírt visszaemlékezni, szeme mindegyre a koliba felé
               nézett.</p>
            <p>Átbujt a bokrok között és fojtottan, alaptalan reménységgel mondotta:</p>
            <p>- Az anyust keresem...</p>
            <p>Zura Jovan megint káromkodott. Jella félni kezdett, hogy az anyja talán még sincs
               itt. Két keze kinyílt a levegőben, mintha elejtette volna az utolsó darab
               kenyerét.</p>
            <p>A kolibából sajátságos csörömpölés hallszott. A leány hirtelen kiegyenesedett. Feje
               előrenyúlt és mielőtt az atyja megakadályozhatta volna átugrott a küszöbön.</p>
            <p>- Anyus!... kiáltotta olyan hangon, mint egy gyerek, a ki elől hiába bújtak el. -
               Hiszen tudtam... Ijedten állt meg. A szeglet homályában egy elhízott, lusta test
               mozgott. Ez nem volt az anyja. Ez egy idegen asszony volt. Szótlanul, kihívóan néztek
               egymásra, míg Jovan közéjük nem állt. Valamit súgott az asszonynak, az meg
               arczátlanul nevetett. Jella szeme megtelt könnyel. Eszébe jutott, mikor az atyja az
               anyját ütötte és ő elbújt a padláson, mert nem bírta nézni. «Vajjon megveri-e ezt
               is?...» Szerette volna látni. A háta puha volt, a csipője rezgett, mikor mozdult.
               «Ezt jól lehet ütni», - gondolta. - «Soká, ököllel.»</p>
            <p>Jovan nem nézett rá, mikor visszafordult. Zavarodottan hajtotta félre a fejét és
               megint leült a küszöbre. Csak onnan szólt hátra a leányhoz:</p>
            <p>- Éhes vagy?</p>
            <p>Jella megállt az atyjával szemközt.</p>
            <p>Az ember kelletlenül dörmögött:</p>
            <p>- Mit nézel úgy rám? Hát csak nem élhetek mindig asszony nélkül az erdőben.</p>
            <p>A hangja olyan volt, mintha a torkában fűrészeltek volna.</p>
            <p>Jella nem hallotta, a mit az atyja mondott. Csak egy gondolat járt a fejében.</p>
            <p>- Megverted már? - kérdezte és a szeme veszedelmesen fénylett. Zura Jovan még jobban
               kinyitotta a száját:</p>
            <p>- Kiről beszélsz?</p>
            <p>- Róla!... Jella állával a koliba felé intett.</p>
            <p>Az embernek eszébe juthatott valami. Ingerülten belevágta sarkát az ázott földbe. A
               locsakos víz feketén frecscsent térdig feltürt nadrágjára. Aztán felállt és nagy,
               lomha lépésekkel lement a mélyedésbe. Egy pillanat mulva eltünt a füstben, mely mint
               a megolvadt sár, gomolygva ömlött ki a szénkúp szelelőin át.</p>
            <p>Az asszony csak erre várt. Kidugta piszkos, fésületlen fejét a kolibából.</p>
            <p>- Elmenj innen, - mondotta lassan ringatva a csipőjét, - itt hármunknak nem telik az
               étel...</p>
            <p>Jella undorodva nézett rá. Daczosan, félvállról felelte: </p>
            <p>- Engem innen csak az apám küldhet el.</p>
            <p>- Az apád?... Ép úgy lehetne az enyém is. - Az asszony bárgyúan, gonoszul nevetett. -
               Sohse volt a tied. Te senki lánya, te... Az anyád csak előtted szégyelte. Azért
               fizetett meg Zura Jovannak, hogy hallgasson, azért tűrte, hogy üsse... Ostoba volt,
               mint a talpam...</p>
            <p>Az asszony szaggatottan, gyorsan beszélt és a szemében az a kérlelhetetlen kifejezés
               volt, melylyel az éhes állat az ételért dulakodik. Jella mintha fejbe ütötték volna,
               szédülve, tehetetlenül hallgatott. Egy pillanat alatt mindenféle az eszébe jutott, a
               mit régen Zura Jovan az anyjának mondott, mikor pénzt kért, mikor azt hitte, hogy ő
               nem hallja. Hátha nem hazudik ez az asszony? Két kezét görcsösen szorította a
               mellének és az ember után iramodott. Lenn, a fekete horpadásban szembekerült vele.
               Fuldokolva kiáltott rá:</p>
            <p>- Igaz, hogy nem vagy az apám?</p>
            <p>Jovan, mintha valamit követne a tekintetével, a mi elrepült tőle, bután nézett el a
               füst felett. Duzzadt szemhéja alatt vörös lett a szeme és olyat bődült, hogy
               visszhangzott a Risnják oldala. Rohanni kezdett a koliba felé.</p>
            <p>- Az mondta! Az ott bent! - ordította Jella. - Üsd... Üsd!... Ököllel! A fejét...</p>
            <p>A szive dobogott és a kegyetlen gyönyörűségtől, a fájdalomtól elvakulva menekült
               vissza az erdők zúgó alkonyába.</p>
         
         </div>
         <div type="chapter">
            <head>XI.</head>
            <p>Jelláról azt mondták a faluban, hogy rossz úton jár. Az emberek nem szeretnek
               segíteni, de szeretik, ha rájuk szorulnak. Nem bírták felfogni, hogy a Giacinta lánya
               hogyan tud olyan magányosan megélni közöttük. Voltak, a kik a liburni pásztorokról
               beszéltek; a legények Dusánt emlegették. De senki sem tudott bizonyosat. Jella pedig
               mindig hallgatott. Most már csak fenn a hegyekben élte a régi életét. És mert egyedül
               volt, hát erős lett. Olykor, ha behunyta a szemét, megborzongott saját magától. Mély
               szakadékok lehettek a lelkében, mert ha az emberekre gondolt, hideg sötétség szállt
               fel benne. Szeretni kezdte a vihart. Nem félt többé, ha a völgyek elfeketültek.
               Nevetett, ha a faluban kitépte a bóra a zsindelyt a nyomtató kövek alól. Úgy érezte,
               ő haragszik a vijjogó szélben, ő szaggatja a szénát az ágasokról, ő viszi a vörös
               földet a kőfalak közül, ő nyargal vele, mint egy vérző fergeteg. Zivatar után
               könnyebben lélegzett, mintha kitombolta volna magát és fáradtan, beesett szemmel
               nézett fel a hegyekre.</p>
            <p>Néha azt hitte, hogy a halántéka mögött egy kerék forog, a melyet nem bír
               megállítani. Gyakran járt eszében Balog Péter is, Davorin is, meg Zura Jovan, a kit
               azelőtt az atyjának hitt. Örült, hogy most már nincs köze hozzá és szabadon
               gyűlölheti őt is, meg azt a borzas, szurtos asszonyt is, a kit megvertek miatta. A
               pusztára is sokszor gondolt és olyanfélén képzelte el, hogy ott lelapulnak a hegyek a
               földre és az emberek rugják őket, mint a beteg kutyákat. Az emberek rugnak mindent, a
               mitől nem félnek. Szerette volna, hogy tőle is féljenek.</p>
            <p>Néha feldöntötte a rövidinges kis gyerekeket a falusi utczán. Fel akarta volna
               dönteni a viskókat is. Este pedig, fenn a hegytetőn haragosan tiport a meleg kövekre.
               Beletiport a napfénybe, amiért lenn járt a faluban.</p>
            <p>Azt akarta volna, hogy a nap egyedül a hegyeké legyen és a hegyek egyedül az övéi.
               Csak neki feleljen a visszhangos barlang, a Visnevica horpadt oldalában. Csak ő
               találjon rá a vérző havasi rózsára, csak ő tudja, hogy a Kecskehágó alatt megszakadt
               a Karszt szíve és az Isten örökös jeget tett a helyébe.</p>
            <p>Jelláé volt a hegyeknek minden titka. Ezért adott nekik más nevet, mint a többi
               emberek. Az Ezüstös, a melyben annyi csillogó forrás fakadt. Messze-messze a
               Kékhegyek és a vad Csillagjárás orma. Este, éjszakára azon kapaszkodtak fel az égre a
               legszebb csillagok.</p>
            <p>Szerette volna közelről látni az útjokat. Elindult egyszer arra felé a kecskéivel. De
               a hegyekből zivatar szakadt rá. A vihar sivítva hajtotta maga előtt a fellegeket.
               Mint félelmes, nyirkos óriásállatok rohantak le a meredeken. Borzongó gyönyörrel
               fordította feléjük az arczát. A kecskék nyugtalanul dörzsölőztek hozzá. Erősebbnek
               érezte magát náluk és nem félt.</p>
            <p>A fellegek belenyargaltak az erdőbe. Összetépték magukat a fekete fák között. A
               fenyves alatt megint gyülekeztek. Szédítő seregek örvénylettek le a falura. Felettük,
               mint a leboruló nép felett az ünnepi szentségtartó, sugarasan bontakozott ki a
               napfényben a Csillagjárás orma.</p>
            <p>Ezek voltak Jella legszebb perczei. Mindenről megfeledkezett. A felhők eltakarták a
               falut. Onnan lentről nem láthatta senki a hegyeket. Ilyenkor egyedül az övéi
               voltak...</p>
         
         </div>
         <div type="chapter">
            <head>XII.</head>
            <p>Giacinta még mindig nem jött vissza, Jella pedig még mindig várta. Ha a szél száraz
               levelet csapott az ablakra, sokszor kifutott az ajtó elé és éjjel, mikor csak félig
               aludt, nem egyszer hallotta, hogy valaki az ő hangjával beszél az üres házban:
               Anyus!... Anyus!... Ilyenkor reggel úgy rémlett neki, hogy az anyjáról
               álmodott...</p>
            <p>Már hosszúak voltak az esték, Jella iszonyodva nézett az ablak felé, mintha a tél ott
               ülne a küszöb előtt a sötétben, mintha látszanék a lehellete a hólyagos, zöld
               ablaküvegen... Eszébe jutott a behavazott falu; a nagy csend, melyben még kutya sem
               ugat, a fűzfavessző, melyből lassan kosár lesz dermedt térde között és... a
               végnélküli jeges éjszakák, mikor az ember nem tud aludni, mert éhes. Tekintete
               vissza-visszatért a laza téglához a tűzhely falában. De hát hol is maradhatott el az
               anyja ilyen sokáig?</p>
            <p>Ünnep volt. Jella a hegyekből jött vissza, gombát szedett a nedves oldalakon, ott, a
               hol még sütött a nap. Lenn az úton egy házaló poroszkált. Az ember azt kérdezte,
               merre van a korcsma? A leány szóbaállt vele, mert idegen volt. Hátha tud valamit az
               anyjáról. De azért nem kérdezett tőle semmit, csak ment mellette és lopva olykor
               rápillantott. Messziről jöhetett. Látszott a csizmáján. A hátán egy fekete ládát
               vitt. Az általvető szíjja mélyen belevágódott a hóna alatt a rongyos kabátba. Az
               arcza vörös volt az erőlködéstől.</p>
            <p>Jella érdeklődve nézett a fekete ládára.</p>
            <p>Mikor beértek a faluba, az ember megállt az ároknál, nekidűlt egy földhányásnak és
               leeresztette az általvető szíjját. Letette kalapját a fűbe és beletérdelt, aztán
               óvatosan kiszedte a reteszeket. A fekete ládából fésűk, kötények, kendők, vásári
               tükrök, hamis függők kerültek elő. A kékbeli olajos holmi és az olcsó szappan szaga
               erősen áradt a Jella orrába, de ő csak egy rojtos tarka kendőt nézett, a mely szebb
               volt, jobban virított mindennél. Ez a kendő megfogta a szemét. Ilyen gyönyörűséget
               nem látott soha. Egyszerre vágyódni kezdett rá. Mikor utána nyúlt, feltekintett. A
               kút felől dobogó, vihogó csoportban leányok, asszonyok jöttek az úton. Zorka is
               közöttük volt. Jella tovább iramodott. Csak messziről fordult vissza. Az ember még
               mindig a kalapjában térdelt. A leányok taszigálódva állták körül, Zorka pedig vállára
               vetette a tarka kendőt és egy bádogkeretes tükörben nézegette magát.</p>
            <p>Jellának eszébe jutott Davorin. Valami rosszat szeretett volna asszonyának kiáltani,
               de azért mégis hallgatva ment odébb.</p>
            <p>Útközben minduntalan a kendőre gondolt. Emlékezett rá, hogy gyerekkorában volt a
               birónénak egy ilyen kendője és ő szerette volna legalább egyszer a vállára vetni és
               szaladni vele, hogy a rojtok lobogjanak a szélben... Minden lánynak volt kendője a
               faluban, neki nem volt; nem volt neki soha semmije... Elképzelte, hogy ha az a kendő
               az övé lenne, úgy menne misére még nagy melegben is és Davorin megint őt nézné
               Úrfelmutatáskor, mikor a többiek lehunyják a szemüket. Ő pedig odafordítaná a hátát,
               nem mint a multkor, a rongyos, kartonruhás kis hátát, hanem a czifra, rózsás kendőt,
               aztán végig menne a falun és a sok rojt lobogna a szélben.</p>
            <p>Mikor hazaért, kivette a téglát a tűzhely oldalából, belenézett a kormos üregbe,
               vajjon helyén van-e az a kereszt, közben a kendőre gondolt.</p>
            <p>Estefelé kiült az ajtó elé. Mozdulatlanul nézett le az útra. Nagysokára kifordult a
               korcsmaajtón a házaló ember. Jellának egyszerre eszébe jutott, hogy miért didergett
               olyan sok idő óta a küszöbön. Megvan még a kendőd? - kiáltotta már messziről.</p>
            <p>Az ember bólintott és ment tovább.</p>
            <p>- Mennyiért adod?</p>
            <p>A vándorló megállt. Bizalmatlanul nézett a leány rongyos szoknyájára.</p>
            <p>Alkudozni kezdtek és Jella már úgy érezte, nem bír a kendő nélkül megélni.</p>
            <p>- Van egy arany-keresztünk... Megijedt, a mikor kimondta. Hirtelen hátranézett. Olyan
               gyorsan jött az egész. Az ember otthagyta a kendőt, pénzt is ráadásul, az
               aranykeresztet pedig vitte el magával.</p>
            <p>Jella levette a polczról az anyja imádságos könyve mellől a törött tükördarabot. Az
               ablaknak támasztotta. Belenézett. Fiatal mellén megfeszült a kendő. Mosolyogni
               kezdett.</p>
            <p>- Jágoda!... Jágoda!...</p>
            <p>A vén koldusasszony megállt a pataknál és mintha a szél hozná vissza, gyorsan jött a
               kunyhó felé.</p>
            <p>- Gyere csak!</p>
            <p>A leány meg akarta mutatni magát valakinek.</p>
            <p>Az öreg átbotlott a küszöbön és odakuporodott a tűz mellé.</p>
            <p>Jella nevetve fordult egyet:</p>
            <p>- Szép vagyok?</p>
            <p>Jágoda alulról nézett fel rá és lassan dörzsölte össze lilaszínű kezét.</p>
            <p>- Szép, - mondotta halkan, - de én fázom. Régen nem kaptam semmi meleg ételt.</p>
            <p>Jella tudta, hogy Jágoda a pálinkát hívja meleg ételnek és félrehúzta a száját.</p>
            <p>Az öreg kicsinylően legyintett.</p>
            <p>- Nem tudsz te semmit... Mikor az Úristen megteremtette a hideget, az éhséget és az
               öregséget, hát megsajnálta az embereket és hogy jót is adjon nekik, hát
               megteremtette a pálinkát, mert attól el lehet felejteni a hideget, az éhséget, meg az
               öregséget is.</p>
            <p>Szeme egyszerre megakadt az ablakdeszkán, azon a pénzen, melyet Jella a házalótól
               kapott. Nem vette le róla többé a tekintetét és közben olyan hangon, mintha koldulna,
               beszélni kezdett:</p>
            <p>- Honnan van ez a kendő meg az a pénz?</p>
            <p>A leányt készületlenül érte a kérdés.</p>
            <p>- No ne félj, Jelliczám. Szép is vagy,... fiatal is vagy, én meg tudok hallgatni. -
               Jelentőségteljesen nyujtotta ki száraz kezét.</p>
            <p>Jella adott neki a pénzből, de nem nézett rá. Az öreg megállt az ajtóban. Görnyedtebb
               volt, mint máskor, a keze leért a küszöbig. Ferde szájjal mosolygott:</p>
            <p>- Nemsokára hazajön az anyád...</p>
            <p>A leány ijedt mozdulattal rántotta le válláról a kendőt:</p>
            <p>- Honnan tudod?</p>
            <p>Nem értette, hogy mi történt. Megijedt, mikor az anyját említették, de hiszen az
               előbb még várta; világosan emlékezett, az előbb, mikor gombát szedett a
               hegyoldalon... Nyugtalanul pillantott a tűzhely alsó téglájára... Ezóta már messze
               járhatott a házalóember és az anyja azt mondta, hogy jól vigyázzon a keresztre. Végig
               törölte a homlokát. Mikor olyan szép volt az a kendő. Mikor olyan régen vágyódott
               utána...</p>
            <p>Este, elalvás előtt, mintha nem várta volna többé olyan nagyon az édesanyját. Ezután
               nem kérdezgette önmagától, hogy hát hol is marad oly sokáig.</p>
         
         </div>
         <div type="chapter">
            <head>XIII.</head>
            <p>Éjjente már havazott a hegyekben. A nehéz, fekete ég lesülyedt, csak a fehér csúcsok
               támasztották, hogy le ne zuhanjon a földre. Az oldalakon állatkolompolás hallatszott.
               Mintha csengők görögtek volna alá a ködben. A havasi pásztorok lejebb húzódtak a
               falvak felé. A szél sivalkodott a kéményekben. Az ajtókat csukva tartották.</p>
            <p>Péntek este volt.</p>
            <p>A zápor szakadozottan verte a földet, a szerint, a hogy a szélrohamok hajtották. A
               víz szomorúan frecscsent az árkok körül. Jella az ablakon át nézett bele a lucskos
               szürkületbe és a vasárnap, a mise, a kendő járt az eszében. A kendő...</p>
            <p>Lenn a fekete úton egy formátlan alak küzdötte magát előre a viharban. Mikor közelebb
               ért, tagozódni kezdett a teste. Egy magányos asszony volt. Felsőszoknyáját fejére
               hajtotta, ázott ruháját a lába közé csapta a szél. Jella nem tudta miért, egyszerre
               az anyjára gondolt. Az ablakra rántotta a foszlott szoknya-rongyot, a szegletbe dobta
               a kendőt és mereven megállt a szoba közepén.</p>
            <p>Mintha erősebben kopogna az üvegen az eső. Mintha az ajtót rázná a szél. A leány
               szeme tágra nyilt. Úgy rémlett neki, hogy gyenge hangon valaki hívja őt. Lassan,
               ijedten húzódott hátra, de a hang utána jött a tűzhelyig. A retesz mozgott, mintha
               kívülről rángatnák. Jella keresztet vetett és kinyitotta az ablakot. A hideg eső az
               arczába csapott, a szél lobogva fújta be a szobába a szoknya-rongyot.</p>
            <p>A küszöbön Giacinta állt.</p>
            <p>Mikor szembekerültek egymással, a leány visszahőkölt.</p>
            <p>- Anyus, - a hangja elcsuklott, - anyus...</p>
            <p>Az asszony kimerülten dőlt a falnak. Ázott ruhájáról csurgott a víz. Haja csapzottan
               tapadt a halántékához, szeme a kék árnyékoktól olyan nagynak látszott, mintha az
               arcza közepéig érne.</p>
            <p>Jella iszonyodva támaszkodott az asztalnak és két csipője mellett görcsösen markolta
               a deszkát. Nem birta levenni tekintetét az anyjáról... Hogy megváltozott...</p>
            <p>- Félsz tőlem? Az asszony beesett, viaszsárga arczán akadozó fáradt könnyek folytak
               végig. - Beteg vagyok... nagyon beteg...</p>
            <p>Aztán ott feküdt az ágyon és nem beszélt sokáig, csak szegény, sovány keze mozgott
               szakadatlanul a pokróczon. Jella megrakta a tüzet, közben arra gondolt, bár múlnék az
               idő, bár messze lenne tőle mindez. Giacinta egyszer mereven felemelte a fejét. A
               torkából tompa hörgés tört elő. Megint hátrabukott. Az az idegen hang megfagyasztotta
               Jellában a vért. Érezte, hogy az anyja mondani akar valamit, de nem tud beszélni.</p>
            <p>A csendben csak Giacinta lélegzete hallszott. Kinn egészen besötétedett, a tűz fénye
               élőbb lett a kürtő köpönyege alatt. Jella az ágy szélén ült és értelmetlen arczczal
               nézte az anyja mellét. Mióta észrevette, hogy milyen csodálatosan emelkedik, nem
               bírta róla levenni a tekintetét. Kétszer egymásután, aztán sokáig nem mozdult, aztán
               megint kétszer. A szája széle kék volt és száraz; a homlokán apró patakokban folyt a
               verejték. Összeszedte minden bátorságát és végighúzta a tenyerét az anyja gödrös
               halántékán. Giacinta felnyitotta a szemét. Mozdulatlan pillákkal soká nézett reá.</p>
            <p>- Szegény gyerek... A hangja üres volt és messziről hangzott.</p>
            <p>Jella felrezzent.</p>
            <p>- Anyus... kellene valami?</p>
            <p>De az asszony nem felelt. Reggel felé megint nyugtalan lett. A feje ide-oda ingott a
               szalmazsákon és a keze mintha láthatatlan pelyheket szedett volna össze,
               szakadatlanul mozgott a pokróczon.</p>
            <p>Jella megint megtörölte a homlokát és vizet adott neki. Szomjasan ivott, de a szemét
               nem nyitotta ki és a víz sajátságos nehéz zajjal ment le a torkába, mintha tikkadt
               favályuba ömlött volna. A leány föléje hajolt. Giacinta ajka mozgott. Gyerekes
               elváltozott hangon beszélt és az anyját hívta, azon a nyelven, a melyen régen olyan
               szépen tudott énekelni. Aztán imádkozni kezdett, gyorsan, érthetetlenül. Jella is
               imádkozott és megint arra gondolt, bár múlnék az idő.</p>
            <p>A tulsó falon halvány koczka bontakozott ki a sötétből, de a leány nem látta a
               hajnalt, ő csak az ablakkereszt fekete árnyékát nézte, a melyet a növekvő világosság
               mint valami hideg, élettelen víz áradása, lassan úsztatott át a szoba földjén, az
               anyja ágya felé. Eddig sohasem vette észre, hogy a reggel egy fekete kereszt körül
               jön be a házba...</p>
            <p>Az eső szakadatlan rohamokban verte a tetőt, a szél fütyült az ajtórepedésen át.
               Minden szürke és szomorú volt, csak a szegletben virított egy tarka folt. A Jella
               kendője... A leány dideregve állt fel, nyújtóznia kellett, hogy dermedt tagjait
               megint használni bírja, aztán lábujjhegyen az ablakhoz ment, levette a
               szoknya-rongyot és a kendőre dobta. A szeglet homályában hirtelen megállt. Most,
               hogy távolabb került az anyja ágyától, nem mert visszamenni. Félni kezdett. A haja
               alatt hideg áramlást érzett a fején és a nagy csendben az a szörnyű bizonyosság fogta
               el, hogy egészen egyedül van a világon.</p>
            <p>Iszonyodva menekült az ágyhoz.</p>
            <p>Az anyja nem lélegzett többé. És Jella csak ekkor értette meg, hogy az elébb itt volt
               az édes anyja, csak ekkor fogta fel, hogy mielőtt elment, még egyszer visszajött.</p>
         
         </div>
         <div type="chapter">
            <head>XIV.</head>
            <p>A keresztútnál, a dombhajlás alatt egy megrogyott vén ház állt. Falán nedves foltok
               látszottak még nyáridőben is. A kék keretes kis ablak mögött ült naphosszant a
               sírásó. Opánkát varrt a parasztoknak és egyre kalapált. Azt tartotta, hogy az
               embereknek legfeljebb egy sírra, de legalább két opánkára van szükségük. Egy
               mesterségből nem lehet megélni... Ha sírt ásott, ha opánkát varrt, egyforma volt az
               arcza és közben mindig fütyült. De mikor a gyerekek vargának csúfolták,
               megharagudott. Az atyja, a nagyatyja is sírásó volt. Ő sem akart más lenni.
               Megfenyegette a gyerekeket, mérgesen kiáltott ki az útra. Aztán visszaült a kis
               asztal mellé az alacsony székre és kívülről csak sovány hátának görbülése látszott,
               meg olykor a keze, a hogy a fonalat a levegőbe húzta.</p>
            <p>Mikor Jella a világtalan, esős reggelen megállt az ablakánál, fütyörészve babrált az
               asztalkán, a kaptafák és bőrdarabkák között. Fel sem tekintett.</p>
            <p>- Hát mi kell, opánka-e vagy sír? - és nevetett hozzá.</p>
            <p>Egy ideig várt a feleletre, aztán kipillantott a leányra. Mialatt nézte, lassan
               felhúzódott nagy homlokán a bőr.</p>
            <p>- No mi baj?... Hát ki?... Az apád?... Nem?... No csak sírjad ki magadat.</p>
            <p>Jella odadőlt az ablakdeszkának és két tenyerébe temette az arczát.</p>
            <p>Az ember mozdulatlanul nézett rá, a keze nem babrált többé az asztalkán. Abbahagyta a
               fütyülést... Egy asszony volt a világon, a ki őt szerette. Milyen régen nem gondolt
               rá. Pedig, mikor meghalt és ő árván maradt a világon, épp azon a helyen, ott az
               ablakdeszkán görgette sírva a fejét, a hol Jella támaszkodott. Lehúzta vörös
               kendőjének a csücskét az orráig, megtörölte a szemét és ő is az anyjára gondolt, a
               ki pedig vagy negyven év előtt meghalt már. Közben felállt és nagyot sóhajtott. Jella
               válla felett kihajolt az ablakon. Szakértően nézett le a leány sáros, mezítelen
               lábára. Dünnyögött valamit, megint lenézett, aztán a szeglet felé indult, hol a
               keresztbe szegezett rúdon szárított hal és avas szalonna között néhány vadonatúj
               opánka függött. Egy pillanatig habozva tapogatta az opánkákat, végül leakasztott egy
               párt, a melyen vörös bőrből takaros szivek voltak kivarrva és félszeg fejtartással,
               mintha valami vigasztalót mondana, odaállította őket a leány mellé az ablakdeszkára.
               Aztán elszégyelte magát hirtelenében, betette az ablakot és ásóval, csákánynyal a
               vállán, fütyörészve indult a temető felé.</p>
            <p>A parokhia előtt Jella ismét megállt, mintha valaki megfogta volna a szoknyáját.
               Tudta, hogy mikor elment hazulról, ide is be akart térni.</p>
            <p>A tisztelendő úr szobájában már fűtöttek. A pipafüstös melegben felszállt a frissen
               surolt deszkapadló szaga. A pap rosszalóan nézett az ujság felett Jellára.</p>
            <p>- Előbb kellett volna jönnöd...</p>
            <p>- Édes Istenem, de hiszen én nem tudtam...</p>
            <p>- Úgy halt meg az anyád, a mint élt; az Úr kegyelme nélkül. - A plébános lassan
               ingatni kezdte keresztbe vetett lábát, mintha harangoznék. Közben elnyűtt, otromba
               czipőjére bámult. «Újat kell venni», gondolta és rosszkedvű lett. Olyan szigorúan
               szólt Jellára, mintha ő lett volna az oka, hogy a czipő kiszakadt:</p>
            <p>- A temetésért fizetség jár...</p>
            <p>A leány felsóhajtott:</p>
            <p>- Hát akkor eladom az anyus kecskéjét. - És mialatt beszélt, fáradtan szorította
               magához a két opánkát, melyet a sírásó adott neki.</p>
            <p>- Majd imádkozom az anyádért, - mormogta a pap üzleti hangon és tovább olvasta az
               ujságot.</p>
         
         </div>
         <div type="chapter">
            <head>XV.</head>
            <p>Lenn a templomban delet harangoztak. Franjó eljött a Giacinta házába. Jella az
               ablaknál ült. Fásultan nézte, mint csepeg be az eső a tetőn át a szobába. Körülötte
               minden úgy hevert szanaszét, mint tegnap este. A halott feje mellett egy kis őszi
               virág fonnyadt a szalmazsákon. A kecske a szegletben mekegett.</p>
            <p>Franjó esetlenül óvatos mozdulatokkal közeledett a szürke, szomorú ágyhoz. Egy
               lépésnyire tőle tiszteletteljesen megállt és lassan forgatni kezdte ázott kalapját.
               Jella tovább bámulta a halkan freccsenő esőcseppeket. A bodnár háta előre görnyedt. A
               torkát reszelte, aztán megmérte a halottat egy zsinórral és közben lopva közelebb
               tolta a fejéhez a fonnyadó virágokat.</p>
            <p>- Majd elhozom a koporsót, - dörmögte, mikor elment. Egész nap hallatszott a faluban
               a kalapálása, este pedig kiült a küszöbre és harmonikázott.</p>
            <p>Jella végighúzta kezét az arczán, mintha fel akart volna valamit kelteni, a mi
               kínosan, hánykolódva aludt a fejében.</p>
            <p>Az eső elállt. Már nem folyt be a szobába. A leány csak most vette észre, hogy eddig
               a cseppeket nézte. Ijedt szeme valami mást kezdett keresni, a mi leköthetné. Félt,
               hogy a tekintete az ágyra tévedhetne. Az idő múlt. Jella pillantása elfogta a
               rőzseláng villanását a tűzhelyen, a falon, futott utána, mikor fellódult a
               padlásnyiláshoz támasztott létrán. A mennyezeten, a deszkák repedésein szénaszálak
               lógtak be a szobába. A szálak rezegtek, mintha valaki járt volna a padláson. Jella
               nem értette, miért bír az esőcseppekre, a tűzre, a szénaszálakra gondolni, csak arra
               nem, hogy az anyja ott fekszik holtan, az ágyon. A szeme szinte fájt, olyan száraz
               volt és a mellében kemény volt a szíve. Hát igazán kövek lennének benne? És ekkor
               akaratlanul a halottra nézett.</p>
            <p>Az ágy irányából mozdulatlan, hideg csend áradt felé. Ilyen rettenetes csendet nem
               ismert eddig, soha sem látott meghalni senkit, a temetőben is csak akkor járt, mikor
               virágok nyíltak és a sírok felett aranytestű erdei méhek szálltak át. De ez a halál
               itt az ágyon más volt... egészen más. Az anyja, mintha megnyúlt volna, nagyobbnak
               látszott. A teste élettelen, dermedt súlylyal nyomta a szalmazsákot. Átlátszó arcza
               végtelenül komoly és idegen volt. A szája csak egy sötét vonal volt, kissé kinyílt,
               mintha csodálkoznék valami felett.</p>
            <p>Jella sokáig, szinte kötelességszerűen nézte őt, de nem ismert rá és nem bírt sírni.
               A tekintete lassan, gépiesen tovább siklott.</p>
            <p>A tűzhely barlangos mélyedésében két fakanál függött egy szegen. Az egyikből
               hiányzott egy kis darab, ez volt az anyja kanala. Hányszor látta fehér foga között,
               mikor az étel melegen gőzölt az ajka előtt. És ezt soha többé nem fogja látni...
               Egyszerre könny futotta el a szemét. Egyszerre megértett két szörnyű szót: soha
               többé... A kitört szélű, gazdátlan fakanál, a melylyel nem fognak többé enni, nem
               volt olyan megfoghatatlan, mint az a nagy, komor elmulás, mely a halottas ágyon
               hallgatott.</p>
            <p>Soká, soká sírt és a könnyeivel kiolvadt belőle a késő szemrehányás őrölő keserűsége.
               A mire nem mert gondolni azelőtt, azzal most megvádolta önmagát. Ő már jó ideje nem
               várta vissza az édes anyját. Félt tőle. Félt, hogy számon kéri a keresztet. Mikor
               jött, nem mert a szemébe nézni és most már nem nézhet bele soha.</p>
            <p>Minden úgy van, a hogy azelőtt, a tücsök is cziripel, a melyet az anyja ismert, az
               eső is veri az ablakot, a tűz sem aludt ki tegnap óta... csak az anyja nem lélegzik
               többé az ágyon.</p>
            <p>Soha többé. Soha többé... Eddig nem tudta, hogy ez mit jelent. Szeméből szüntelenül
               folytak a könnyek. Kezét a mellének szorította, mintha össze kellene fognia, hogy
               szét ne szakadjon. Úgy érezte, rossz volt az anyjához, pedig milyen nagyon szerette
               őt. Miért is nem mondta meg neki, mikor ott hánykolódott a szalmazsákon? Miért jut az
               embernek minden csak akkor az eszébe, mikor már késő? Miért nem fogta meg egyszer sem
               szegény, dolgos kezét, a mely még az utolsó órában sem nyughatott? Miért nézett
               mindig a szegletbe, mikor az anyja megtört szeme az ő szemét kereste?</p>
            <p>Zavarodottan most is oda pillantott... A kendő... az volt mindennek az oka. Meglopta
               vele az édes anyját. Jella szivettépő zokogást hallott a belsejében, aztán letérdelt
               a gyűrött, szürke ágy mellé és mintha visszaadná az anyjának azt, a mi mindég az övé
               volt, leterítette a halottat a piros rózsás zöld kendővel.</p>
         
         </div>
         <div type="chapter">
            <head>XVI.</head>
            <p>Másnap eltemették Giacintát a hegyoldali kis temetőben. Ott, a hol sziklába kellett
               vájni a sírokat, a hová temetéskor minden ember hozott a termőföldjéből hantnak egy
               rögöt. Kevés a föld a nagy hegyek között, kenyeret is, hantot is csak alig hogy
               ad.</p>
            <p>A templom érczszava szomorúan sírt végig a völgyön. Mikor a kunyhó küszöbe felett
               átbillent a fekete koporsó, kisütött az őszi nap a felhők közül. A hegyek áttörtek a
               ködön, ragyogó nedvesen, mintha erdőstől, sziklástól egy mérhetetlen tó vizéből
               bukkantak volna ki. Minden csillogott, csak Jella szeme volt ismét száraz. Az emberek
               látása kővé dermesztette a lelkét. Fakó arczczal, fásultan ment a lassan ingó, sötét
               koporsó mögött, melyről nem tudta elhinni, hogy az anyját viszik benne. Maga körül
               mintegy álomban messziről hallott mindent. Nehéz, döngő lépések. Elfojtott suttogó
               hangok. «De szép is volt...» «Hogy szeretett élni...» «Hogy tudott énekelni...» Az
               emberek ma lágyabbak voltak, mint máskor. Mindenki magára gondolt és mintha a
               halotton át a halálnak akartak volna hizelegni, hogy még soká ne bántsa őket, csakis
               jót mertek mondani.</p>
            <p>Hátul az asszonyok énekelni kezdtek. A férfinép felváltva vitte a hosszú úton a
               koporsót. Jellának egy pillanatra úgy rémlett, mintha Davorin fedetlen fejét is látta
               volna a fekete láda mellett, meg a Franjóét is, de a bodnár feje közelebb simult a
               fekete ládadeszkához, mint a többieké. Kétoldalt ijedten hallgattak a szürke viskók
               és a templom olyan ünnepélyesen nézett le Giacinta utolsó útjára, mintha az
               emberekkel együtt ő sem akarna visszaemlékezni, hogy előle kergették el azt, a ki
               mögött most levett kalappal ment az egész falu.</p>
            <p>A két gyertya lángja megingott a rétek szabad levegőjében. A sötét ünneplők között
               fehéren lobogott a pap csipkés ingének a foltja a temető sövénye felé. A nyitott sír
               partján csákányára dőlve, görnyedten állt egy ember. Fejebúbján lassan lengette a
               szél a vörös kendő csücskét.</p>
            <p>Jella zavaros szemmel meredt rá, mialatt a Miatyánkot mondta. «Miért kínoznak ilyen
               soká» - gondolta kimerülten. - «Bár múlnék el az egész.» Mikor elmerült a sziklában a
               fekete koporsó és döngve hullott rá az első köves rög, mintha a távolból sikoltást
               hallott volna. A saját sikoltását. Most... Most halt meg az öntudatában az édes
               anyja és... a nagy csendben felzokogott. Egy durva kéz megfogta a karját és húzta
               vissza. Megint kopogtak a kövek. Homályosan látta, hogy a kalapokból, keszkenőkből
               föld hull a sírba.</p>
            <p>A hant már vörösen, szomorúan emelkedett a kis fakeresztek között. Zorka is
               kifordította a keszkenőjét, mögötte Slatka állt és a szemét törölte, mondott is
               valamit, de Jella nem értette, ő csak egyre arra gondolt, hogy ezek az emberek most
               betemetnek egy gödröt, a melyet ők maguk ástak meg.</p>
            <p>Mikor egyedül maradt a friss hantnál, az a vágya támadt, hogy a kezével kaparja el
               azt az ellenséges földet, melyet ellenségek hoztak ide. Lehajolt, hogy belemarkoljon,
               de két karja kinyilt és kimerülten hanyatlott előre, mintha annyi rögön át magához
               akarná ölelni az édes anyját...</p>
            <p>Túl a száraz bozóton, egy behorpadt sír felett Jágoda ült magányosan és
               bólintgatott.</p>
            <p>- Úgy-e, megmondtam? Úgy-e, visszajött?</p>
            <p>Jella babonásan nézett a fázós, szürke öregre.</p>
            <p>- Minden visszajön, - dünnyögte Jágoda fáradtan, - de nem úgy, a hogy az emberek
               várják. Másként. Egészen másként.</p>
            <p>A leány végighúzta két kezét az arczán.</p>
            <p>- Borzasztó a halál.</p>
            <p>- Nem igaz, az élet borzasztó. A meghalás még élet. A halál az más, az már jó, mert
               csendes.</p>
            <p>Jellában a fiatal élet egy pillanatra megiszonyodott a vén koldusasszonytól. Most az
               egyszer Jágoda nem tudott rajta segíteni. Ő a halálról beszélt, ő a halálhoz
               hasonlított. Jella pedig egészen mást keresett. Tekintete öntudatlanul felmenekült a
               hegyekhez.</p>
            <p>A hegyek végtelenül nagyok voltak a végtelen égben. És egyszerre hívni kezdték őt
               magukhoz.</p>
            <p>Megindult. Aztán elmaradt az út. A mélyben dermedten hátrált a temető. A kiskeresztek
               belesüppedtek a hantokba. A házak elnyúltak, csak a tetejük állt ki a kövek közül.
               Utolsónak lassan leguggolt a templom is a völgyfenéken.</p>
            <p>Az irtásban zörgött a vörös, kemény fű. A hegyoldalon zúgva, zölden jött elejbe a
               fenyves. És ott a tiszta, örök csúcsok csendes magasában megint az anyjára gondolt. A
               temetés, az utolsó éjszaka, minden, a mi tegnap és ma történt, hátrább húzódott az
               emlékezetében. A régi napok pedig tolódtak előbbre. Valószínűtlen lett a valóság. Már
               nem tudta felfogni, hogy az anyja nincs többé. Szinte megint várni kezdte azzal a
               szomorú türelemmel, a melylyel csak azokat várják, a kik nem jönnek többé vissza.</p>
            <p>Tompa fáradtság lepte meg. Le szeretett volna feküdni a földre. De a föld hideg volt
               mezítelen talpa alatt. Neki szeretett volna dőlni a szikláknak, hogy megtámassza a
               fejét. De a sziklák kemények voltak.</p>
            <p>Egyszerre mondhatatlanul nehéz lett a szíve, a hallgató hideg kőmagányban. Mit keres
               itt? Az emberek, a hegyek, a csend... semmi sem segíthet rajta...</p>
            <p>Lába előtt egy kis fekete folt mozgott a fagyos mohában. Egy dermedt bogár mászott
               vergődve a vízmosás felé, oda, a hol a sziklák nyílásán át halvány, élettelen csíkban
               sütött le a nap.</p>
            <p>Jellának eszébe jutott, hogy ő is fázik. Ő is megelégednék most, még egy kis téli
               nappal is. Tovább indult, át az erdőn, fel a hegyélre. Fehér sorompó vágta el az
               útját. Túl a sorompón egy ház állt, a melyre annyiszor gondolt. A töltésen egy ember
               jött, a ki elküldte őt és a ki mégis mindennap visszavárta.</p>
            <p>Jella sírni kezdett. Az ember két keze közé fogta a leány fejét és félénken a mellére
               szorította... Ebben a csendes perczben az egyik olyan nagyon öreg volt, a másik olyan
               nagyon fiatal: mind a ketten érezték, hogy szükségük van egymásra.</p>
            <p>És egy hónap mulva a leány és az ember megesküdtek lenn a völgyben, a falusi
               templomban.</p>
         
         </div>
         <div type="chapter">
            <head>XVII.</head>
            <p>Ősz volt megint, egy másik ősz. A szél zúgva járt az erdőn. Távoli állatkolompolást
               hozott magával, elkapta az alagút előtt egy vonat hosszú sikoltását.</p>
            <p>Jella felkönyökölt a fűben. Nézte, mint szakad meg a galyakon a füst. Két éve élt már
               az őrházban és még mindig csodálkozott, ha a futó füstöt meglátta a fák között.</p>
            <p>Két éve. És neki úgy rémlett, mintha hétköznapok nélkül, végtelen sok vasárnap mult
               volna el azóta, hogy a völgyből a hegyre jött. Sokszor eszébe jutott az esküvője. Nem
               volt boldog akkor, szégyelte magát, a miért szomorú, a miért fél az ismeretlen
               élettől és attól az ismeretlen embertől, a kinek az oltár óta joga volt, hogy közel
               jöjjön hozzá.</p>
            <p>A faluból csak az anyja sírja nézett utána. Az irtásnál csak a kecskéktől búcsúzott.
               Emlékezett arra, hogy mikor ide jött, még egyszer, utolszor összedörzsölődzött a
               fekete gidával, aztán mentében is mindegyre visszanézett rá, mintha a kis állattal
               elmaradt volna tőle valami, a mi tele volt vad szenvedéssel, a mi fázott, sírt,
               éhezett, de a mi szabad volt, mosolygott és énekelt is olykor.</p>
            <p>Jella most már nem éhezett, nem fázott többé. Péter nagyon szerette őt. Nehézkesen,
               alázatosan, azzal a türelmes megalkuvással, a melylyel csak az olyan ember szeret, a
               ki sokáig élt asszony nélkül és fél, hogy megint magára marad.</p>
            <p>Jella ösztönszerűleg megérezte ragaszkodásában az aggodalmat és ez megnövelte az
               akaratát. Elvégezte ugyan a ház körüli munkát, törődött az emberrel meg az
               állatokkal, de csak akkor, ha kedve tartotta; szertelenül, a hogy eszébe jutott.
               Különben élte a régi életét. Naphosszant elbarangolt Péter kecskéivel a hegyekben.
               Este, mint egy kis fergeteg, nyargalt állatjaival a lejtőn és a hajában behozta az
               őrházba a havasi rétek virágos, zöld szagát. Aztán leült a tűz mellé és énekelt.</p>
            <p>Első időkben bevitte olykor a kiváncsiság a szolgálati szobába. De ott minden komoly
               és idegen volt. A fogason nagy télibundák lógtak még nyáron is. A falra szegezett
               papiroson a vonatok lámpajelzése látszott. Jella megbökte újjával az apró mozdonyok
               képén a szines pontokat. Tudni akarta, mit jelent a piros tárcsa, a kis zászló, a
               zöld, meg a fehér üveg a lámpában. A harangjelzések is érdekelték. A távbeszélőbe
               belenevetett. Aztán megunta az egészet és ha Péter könyvet adott a kezébe, hogy
               olvasni tanuljon, álmos lett. Ráült a könyvre és akár egy fiatal macska, lustán,
               kecsesen nyujtózott. A magyar szót is csak nehezen törte, könnyebb volt neki a
               horvát.</p>
            <p>- Merre jártál?</p>
            <p>Csillogni kezdett a szeme. Csodálatos dolgokat tudott mesélni a barlangról, a
               melyikben zöld forrás fakad, a szakadékról, a melyik tele van fehér virággal...</p>
            <p>Péter nevetett és a karja közé kapta. Jella pedig duzzogva védekezett, mint egy
               gyerek, a ki unja, ha felnőttek csókolják.</p>
            <p>- Hát egy kicsikét sem szeretsz? - közeledett az ember és a két kezébe fogta a
               gyerekasszony akaratos fejét, szorosan, erősen, hogy... meg ne rázhassa. Jella
               mihelyt kimenekült, körülnyargalta a félszert. Elbujt az istállóba és megölelte a
               kecskéket, mert azok nem kértek tőle semmit. Csak mikor teleszívta magát szabad
               levegővel, ment vissza a házhoz. Leselkedve dugta be fejét az ajtón. Ha szomorúnak
               látta Pétert, hátulról hozzá lopódzott és hirtelen megcsókolta. Aztán mulatott rajta,
               hogy egy lehelletével meg tudta az embert rázni.</p>
         
         </div>
         <div type="chapter">
            <head>XVIII.</head>
            <p>A napok összefogódzva, zajtalan körben futottak át a házon. Hasonlítottak egymáshoz,
               mintha testvérek lettek volna és Jella jóformán alig tudta, hogy melyiknek tegnap,
               melyiknek holnap a neve. A vonatok jöttek, mentek, megrázták a földet, teleszórták
               szikrával az éjszakát, füstöt fújtak a napfénybe, aztán csend lett megint, nagy
               csend, a melyben meghallatszott, ha levél hullott a fáról. «Ezentúl mindig így lesz»
               - gondolta Jella és, hogy elhasználjon valamit abból a fiatal életből, mely
               nyugtalanul lüktetett benne: versenyt hempergett kecskéivel a havasi lejtőkön.</p>
            <p>Egy napon messze elbarangolt az őrháztól. A szélgátak elmaradtak. Egy pásztorkunyhó,
               kövekkel bekerített karám, kettétört fenyőfák... Lejjebb, mint két végtelen
               megfeszített hajszál, húzódott a hegyek között a sínpár. Az alagutak csak kifüstölt
               rókalyukaknak látszottak. A vonat pedig a kőmezőn úgy rohant át, akár egy ízelt
               testű, égő fejű kis gyík. Jella a bóra sivár birodalmába tévedt. Eszébe jutottak
               Jágoda meséi: a szárnyas tűz, a törpék, a kőszakálú hegyirém... Áhitatosan nézett
               szét. Mindannyian itt élnek ők. És lázas szemmel, borzongva mind egyre feljebb
               kúszott a szétmálló, üreges sziklákon, melyek mint nagy küzdelemben elhullott
               óriás-állatok csontjai, egymásra dőlve hevertek a vörös napfényben. A havasi medence
               mozdulatlan, fekete vizében is felborított sziklák képe látszott. Kövek, dermedt, vad
               kövek mindenütt.</p>
            <p>Jella keresztet vetett magára. Visszafojtott lélegzettel áthajolt a szikla
               párkányán.</p>
            <p>A mélyben, mintha hatalmas aczéllapot kalapáltak volna a kopár hegyek hajlásába,
               kéken csillant egy végtelen sík. És a síkban madárszárnyú fehér pelyhek úsztak.</p>
            <p>«Ez tán a puszta», - gondolta Jella és ellenszenv rezzent meg az arcán. Aztán lassan
               felengedtek a vonásai. Messze emlékek kezdtek mosolyogni benne. Elfeledett régi
               képek... Homokos part felett ezüstfényű háló. Fehér kagyló. Futó kék hullámok...
               Behunyta a szemét, hogy jobban visszalásson és hallgatta, a mit a tulajdon szája
               mondott:</p>
            <p>- A tenger!...</p>
            <p>Ráismert. Az égszínű sík ott lenn a mélyben... az anyja tengere. Minden eszébe jutott
               és egyszerre megint közel volt az anyjához, akár csak régen, a tűznél, mikor
               félálomban, lehunyt szemmel is érezte, hogy mellette van. «Anyus...» Nem határozta
               el, mégis tudta, hogy visszajön ide máskor is. Sohasem vitt virágot az anyja sírjára,
               de most letépte a melléről a havasi violákat. Ledobta őket a mélységbe, messzire,
               mintha a tengerbe akarta volna szórni a virágokat.</p>
            <p>Este hallgatagon ült a tűz mellett. Péter fáradtan tette le a jelzőlámpát a
               szegletbe. A pipáját kezdte tömni.</p>
            <p>- Mire gondolsz?</p>
            <p>Jella felrezzent, mintha messziről jönne vissza, zavartan nézett a levegőbe.</p>
            <p>- A tengerre...</p>
            <p>- Láttad?</p>
            <p>A gyerekasszony bólintott.</p>
            <p>- Milyen kopárak arra a hegyek, - egyszerre élőbb lett az arca, - olyan vad ott
               minden.</p>
            <p>- Pedig úgy hallottam, - dörmögte Péter elgondolkozva, valamikor erdőség volt az is.
               Tengerésznépek vágták ki a fákat. Várost építettek belőlük a vízben.</p>
            <p>- A vízben?</p>
            <p>- Igen, és a hegyekről lesodorta a bóra a földet és minden kopár lett.</p>
            <p>Jella szeme sajátságosan tüzelt.</p>
            <p>- Hát a hegyeket is az emberek tették olyan vadakká?... Egy félig érzett sejtés járta
               át a fejét, de nem tudta végig gondolni.</p>
            <p>Péter nagy füstfelhőt fújt a lámpa felé és kinyujtotta a karját.</p>
            <p>- Nem csókolsz meg ma sem?</p>
            <p>De ő elfordult. Egy nagy lépéssel átugrott a küszöb felett.</p>
            <p>Az ember értelmetlenül bámult utána és hallgatott, mintha szégyelte volna, a mit
               érez.</p>
            <p>Kinn dermedt, fekete hullámokban emelkedtek az égnek a sziklák és Jella felnézett
               rájuk. Ilyen dermedt, fekete kőhullámok voltak az ő lelkében is... Miért nem tudott
               olyan lenni, mint azok a leányok, a kiket valamikor a falujában ismert? Miért nem
               tudott jobb lenni ahhoz az egyetlen emberhez, a ki jó volt hozzá, a ki gondolt rá,
               hogy ne fázzék, ne éhezzék többé? Nem bírt feleletet találni és sírni szeretett
               volna.</p>
         
         </div>
         <div type="chapter">
            <head>XIX.</head>
            <p>Eljött a tél, aztán elmult. A hó elolvadt.</p>
            <p>Jella kinn kóborolt megint a nedves földszagú erdőkben. De nem volt többé a régi,
               pedig semmi sem változott. A vízmosásokban csergedeztek a vizek, mintha ezer
               lüktetéstől élne a hegy. Az erdő tar galyain mint tavaly, halvány zöld fellegekben
               reszketett a fiatal lomb; a megduzzadt patakok színe alatt sárga foltokban inogtak
               az árokmenti virágok. A földben szinte nyüzsgött a láthatatlan zsendülés, a fákban
               nedves élet szállt fel és a havason furulyáztak a pásztorok.</p>
            <p>Jella vére most érezte meg először a nagy kezdetet.</p>
            <p>Mindenütt kezdődött valami: a lejtőkön, a réteken, a patakokban, a kövek között, az
               állatokban, és ő benne is. Csak az életében nem kezdődött semmi. Egyszerre öregnek
               látta a férjét. Ha együtt mentek és ő a napba nézett, az ember nem bírta követni a
               tekintetét, összehúzta a pilláit és könnybelábadt a világosságtól a szeme. «Hát ez
               volna az egész? Mindig ez? Soha más?» Jellát kínzó türelmetlenség fogta el. A házban
               szorította a levegő a homlokát. Az erdő kicsi lett neki. Mentében letépte a rügyező
               galyakat, öntudatlanul, értelmetlenül talán, hogy ne legyen nekik virágjuk...</p>
            <p>Péter nem fogta fel, de érezte Jella nyugtalanságát. Úgy nézett rá, mintha meg akarná
               engesztelni. Ez az alázatos gyöngeség visszautasítóvá tette a gyerekasszonyt. Ő erőt
               keresett, a melybe az ő ereje ütközhetett volna. Kezdetet vitt az ereiben, a
               karjában, az ajkában, a másik pedig úgy járt mellette, mintha meg szeretne állni,
               mintha pihenni szeretne.</p>
            <p>Este volt. Jella a függőlámpa zománcos czintányérja alatt ült. Czéltalanul rakta
               ránczba meg húzta széjjel térdén a kötényét. Egyszerre eszébe jutott, hogy
               elszakíthatná és varrni kellene. Abbahagyta. Az asztalra könyökölt, két keze között
               lassan ingatni kezdte a fejét, hogy legalább az árnyékát lássa mozogni.</p>
            <p>- Menjünk ki az erdőszélre...</p>
            <p>Péter egy pillanatra felnézett a vén kalendáriumból.</p>
            <p>- Jobb itt, - dünnyögte szórakozottan, - minek mennénk? - És olyan nyugalmasan
               olvasott tovább, mintha sohasem akarna felállni.</p>
            <p>Jella kalapálást érzett a fejében. A lámpa tüzet szórt rá. Nem bírta tovább a bezárt,
               néma mozdulatlanságot. Feltárta az ajtót, hogy odakinnről beereszsze az életet a
               házba, de a küszöbön át csak annak a vén szilvafának az árnyéka jött be hozzá, a
               melyet Péter huszonöt évvel ezelőtt ültetett. Türelmetlenül ugrott keresztül a
               csipkés szélű, ringó fekete folton. A harmattól lucskos kis kertben hirtelen megállt.
               A mályvák között nekidőlt a kerítésnek és fellélegzett.</p>
            <p>Az erdő mintha reszketett volna a holdfényben. A sínek felett kék villogás
               nyilallott. Térde körül libegtek az ezüstpelyhes, csillanó levelek.</p>
            <p>Péter egyszerre hűvös áramlást érzett a hátán. Az ajtó nyitva volt. Ásítva ballagott
               ki Jella után. Mikor melléje ért és az asszony nem mozdult, fázósan rászólt:</p>
            <p>- Mit állsz úgy, mintha várnál valamit?</p>
            <p>Jella lassú csodálkozással emelte fel a fejét. Szempillája megrezzent. Csak ekkor
               tudta meg, hogy ő csakugyan vár valamit...</p>
            <p>Ezentúl korán reggel kijárt az erdőre. Nézte, hogyan fordul a fák árnyéka a földön.
               Mint az óra mutatója a szolgálati szobában... És ez azt jelenti, hogy az idő múlik.
               Szeretett erre gondolni. Közben lehunyta a szemét és várt. Maga sem tudta hogyan,
               Davorin jutott az eszébe. A multkoriban egy pásztorembert látott a hegyháton. Azóta
               gondolt Davorinra, pedig a pásztor nem hasonlított hozzá, csak annyiban, hogy erős és
               fiatal volt.</p>
            <p>Jella gyűlölte a Zorka férjét, de a keze nehéz és meleg volt és régente szeretett
               mellette ülni a patak partján.</p>
            <p>Ekkortájt kezdtek készülődni a szomszéd őrházban a népek. Péter úgy mondta,
               elhelyezték őket innen más vidékre. Új ember jön a helyükbe. Jella közömbösen
               hallgatta, ő most csak saját magára bírt gondolni. Mindent elfelejtett, a mit mondtak
               neki. Sokszor elfelejtette még azt is, a mit tenni akart.</p>
            <p>Kivitte a vörösbabos kis keszkenőt az erdőre, hogy gombát szedjen. Mire a fák alá
               ért, már nem tudta, miért indult útnak. A nyaka köré kötötte a kendőt. Leült egy
               kőre. Aztán nem gondolt semmire...</p>
            <p>Az erdőben lépések közeledtek. Jella meg sem mozdult. Bizonyosan Péter lesz. De az, a
               ki a rőt törzsek között járt, nem a férje volt. Egy idegen ember jött az erdőn át,
               lassan, bizonytalanul, mint a ki nem szokta meg a lejtős talajon a járást.</p>
            <p>A hogy Jellát meglátta, hirtelen megállt. Magasnövésű, szép szál legény volt. Kihívó
               erő érzett még a mozdulatlanságában is. Mikor tovább ment, nem nézett vissza.</p>
            <p>Este Jella megtudta, hogy a szomszéd őrházba egy új ember jött, a kit Réz Andrásnak
               hívnak.</p>
            </div>
            <div type="chapter">
               <head>XX.</head>
               <p>Az erdőben énekeltek. Idegen hang. Idegen dal.</p>
               <p>Jella arra felé fordult, mintha azt akarta volna, hogy az arczát is megérintse az,
                  a mi a szivéhez ért. Sohasem hitte eddig, hogy a szomorúság is tudjon énekelni. Ez
                  más volt, mint az anyja kis nótái. Egészen más, mint a mit lenn a faluban
                  hallott.</p>
               <p>Idegen hang. Idegen dal.</p>
               <p>Hazamenet szembekerült a pályán azzal a legénynyel, a ki a másik őrházban lakott.
                  Az ember, hogy helyet engedjen a gyalogösvényen, a töltésre hágott. Jella
                  felnézett rá. A képe barna és sovány volt. Bőre alatt látszott a csontok formája.
                  Sapkájához emelte a kezét, a nap belevilágított a szemébe. A szeme olyan idegenül
                  zöld volt, mint a félig érett kalász, a melyben egy kis nedves arany csillan.
                  Odébb ment.</p>
               <p>«Milyen fiatal» - gondolta Jella. Vissza akart emlékezni az arczára, de nem
                  tudott, pedig a pillantását még mindig érezte. Közben öntudatlanul hátra figyelt
                  és nem sejtette, hogy az a távolodó lépés beletipor a Davorin emlékébe.</p>
               <p>Este Péter behívta Réz Andrást a szolgálati szobába, Jella kinn ült a félszernél,
                  a tüzelőnek összehordott, korhadt talpfán.</p>
               <p>A két ember hangját hallgatta, a mint időközönként szóltak egymáshoz. Nyugalmas
                  csendet érzett magában és a keze kinyilt az azúrszínű hegyi éjszakában, mintha a
                  tavasz után nyúlna, a mely, mint ő, fiatal és élő volt; mintha valami után nyúlna,
                  a miről a szíve legmélyén álmodott öntudatlanul.</p>
               <p>Másnap Jella megkésett kecskéivel a hegyekben. Az őrház nyitott ajtaján át már
                  világ vetődött a szélfogópalánkra. Benézett a konyhaablakon. Ketten ültek a
                  tűzhelynél. Hátrasimította a haját, mintha csinosabb akarna lenni. Gyorsabban
                  lépett.</p>
               <p>Mikor Réz András felállt, még nagyobbnak és erősebbnek látszott, mint kinn az
                  erdőn. Péter görnyedt, sovány teste pedig kisebb volt, mint máskor. A
                  gyerekasszony a szegletbe húzódott és mereven nézte a két embert. Péter pipája
                  táján tüzes kis hangyák nyüzsögtek a levegőben. A legény a lángba bámult
                  mozdulatlanul. Jella nem értette, hogyan lehet annyi ideig egy helyre nézni.</p>
               <p>Hallgattak. Aztán megütötte egy idegen szó az asszony fülét. Réz András, valaminő
                  nagy, fekete földről beszélt, a melyből neki még egy szekérre való sem jutott.</p>
               <p>- Az apám paraszt volt. Négy fiának nem futotta a telkéből. Azért kellett ide
                  jönnöm a hegyekbe.</p>
               <p>Egy darabig csendben voltak. Mikor a legény újra szólt, sajátságos önérzet volt a
                  hangjában.</p>
               <p>- De azért paraszt vagyok én is, olyan paraszt, a kinek nincs földje, se asszonya,
                  se gyereke... olyan szegény paraszt.</p>
               <p>Jella most már csak az ő arczát nézte. András lassan, vontatottan beszélt. Arra
                  felé, a honnan jött, tavaszszal a szemhatárig zöld a buzatábla, nyáron olyan
                  sárga, mint az élő arany, őszszel pedig tűzek égnek a tengeri mentén és a legények
                  meg a leányok énekelnek.</p>
               <p>Jellának eszébe jutott az a szomorú nóta, a melyik olyan idegenül hangzott az
                  erdőben. «Úgy énekelnek ott is» - gondolta és lehunyta szemét, hogy jobban hallja
                  az András hangját. Aztán hitetlenül elmosolyodott. Nem birta felfogni, hogy arra
                  messze, olyan magas a kút, mint egy fenyőszál. És a templom tornyát egy napi
                  járóföldre is meglátni.</p>
               <p>Önkénytelenül közelebb húzódott a tűzhöz.</p>
               <p>- Hát arra ti nálatok nagyobb a templom tornya, mint a hegyek?</p>
               <p>A legény büszkén emelte fel a fejét:</p>
               <p>- Nincs arra mifelénk hegy. Olyan ott a föld, mint a tenyerem...</p>
               <p>Jella arczán elsötétedett a csodálkozás. Hirtelen kiegyenesedett. A hangja kemény
                  lett.</p>
               <p>- Hát te a pusztáról jöttél?...</p>
               <p>Péter az asszony száján felejtette a tekintetét. Akkor látta ilyennek, mikor
                  először menekült hozzá az erdőből. Vajjon miért haragszik? Nem tudta elgondolni.
                  Kelletlenül nyúlt a sapkája után. Kiment az ajtón, mint a hogy az ember zivatarban
                  kimegy az ingó erdőből a szabad ég alá.</p>
               <p>- Hát a pusztáról jöttél?</p>
               <p>Jella szemében meggyült a hegyek vad vihara, a legény ajkán a puszták nagy,
                  mérhetetlen nyugalma hallgatott. És a tűz felett egy pillanatra találkozott a
                  tekintetük.</p>
            
            </div>
            <div type="chapter">
               <head>XXI.</head>
               <p>Ebben az időben nem hívták magukhoz Jellát a hegyek. Mintha hátrább húzódtak volna
                  az életében, szinte elmosódva látta őket. A két őrház közelebb jött hozzá.
                  Pontosan elvégezte a sorompószolgálatot. A kecskéket lehajtotta a töltés árkába, ő
                  maga a ház körül dolgozott. A kis kert tele volt virággal. Az istálló mögött nem
                  verte fel többé a gaz a burgonyaföldecskét. Péter olyan nyugodt és megelégedett
                  volt, mint soha azelőtt és ha Jellát dolgozni látta, csendesen bólogatott. «Hát
                  mégis megszokja a rendes életet.» Örült, hogy sohasem esett szó közöttük a kóbor
                  erdőjárásról. Így minden magától rendbe jött és Péter ezt szerette legjobban. Ő
                  úgy sem tudott volna rajta változtatni. Úgy sem tudta volna megmondani, hogy mit
                  gondol az egészről.</p>
               <p>...Jella, mintha megérezte volna, hogy nézik, az ásójára támasztotta a lábát és
                  oldalt feltekintett.</p>
               <p>Péter arczán mozgásba jött a tömérdek apró ráncz. Nevetni kezdett.</p>
               <p>- Isten bizony szép vagy...</p>
               <p>A gyerekasszony mosolyogni kezdett, hálás asszonymosolygással és közben
                  átpillantott a szomszéd őrház felé, mintha azt akarta volna tudni, látják-e a
                  szépségét onnan is. Tovább dolgozott. De az ember beszélgetni szeretett volna,
                  csakhogy nem jutott semmi az eszébe.</p>
               <p>- Elfogyott a dohányom, - dörmögte végre, pedig nem ez volt, a miről szólni
                  akart.</p>
               <p>Jella félredobta az ásót, megtörölte kötényével az arczát.</p>
               <p>- A sarló is eltört. Bemegyek a faluba.</p>
               <p>Péter odébb ballagott. Jella a ház felé indult. Egyik sem nézett vissza, pedig
                  soha többé nem gondoltak egymásra olyan meleg szívvel, mint ebben a perczben.</p>
               <p>Mikor az asszony a piros kis ablakfüggönyt a helyére húzta, átpillantott a
                  muskátlik fölött. Péter egyszerre kiment a fejéből. Réz András a töltésen állt és
                  Jella megnézte magát a tükörben, hogy igazán szép-e? Nevetni kezdett. Minden
                  derűs volt körülötte. A piros függönyön át rózsaszínre olvadt a fény a fehér
                  falon. Az ágy fölött Krisztus születése, üvegbura alatt a gipsz Szűz Mária, a
                  három fiókos szekrényen az alabastrom kutya és a lombfűrészkosárban a
                  viaszgyümölcsök, minden rózsaszín és víg volt. És Jella is víg volt, mintha nagy
                  öröm elébe indulna.</p>
               <p>Péter és Réz András még mindig a töltésen állt. Jella nem fordult vissza, mégis
                  tudta, hogy a két ember őt nézi és melegséget érzett a nyakában.</p>
               <p>A legközelebbi falu az őrház alatt, túl az erdőn, egy réten feküdt. A réten
                  elnyúló palánkok vonala között libák fehérlettek. Az ágason széna száradt,
                  mellette gereblye volt a földbe szúrva. A széna mögött egy parasztlegény meg egy
                  szeplősképű kis leány csókolódzott. Jella arczába szállt a fiatal vér. A
                  templomnál megállott; betért egy perczre, de nem imádkozott, csak viaszgyertyát
                  igért a Szűz Máriának. Aztán ment odébb. A nap belesütött a lelkébe és mintha a
                  vígsága egy ablak lett volna, azon át nézte az eget, a hegyeket, még a
                  kerékcsapást is a lába alatt.</p>
               <p>Az elszórt viskókból kidugták az asszonyok a fejüket. A korcsmaajtóban nagy barna
                  leány állt és a dézsából vizet locscsantott a kutyákra. Jella elment mellette.
                  Befordult a keskeny folyosón. Jobbra nyílt a bolt, balra az ivó.</p>
               <p>A petróleumos, pálinkaszagú kis boltban egy szűrös ember kaszafenőt vásárolt.
                  Jella dohányt kért. A szatócs nyugalmasan kotort az árúk között. A polczon
                  egymáson hevert frankkávé, kaszapenge, faggyúgyertya, olvasó. A szűrös ember
                  feldöntötte a szegletben az ásókat; a pókhálós ablak előtt beleverte a fejét az
                  állatcsengőkbe, mellettük a rúdon, a fügekoszoruk és szalonnadarabok is himbálózni
                  kezdtek. A mérleg körül, az elszóródott czukorból, riadtan szálltak fel a legyek.
                  A szűrös minden kaszafenőt meg akart próbálni. Jella végigszagolta a
                  dohánycsomagokat. Így látta Pétertől. Aztán gondolkozott egy kicsikét és
                  kiválasztotta a szép kékfényű sarlót is. Már alkonyodott, mikor a folyosón
                  kiindult. Mentében betévedt egy pillanatra a tekintete az ivóba. A szurtos,
                  kecskelábú asztal végén piros, kurta abrosz fityegett. Középütt egy kék
                  üvegsótartó állt. A légyjárta páduai Szent-Antal kép alatt egy ember könyökölt.
                  Jella csak a vállát láthatta. A barna arczú leány csipőre tett kézzel állt előtte
                  és várta, hogy mit rendel.</p>
               <p>Jella már átlépte a küszöböt, mikor eszébe jutott, hogy az az ember az ivóban Réz
                  András volt. Hogy került ide? Miért jött?... Nem tudta, de a réten hazamenet egyre
                  visszanézett. A erdőben lépéseket hallott. A patak hídján utólérték a lépések. Réz
                  András megbillentette a sipkáját. Szó nélkül hozzászegődött.</p>
               <p>- Egy utunk van, - mondotta a gyerekasszony halkan, mintha valami meglepően
                  örvendetes dologról beszélne. A lélegzete gyors volt. Szeretett volna lassabban
                  menni, hogy tovább tartson az út, de a másik nagyokat lépett. Egy perczre
                  lehajolt, hogy egy kapaszkodó szederindát lefejtsen a szoknyájáról. András is
                  megállt és a levegőbe bámult. Jella azt hitte, hogy az erdő zöld nyilásán át a
                  hegyeket nézi és mintha az övéi lennének, mintha ő adná a látásukat, büszkén
                  mosolygott.</p>
               <p>- Úgy-e nagyok?... Úgy-e szépek?</p>
               <p>- Micsoda? - kérdezte a legény elgondolkozva.</p>
               <p>- Hát a hegyek!</p>
               <p>András felsóhajtott:</p>
               <p>- Csak elsülyedne ez a sok Istenverte kő, hogy átlássak felettük...</p>
               <p>Jella szája kinyilt. Egy pillanatig gyűlölte ezt az idegen embert, a kit nem bírt
                  megérteni.</p>
               <p>- Hát csak a pusztát tudod te szeretni?</p>
               <p>Előrehajolt. Kémkedve nézett a legény arczába. Ellenmondást várt, de András
                  hallgatott. A honnan ő jött, ott keveset beszélnek az emberek. Szónak, mozdulatnak
                  nagy jelentősége van a síkon. Messzire hallatszik, messzire látszik minden.</p>
               <p>Jella hangja ellenséges volt, mikor megszólalt.</p>
               <p>- Aztán szép világ van ott tenálad?</p>
               <p>- Szép. - András sohasem gondolkozott ezen, mégis tudta. Nem a fejével tudta,
                  hanem a vérével. Nem a szájával felelt, hanem a lelkével, és a nézése egyszerre
                  mély és megfoghatatlan lett, mintha a bozótos erdőn át határtalan távolba látna.
                  Idegen volt ő itt. Idegen volt neki minden. Az asszony, a fák, a kövek és olyan
                  erősen gondolt haza, hogy Jella megérezte a gondolatát.</p>
               <p>Felsóhajtott:</p>
               <p>- Hát azért vagy mindég szomorú.</p>
               <p>A legény olyan mozdulatot tett a fejével, mintha nagy messzeségből akarná
                  visszarántani a tekintetét.</p>
               <p>- Hát azért olyan szomorú a szemed, mert elvágyol innen?</p>
               <p>András nem felelt.</p>
               <p>- Aztán mondd csak, - az asszony halkan beszélt, szinte maga sem hallotta a
                  tulajdon hangját, - szeretted ott a leányokat?</p>
               <p>A legény egy pillanatra daczosan, elutasítóan emelte fel a kezét. Szólni akar, de
                  megzavarodott és egyszerre gyorsan lépett, szinte, hogy megrövidítse az alkalmat
                  a beszédre.</p>
               <p>Jella nem figyelt rá. Fürkészően nézett el a fák között. Oda, messzire akart
                  látni, a hova a másik gondolt.</p>
               <p>- Hát szépek ott a leányok?</p>
               <p>- Szépek. - Réz András kurtán felelt, mint a ki fél, hogy egyetlen szóval is sokat
                  talál mondani.</p>
               <p>Jella indulatosan állt meg.</p>
               <p>- Hát szépek?... És szája szinte akarata ellenére kérdezte: Szebbek mint én? - A
                  teste veszedelmesen, kihívóan hajolt hátra és szavában, mozdulatában benne volt
                  annak a hangnak, annak a szárnycsapásnak a gyönyörű vadsága, melylyel az erdők
                  madarai a párjukat hívják.</p>
               <p>A legény felkapta a fejét. Szemében megfoghatatlanul olvadt össze az asszony, a
                  sziklák, a fák és ebben a pillanatban meglátta Jella szépségét. A szemebogara
                  elsötétedett, a szája megrezzent, aztán lassú erőlködéssel fordította el az
                  arczát, mintha nehezére esnék.</p>
               <p>Nem néztek többé egymásra. Szótlanul mentek tovább, de a nagy erdei csendben
                  érezték mind a ketten, hogy történt közöttük valami.</p>
            
            </div>
            <div type="chapter">
               <head>XXII.</head>
               <p>Az alagút előtt valaki állt. Jella tisztán látta a sötét hegytorokból. Egy férfi
                  volt és nagynak látszott a holdfényben.</p>
               <p>Az asszony az értesítőért járt odaát a 78-as őrházban. Megkésett. Az alagútban
                  fáklyát gyujtott és énekelni kezdett! A kőboltozat visszhangozva énekelt vele,
                  feje felett, mint egy égő zászló lobogott a vörös füst. Mikor kiért az ég alá,
                  András egy kilométerjelzőn ült, a szakadék partján. A térdére könyökölt. Állát
                  öklére támasztotta. Mozdulatlanul nézett reá.</p>
               <p>Jella elmosolyodott. Megcsóválta a fáklyát és a harmatos fűbe döfte. Egy
                  pillanatra sötét lett, aztán megint látták egymást.</p>
               <p>- Mire vársz? - kérdezte és előrehajolt.</p>
               <p>- Semmire. - A legény lenézett a földre.</p>
               <p>Az utóbbi időben kerülte a Jella tekintetét, mintha valami szégyenleteset rejtene
                  a tulajdon szemében. Türelmetlen és durva volt. Ha észrevette, hogy Jella nem
                  figyel, hirtelen, összefüggéstelenül beszélni kezdett, ha meg az asszony kérdően
                  pillantott rá, elharapta a szót, fáradt lépéssel ment odébb. Réz András ilyenkor
                  gondolt valakire, valakire a falujában, a kinek suhancz korában eligérte magát.
                  Miért akarta Jellának megmondani? Miért nem mondta meg soha? Maga sem tudta. És ez
                  a tusakodó habozás kinozta őt, ez és sok más egyéb, a mit nem értett. Mi kergette
                  egyre ennek az asszonynak a nyomába? Miért futott mégis előle? Minden zavaros
                  volt.</p>
               <p>A töltés partján, a holdfényben megint olyan mozdulatot tett, mintha szabadulni
                  akarna a találkozástól, pedig világosan emlékezett rá, hogy azért jött ide, mert
                  délután az alagút felé látta Jellát menni.</p>
               <p>Az asszony nekidült a távirópóznának és mezitelen lábával lassan súrolni kezdte a
                  lucskos füvet.</p>
               <p>Az éjszaka nagy és csendes volt. Csak az erdőből hallatszott ki olykor sajátos
                  nesz, mintha a fák között összecsendültek volna a hold érczes kék sugarai.</p>
               <p>András egyszerre úgy érezte, hogy nem bírja tovább a földet nézni. Fel kell
                  emelnie a tekintetét. Jellára kell néznie. Most, mindjárt. És nyögve egyenesedett
                  ki.</p>
               <p>- Mit keresel itt? - kérdezte durván, pedig jó akart volna lenni az asszonyhoz.
                  Sohasem látta olyannak, mint abban a perczben. Az arcza idegenszerüen keskeny volt
                  a holdfényben. Arányos, szép testét kivánatossá tette a még el nem használt fiatal
                  erő.</p>
               <p>A legény mellében lassú, veszedelmes hullám emelkedett. Minden tagja fájt,
                  gyalázatosan, elviselhetetlenül. «Mire való ez?» - gondolta kétségbeesetten és
                  megszerette volna verni az asszonyt, mert ő volt az oka az egész fájdalmának.
                  Felszökött a helyéről. Káromkodni akart, hogy könnyítsen magán, de a torka
                  összeszűkült, mintha szíjat hurkoltak volna a nyakára.</p>
               <p>- Eredj, - mondotta tompán, mikor végre szólni bírt. A pillantása ellenséges és
                  kemény volt. Jella mint egy ütést érezte az arczán.</p>
               <p>- Eredj, - pedig András már nem ezt akarta mondani. Ez a szó még azelőttről maradt
                  a szájában. Eredj!... És tartóztató két keze kínosan markolta meg az asszony
                  vállát. Egy pillanatra magához szorította, hatalmasan, erőszakosan, mintha ketté
                  akarná törni a mellén, aztán hirtelen eleresztette.</p>
               <p>Mozdulatlanul, ijedten néztek egymásra.</p>
               <p>A legény végighúzta tenyerét a homlokán. Érezte a keze alatt, mint torzul el az
                  arcza és, hogy Jella ne lássa a nyomorúságát, daczosan félrefordult. Szégyenkező
                  elégedetlenség ásta a belsejét és mintha hátulról megtaszították volna, átugrott a
                  sinek felett. Menni kezdett az erdő felé, oda, a sötétbe, a hol nem láthatta őt
                  senki, a hol nem kellett senkit látnia. Mi történt vele? Már csak homályosan
                  emlékezett egy leányra, a kihez köze volt azelőtt. Két markában, mint egy nagy
                  szerencsétlenséget vitte magával az asszony testének az élő melegét. Tekintete
                  akaratlanul hátrafordult. A vágyakozás ősi kínja megkergette benne a vért.</p>
               <p>Az a leány messze volt és ez az asszony olyan közel...</p>
               <p>Jella ragyogó szemmel, csodálkozón nézett utána. Aztán már csak a saját szívét
                  hallotta verni a nagy csendességben. Az ő szíve dobogott a kövek között, az
                  erdőben, a szakadékban és a hegyekben. Minden más egyéb elnémult a világon.
                  Öntudatlanul felemelte a kezét, mintha át akarta volna csorgatni ujjai között azt
                  a levegőt, melyben az előbb András lélegzett. Az ajka kinyilt, mintha meg akarta
                  volna csókolni a langyos, kék éjszakát, a miért valahol a fák között megérinti
                  azt, a ki elfutott tőle.</p>
               <p>És ebben a perczben csodásat, megfoghatatlant érezett.</p>
               <p>Fájó gyönyörűség. Gyönyörű fájdalom.</p>
               <p>Aztán összeszakadt az egész. Egyszerre felfogta, hogy szeme túlnan, a töltés
                  partján az őrházat nézi.</p>
               <p>A valóságot. Az életet. A Péter házát.</p>
               <p>Eddig semmire sem gondolt. Minden olyan nagy és szép volt benne.</p>
               <p>Nyugtalanul pillantott arra, a hol az előbb álltak és sóhajtva indult az őrház
                  felé. A tető púpos árnyéka előrenyúlt a holdfényes töltésen. Érte jött az
                  éjszakában.</p>
               <p>Átugrott a küszöbön. Péterhez bujt, mintha valamit jóvá kellene tennie. Hogy mit,
                  azt maga sem tudta. Az arcza sápadt volt, a szeme segítséget kért.</p>
               <p>Az ember a konyhaasztalnál ült és öreg számokat rótt egy kormos papirosra. Ásítás
                  közben feltekintett, de csak az értesítőt látta a Jella kezében. Olvasni kezdett,
                  aztán, mert alkalmatlan volt a vállán az asszony karja, eltolta magától.</p>
               <p>Jellának úgy rémlett, hogy ezzel a kis mozdulattal Péter messze, messze eltolta őt
                  magától. Mintha már nem is lenne a házában. Mintha már kint lenne megint a
                  töltésen, az András mellén...</p>
            
            </div>
            <div type="chapter">
               <head>XXIII.</head>
               <p>Fenn a hegyélen még mozdulatlanul állt a tavasz.</p>
               <p>Nagy volt a csend. A táviróhuzalok zümmögése hallatszott a levegőben. Az erdő
                  keményen meredt az éles, kék égnek. A fű nem rezdült a gyalogösvény partján. És
                  Jella is visszatartotta a lélegzetét. Arra felé fordult, a merről András jött.</p>
               <p>Azóta nem látták egymást.</p>
               <p>Mikor a legény észrevette, lassabban lépett. Oktalan, daczos harag mozdult a
                  belsejében. «Miért áll itt?» gondolta keserűen és le szerette volna taszítani a
                  töltésről, mert akkor legalább hozzányulhatna. A zsebébe nyomta az öklét. Marka
                  kidagadt a kékcsíkos zubbony alól. «De hát mit akar az utamban?» És mialatt az
                  járt az eszében, hogy visszafordul, egyre gyorsabban ment feléje.</p>
               <p>Jella haja rezesen világított a napban. Andrásnak elsötétedett az arcza. Ez az
                  asszony itt a hegyekben nem tudja megérteni, a mit ő nem tud kimondani... Egy
                  pillanatra összeért a tekintetük és ekkor olyan kétségbeesett volt a nézésük,
                  mintha lélekszakadva keresnének valamit egymásban.</p>
               <p>A legény felsóhajtott. Hallgatva ment odébb.</p>
               <p>Jella hirtelen nagyobbnak látszott. Mintha ököllel ütöttek volna az erei közé,
                  frecscsenni érezte belsejében a vért.</p>
               <p>András nem nézett rá vissza, ő pedig még egyre visszagondolt az ölelésére...
                  Indulatosan húzta végig kezét a vállán. Le akart valamit törölni magáról. Gyorsan
                  lélegzett. A régi szabadságát akarta visszaszívni a mellébe. De a szíve még
                  mindig emlékezett. És ekkor, egyszerre nyomorultnak, lealázottnak érezte magát,
                  akár a szabad erdei vad, mely csapdába esett. A csapdában fullasztóan sötét volt.
                  Jella kinlódni kezdett és mint az állatok, hogy meneküljön a fogságból, önmagát
                  sebezte meg.</p>
               <p>Lázadó forróság emelkedett benne. Gyűlölni szerette volna Andrást... Davorinra
                  szeretett volna gondolni, a mellére, mely széles, a kezére, mely nehéz és meleg.
                  De a gondolata András után futott, és Davorinnak a képe szétesett a fejében.</p>
               <p>Három nap múlt el. Jella megszámlálta - különben sokkal többnek hitte volna.</p>
               <p>Aztán kinn a nagy, magányos erdőn találkoztak.</p>
               <p>András mozdulatlanul nézett a levegőbe, mintha várakoznék. Mikor meglátta Jellát,
                  mégis felsóhajtott. Egy ideig küzdelmes nehéz hallgatással meredt az asszonyra.
                  Csak a lélegzése hallatszott az erdei csendben és a homlokán megmaradt az öt újja
                  nyoma, a mint végighúzta rajta a kezét. Aztán, mert tennie kellett valamit,
                  felvett egy száraz ágat a földről és kínjában ketté törte a térdén.</p>
               <p>Jella a melléhez kapott... Szinte ott belül érezte a fa fájdalmas roppanását,
                  mintha őt bántották volna.</p>
               <p>András messze dobta magától a tört galyat. Elállta az asszony útját.</p>
               <p>Jella alázatosan nézett fel reá.</p>
               <p>- Eressz... hiszen úgy sem akarsz nekem semmit sem mondani.</p>
               <p>Hanem azért, mikor a legény visszahúzódott előle, nem ment odébb. Csak állt
                  megadóan, szép, gyámoltalan asszonyi várakozással. A keze összekulcsolódott a
                  mellén, mintha védekeznék és mégis kérne valamit és a szeme megtelt azzal a nagy
                  szenvedéssel, melyet a fák és az állatok éreznek, mindaz a földön, a mi nem tud
                  beszélni.</p>
               <p>Úgy rémlett neki, mintha mérhetetlen távolból hallotta volna az András szavát:</p>
               <p>- Miért kinozol?</p>
               <p>Elakadt a lélegzete. Hiszen ugyanezt szerette volna megkérdezni ő is.</p>
               <p>- Andrija...</p>
               <p>Először mondta ki fennszóval úgy ezt a nevet, mint a hogy a vérében lüktetett és
                  elpirult a tulajdon hangjától. Nedves felhők futottak össze a két szemében.
                  Andrásra nézett. De a legény nem látott semmit abból, a mi körülötte volt. Megint
                  abba a megfoghatatlan messzeségbe bámult, a hová Jella nem bírta követni a
                  tekintetét.</p>
               <p>- Isten bocsásson meg. Úgy sem lesz ez jól soha sem. - És András elszántan az
                  asszony felé fordította az arczát, mintha oda akarta volna neki mutatni az egész
                  szenvedését.</p>
               <p>- Minek akarod, hogy mondjam? Minek kell mindent megmondani?...</p>
               <p>Jella fejében hirtelen sötétség lett, a szivében végtelen, forró világosság. Aztán
                  kimondta, mert ki kellett mondani:</p>
               <p>- Hiszen én szeretlek...</p>
               <p>A tekintetük találkozott... Mind az, a mi szótlanul olyan régen fájt nekik, lassan
                  borzongott át közöttük a levegőn.</p>
               <p>És a napfényen át, a hegyormok felől, ragyogva jött el hozzájuk a Nagy Nyár.</p>
            
            </div>
            <div type="chapter">
               <head>XXIV.</head>
               <p>Az a nyár a Jelláé volt.</p>
               <p>Mámoros magasságok. Alvó szakadékok.</p>
               <p>És ők ketten mindennap találkoztak kinn az erdőn.</p>
               <p>A fák alatt tele volt az árnyék szárnyas ezüsttel: apró rovarok zümmögtek
                  tikkadtan. A hegyélen lihegve szaladtak át a vonatok. Belefuródtak a kristályos
                  kemény levegőbe és a füstjük, mint egy nagy csavarjárás nyoma, soká meglátszott a
                  nehéz sárga napsütésben.</p>
               <p>Jella ekkoriban mindig hátranézett, ha vonatot hallott a töltésen. Megállt a
                  hegyoldalban és a mit azelőtt sohasem tett, integetni kezdett a keszkenőjével.
                  Lenn fehér lobogással integettek vissza az eliramló kicsi ablakok. És ő mosolygott
                  ismeretlen kezek, ismeretlen emberek után, a kiket nem fog újra látni soha.</p>
               <p>A belsejéből jött az a mosolygás és olyan erős és nagy volt, hogy adnia kellett
                  belőle mindenkinek.</p>
               <p>A fenyvesen túlról, a láthatatlan kanyarodók felől még vissza-vissza hangzott a
                  vonat kapaszkodó sustorgása. A pálya mellett felcsapódott a fehér sorompórúd.</p>
               <p>Jella ment tovább a kecskejáráson, az erdő felé. Az erdő ismerte őt és a csend is
                  ismerte őt. Az erdő és a csend vele várták az András óráját. Azért az óráért volt
                  az egész élet: a napok, az éjszakák, a hegyek, a fák és ő maga is.</p>
               <p>A sziklák között énekelni kezdett. Ezen a nyáron sokat énekelt. Azelőtt csak
                  dalolta a nóták szavát, a hogy régente megakadtak a fejében. Most felfogta, hogy
                  azok a szavak szerelemről beszélnek. Könnyebb lett tőlük a titka, mintha valamit
                  meggyónt, valamit kiénekelt volna velük abból a nagy forróságban, a mi a mellében
                  szomjazott. Este az őrházban Péter előtt is énekelt. Énekelt akkor is, a mikor
                  Andrást várta. És az erdő tele lett szerelemmel. Aztán neki szaladt a meleg
                  bozótnak, mintha ölelést keresett volna a sok kapaszkodó, indás ág között. A patak
                  partján lefeküdt a földre. Nem ivott, csak a víz színén tartotta a száját. Soká,
                  soká, mert az ajka szerette a kis hullámok nedves lüktetését. Ilyenkor is Andrásra
                  gondolt és a vére vörösen, égőn nevetett fel a testében. Aztán beletörölte a
                  mohába az arcát, és a melyik virágot elérte a fogával, azt leharapta a száráról,
                  mintha telhetetlenül az ajka között akarta volna érezni annak a nyárnak minden
                  virágát.</p>
               <p>Valahol, valakinek a lépte alatt egy kis kő indult le a hegyoldalon. Jella
                  felszökött a földről. Folyó napfény, forró, újjongó napfény csapott át az
                  erein.</p>
               <p>- Szeretsz? - kiáltotta bele az erdőbe és féktelen odaadással rohant a legény
                  karjába.</p>
               <p>Szép és bűnös volt rezes vad hajától a talpáig.</p>
               <p>- Szeretsz? - Egy pillanatig felágaskodott, mintha bele hallgatóznék az András
                  lelkébe. Aztán hozzátapadt, ráfonódott, akár egy szomjas erdei növény. Fojtogatón,
                  szorosan, mintha homályos vágyódásában azt az elérhetetlen közelt kereste volna,
                  a mely mindig ép olyan messze marad, mint az elérhetetlen távol. Égő homlokát a
                  legény vállába furta, feltépte a zubbonyát, az élő szívét akarta. Még közelebb.
                  Megszűnni. Egy lenni vele. Beleömleni a testébe, bele a vérébe. Átfolyni az erein.
                  Mindent látni a belsejében, a mi megfoghatatlan.</p>
               <p>- Hát igazán szeretsz? Hát mondjad már... Érezte, hogy András szája mosolyog az
                  ajka felett és a nagy közelségben látta, hogy a szeme is tele van meleg
                  mosolygással, még sem értette meg a hallgatását. Csak két hatalmaskodó karjának a
                  szorítását értette, mert az erős volt és olyan szépen fájt neki.</p>
               <p>Soká álltak mozdulatlanul, mintha szegény tudatlanságukban attól féltek volna mind
                  a ketten, hogy ha eleresztik egymást, egyszerre megint sötét messzeség támad
                  közöttük.</p>
               <p>- Még ne... még ne... És a férfi nyaka körül tartóztatóan kulcsolódott össze az
                  asszony két keze. Szempilláinak az árnyéka kéken nyult el az arczán, homloka
                  mögött zsibbadt csodálkozás terjedt... Eddig azt hitte, hogy csak gyűlölni lehet
                  olyan nagyon, mint a minő nagyon ő most szeretett.</p>
            
            </div>
            <div type="chapter">
               <head>XXV.</head>
               <p>Az őrház udvarán egy istállólámpa állt a földön. Kis időközönként egyenlőtlen
                  fejszecsapások recscsentek bele a csendbe. A lámpafényen forgácsdarabok pattantak
                  át. Benn a félszerben Péter fát vágott.</p>
               <p>András hirtelen megállt. Mióta Jella az övé lett, sok mindent elfelejtett, a mitől
                  azelőtt nem nyughatott, sok minden pedig még nem jutott az eszébe. És most... így
                  egyszerre... Szánakozva nézett a félszer felé...</p>
               <p>Odabenn egy pillanatra csend lett. Péter köhécselt. Újra kezdődtek az erőtlen
                  fejszecsapások.</p>
               <p>Jella megvetően vonta fel a vállát az arczáig és a vén szilvafa sötétjében a
                  legény oldalához lapult. Térde a térdéhez ért.</p>
               <p>András nyersen markolta meg a karját.</p>
               <p>Egyetlen mozdulattal tolta el magától:</p>
               <p>- Ne itt...</p>
               <p>Jella értelmetlenül nézett rá. A legény olyan erős és idegen volt.</p>
               <p>- Miért bántasz? Hiszen én szeretlek... És mialatt mondta, egyszerre gyönge és
                  alázatos lett. Szemét elfutotta a könny.</p>
               <p>András mellében nagy melegség mozdult. Szerette a Jella gyöngeségét. A karjába
                  akarta volna emelni, hogy elvigye innen, hogy egyedül az övé legyen. Olyan közel
                  hajolt hozzá, hogy a szájuk összeért mikor beszélt.</p>
               <p>- Hát nem érted?... Más itt a gazda. Én csak lopni járok ide. Osztozni.
                  Hazudni.</p>
               <p>Jella visszahőkölt a keserű hangtól. Homályosan emlékezett, hogy járt ilyesféle az
                  ő fejében is. Régen. Azelőtt. De mióta a szerelme nagyra nőtt, már nem gondolt a
                  férjével. Hiszen annak jó volt minden úgy, a hogy volt. Hiszen ő nem tudott semmit
                  az egészről.</p>
               <p>Két fejszecsapás között Péter kiszólt Jellára a homályból. Andrásnak forróság
                  szökött a fejébe, mintha az a puszta hívás az ő jussába gázolt volna.</p>
               <p>- Akkor vesz el tőlem, a mikor akarja! - És már nem nézett szánakozva a félszer
                  irányába. Kinyújtotta a karját az asszony felé, azoknak az embereknek a szabad,
                  büszke mozdulatával, a kik a maguk sík földjén ezer év óta aratnak.</p>
               <p>- Te az enyém vagy. Elviszlek innen.</p>
               <p>Jellának felragyogott a szeme.</p>
               <p>- Menjünk. Az erdőn csak mi vagyunk.</p>
               <p>András még jobban magához szorította.</p>
               <p>- Nem oda. Én hozzám. Messzire. Haza. Eljönnél-e? És ekkor először érezte, hogy ők
                  ketten egyszer mégis össze tudnának tartozni. Az asszony keze lecsúszott a
                  válláról.</p>
               <p>- Tehozzád? A pusztára?... Mialatt beszélt, a hegyekre nézett.</p>
               <p>Nagy csend támadt közöttük és a csendben összecsapott a tekintetük. Egy pillanatig
                  szótalan küzdelemben álltak szemközt, mint két nagy ellenség, a ki szereti
                  egymást. Aztán egyszerre öntudatlan kinálatban csuklott hátra a Jella feje. Az
                  ajka kinyílt, mintha inni akarna. András nem bírta levenni róla a tekintetét. A
                  pillái nehezek lettek. A szeme részeg. Jella a legény arczán látta meg a saját
                  szépségét. És a teste nem felejtette el többé a csábítás mozdulatát. Összerezzent
                  attól a veszedelmes új hatalomtól, a melyet a belsejében érzett, mely mindég ott
                  volt, de a melyet ő nem ismert eddig.</p>
               <p>Már nem volt gyenge és alázatos. Már nem volt az Andrásé, visszavette magát.
                  András volt az övé. Az asszony lett az erősebb, mert ebben a perczben a másik
                  jobban szeretett.</p>
               <p>- Nem én megyek veled... Te maradsz itt velem!... És diadalában vadul
                  nevetett.</p>
               <p>A legény a levegőbe bámult, mintha valaminő sebnek a nyomát keresné a Jella
                  nevetése helyén.</p>
               <p>Többet nem beszélt erről. Sem erről, sem másról. Jella pedig nem bírta meghallani
                  az András csendjét attól a zajos, nyugtalan élettől, mely a saját szívében
                  volt.</p>
               <p>Mind a ketten küzdöttek. Egyik szótlanul, a másik hangosan és közben nem tudták,
                  hogy küzdenek. Most már csak az egymás ölelését értették és még akkor is
                  bizonytalanságban, magányosan volt mindenik.</p>
               <p>Nincs nagyobb út a világon, mint a mely az embertől az emberig vezet. Olykor
                  átlátni felette, át is hallani a kimondott szót, de az utat megjárni soha sem
                  lehet.</p>
            
            </div>
            <div type="chapter">
               <head>XXVI.</head>
               <p>A pálya fekete és lucskos volt az esőtől. Jella leeresztette a sorompót. Egy
                  tehervonat csörömpölve tolódott át a hegyélen. A mozdonyról lekiáltott valamit a
                  gépész. Hóna alatt kibukkant a fűtőlegény vigyorgó füstös képe. Egy szénporos,
                  gyűrött őszirózsát hajított az asszony felé.</p>
               <p>A virág a sárba esett. Jella nem nyúlt érte, de azért sokáig nézte. Ekkor tudta
                  meg, hogy már ősz van, eddig nem vette észre.</p>
               <p>A telet sem vette úgy észre, mint máskor. Hiszen András esténként sokszor ott ült
                  mellette a tűznél és ő benne még mindig nőtt a nagy forróság. Pedig a jeges szél
                  kemény havat vert az ablaküvegnek. Az alacsony, vak ég alatt, kettős mozdony
                  vonszolta fuldokolva a hóviharban a vonatot. Az erdő eltünt a zimankós
                  fergetegben. Az emberek nem látszottak ki a bundákból. Az ajtó alatt bejött a hó a
                  konyhába, éjjente pedig vonítottak a rókák a szakadékban és elnyúlt testtel,
                  lompos, szürke árnyak kullogtak a fehér dermedésen az istálló körül.</p>
               <p>Aztán átnyilallott a tavasz a Karszton. A nap aranylépéssel járt a hegyeken és a
                  nedves erdők megszáradtak a nyomában.</p>
               <p>Megint nyár lett. Ép úgy, mint tavaly, de ez a nyár nem volt többé a Jelláé.</p>
               <p>Pedig látszani nem látszott semmi. Ezt csak érezni lehetett.</p>
               <p>Kinn az erdőn már apró neszszel hullott le az érett málna az ágról. Az őrház
                  előtt, egy kék olajos kendőn, paszuly száradt a napban és csörgött, ha szél
                  érte.</p>
               <p>Lenn a vízárok táján Péter dolgozott. Egy talpfán térdelt a két sín között és azt
                  a kapcsolócsavart húzta, a mely könnyebben lazult meg, mint a többi. Mikor az
                  ösvényen Jella elhajtotta mellette a kecskéket, felnézett rá.</p>
               <p>- Hová mégy már megint? - kérdezte nagyon halkan, mintha a hangjával akarna
                  bocsánatot kérni azért, amit mond.</p>
               <p>- Az erdőre! - kiáltotta Jella ingerülten és ment tovább.</p>
               <p>Az ember megalkuvó kis sóhajtással görnyedt a sínre. Zsebkendőjét fájós térde alá
                  gyűrte. Megint neki fogott a munkának.</p>
               <p>Jella a kanyarodónál megállt. A mozgóőr jött szemközt, a ki a faluban lakott és
                  onnan járt fel a pályára segíteni.</p>
               <p>- Réz András ma nincsen szolgálatban, - mondotta az ember és a sinre köpött. Az
                  arcza ránczos lett, a szája mint egy görbe, vörös seb ide-oda vándorolt a két füle
                  között.</p>
               <p>«Vajjon tud-e ez valamit?» Jellának eddig soha sem jutott ilyesmi az eszébe. És
                  Péter? «Majd jobb leszek hozzá» - gondolta, hogy eltolja magától a nyugtalanságát.
                  Visszanézett. Egyszerre megfeledkezett mindenről. Lenn a pályán egy kékes folt
                  mozgott a napsütésben. András volt. Lassan közeledett. Megállt a két fénylő sín
                  között, ott, a hol Péter dolgozott. Mikor tovább ment, eltakarták a bokrok; nem
                  került többé elő. Jella hiába várta - és ez nem először történt.</p>
               <p>Esteledett, mire a patak hídján összetalálkoztak. A legény a réten át jött, a falu
                  felől. Messziről hallatszott a fütyülése. Az arcza tüzelt, a szeme fényes volt.
                  Jella elállta az utját.</p>
               <p>- Honnan jössz?</p>
               <p>András mereven nézett rá. Kigombolta a zubbonyát, mintha a meleget akarná
                  kibocsátani, a mi a mellében volt. Aztán nekidőlt a híd karfájának és tovább
                  fütyült.</p>
               <p>Jella sohasem látta így.</p>
               <p>- Te ittál...</p>
               <p>- Ittam, - mondotta a legény, - de nem eleget, mert még mindég tudok mindent, a mi
                  nincs jól. És keserűen nevetni kezdett.</p>
               <p>Az asszonynak eszébe jutott, hogy milyen régen nem hallotta őt nevetni.</p>
               <p>A híd alatt már sötétedett a víz. A réten egy kis parasztleány libákat hajtott a
                  falu felé. Egy boglya mellett gereblye volt a földbe szúrva. Jella hirtelen
                  visszaemlékezett. Itt beszélt először Andrással, akkor nap, mikor Péternek
                  kifogyott a dohánya, és a sarló is eltört. A boltban egy ember kaszafenőt vásárolt
                  és beleverte a fejét az állatcsengőkbe. Az ivóban valaki az asztalon könyökölt és
                  egy barnaképű nagy leány várta, hogy mit rendel. Jellának úgy rémlett, megint
                  látja azt a leányt. Most is a csípőjén tartja a kezét.</p>
               <p>Gyanakvóan nézett a legény arczába.</p>
               <p>- Beszéltél vele?</p>
               <p>- Kivel? - András nem értette mit akar.</p>
               <p>- Vele. A korcsmárosék cselédjével.</p>
               <p>- Hiszen ő adta elém a bort.</p>
               <p>Jella szeme kitágult, mintha többet akarna látni, mint a mennyit felfog. A szája
                  kemény lett, az arcza eltorzult valaminő sajátságos fájástól, mely egyszerre
                  beleharapott a húsába. Nagy, idegen irigység jött rá, a mi nem a gondolatában
                  volt, hanem a testében. A torkát fojtogatta, belülről a mellét marta. Kínjában a
                  tenyerébe ásta a körmét. Lehellete az András arczát érte.</p>
               <p>- Megfojtalak, ha mást szeretsz... És még egyebet is mondott, sokat, érthetetlent.
                  Nem tudta, honnan jöttek a szavak a szájába, csak jöttek és neki ki kellett
                  mindent mondania, a mi bugyborékolva kavarodott fel a vérében.</p>
               <p>A legény egy pillanatra nyitott szájjal nézett rá, aztán észrevette magát és
                  összeharapta a fogát. Nem azon csodálkozott, a mit Jella mondott, az asszony
                  elváltozott arcza lökte mellbe.</p>
               <p>Szélesen, nyiltan kelt benne a harag, mint a vihar otthon a rónán. A jobbkeze
                  lassan ökölbe szorult. És mindazt, a mit érzett, egy szóban kiáltotta a Jella
                  szeme közé:</p>
               <p>- Te idegen, te!... Szabadulni akart. Csak azért is! Ment vissza a korcsmába.</p>
               <p>Jella meghökkenve nézett utána. Nem merte követni. Félt tőle és jobban szerette,
                  mint máskor.</p>
            
            </div>
            <div type="chapter">
               <head>XXVII.</head>
               <p>Virradt már, mikor András hazafelé indult. A hegyek hajnali párákban álltak
                  derékig, a kövek nedvesek voltak a harmattól. A legény nehéz lépéssel ment, az
                  arcza gödrös volt, a szeme tiszta. Nem ivott meg egy korty bort egész éjjel. Nem
                  is szólt senkihez, csak ült a korcsmában és fizetett a petróleumért, mely a
                  lámpában elégett. Mikor az erdőbe ért, egyszerre megállt. A cserjésben valami
                  madár nehézkes szárnycsapkodása hallatszott, mintha menekülve akarna felszállni,
                  aztán csörtetés jött a nyomába és a sűrűből egy hosszúszőrű kiéhezett kutya futott
                  elő. Egy fehér juhászkutya, olyan, a milyent András itt a hegyek között nem látott
                  soha.</p>
               <p>Önkénytelenül füttyentett neki.</p>
               <p>A kutya egynéhány ölnyire lódult még a nagy gyorsaságtól, aztán előrefeszített
                  lábbal csúszott valamelyest a hirtelen megállásban. Visszakanyarodott és
                  lelapulva, ferde testtel kúszott a legényhez. Az orra nedves és fekete volt, a
                  szeme barna, mint a dohánylevél. András lehajolt hozzá, lompos fülén lassan húzta
                  végig a kezét és mialatt nézte, olyasfélét érzett, mintha sírni tudna,
                  nevetségesen sírni egy kóbor juhászkutya miatt.</p>
               <p>- Sajó te... Sajó kutyám... Maga sem értette, hogyan jutott ez a név az eszébe, de
                  mikor kimondta, két öklét keservesen a szemének szorította. És úgy, lehunyt
                  szemmel egyszerre hazalátott az arany asztagos nagy alföldi rónaságra, ahonnan
                  neki el kellett jönnie... Otthon már bizonyosan learatták az életet. Szinte érezte
                  a meleg termés érett szagát, szinte hallotta a tücsköket a tarlón. Kolompolásos
                  csend... És az ember még az Úristenhez sem emeli fel a fejét: a pillantás hatalmas
                  sík földön át egyenesen megy bele az égbe. Nem állja az útját semmi, csak egy
                  fényes hasítás a kékben, a falusi templom bádog tornya. Mozdulatlan akáczok,
                  elszórt kis tanyák, a gulya, a ménes, fehér juhászkutyák...</p>
               <p>Valami összemarkolta a torkát... Káromkodni szeretett volna egy nagyot, hogy
                  bedőljenek tőle körülötte a hegyek. A kutya, mintha megértette volna, csaholni
                  kezdett, farkával a földet verte, aztán felugrott a levegőbe és végignyalta az
                  András állát.</p>
               <p>A legény elkapta előle a fejét, de azért az arcza mégis felderült.</p>
               <p>- Sajó te... mondotta sokszor egymásután, - Sajó kutyám... És az ember és az állat
                  úgy mentek odébb, mintha összetartoznának.</p>
               <p>Túl a hídon, a hol az erdő alatt már ritkulni kezdett a sűrű, Jella ült egy kidőlt
                  fán. Egész éjjel nem aludt. Mikor derengett, kiszökött a házból. Azóta Andrásra
                  várt. A hogy meglátta, lehajolt és úgy tett, mintha rozsét szedne. Aztán mást
                  gondolt. Eldobta a galyakat, megindult a legény felé. Lassan, fojtott lépéssel
                  ment, mint egy szép erdei állat, a mely ugrásra készül. Egymásra néztek. András
                  fáradt, türelmetlen pillantása lefegyverezte egy perczre az asszonyt. Szeme nedves
                  lett a szemrehányó éhes szerelemtől. Összegörnyedt, mintha kéregetne.</p>
               <p>- Ne légy rossz hozzám...</p>
               <p>A legényt nem indította meg a Jella ellágyulása. Már elmult az az idő...
                  Részvétlenül, szinte indulatosan állt előtte és olyan magasan tartotta a fejét,
                  hogy a felkelő nap belesütött az arczába.</p>
               <p>Jella válla megremegett. Hiába alázta le magát. Hirtelen megváltozott a
                  tartása.</p>
               <p>- Majd kellek még! - és fenyegetően előrelépett. Mintha meg akarta volna mutatni a
                  hatalmát a legénynek is, magának is, lassú, sötét mosolygással eresztette hátra a
                  fejét.</p>
               <p>András arczán ingerült fáradtság ült ki. Elutasítóan emelte fel a kezét:</p>
               <p>- Hagyj békét...</p>
               <p>De a hangja tompa volt és Jella megérezte benne a diadalát. Nagy barna szemében
                  megolvadt a töredezett arany, a dereka visszacsuklott. Asszonyi ösztönében
                  megtalálta újra a csábítás mozdulatát és ebben a mozdulatban egy egész élet
                  küzdött a boldogságért. A szája kinyílt. Nevetni tudott volna, kiáltani,
                  hangosat... Hatalmába vette a legényt és mintha zsákmányt ragadna meg, a nyaka
                  körül fonta a karját.</p>
               <p>- Hát mégis szeretsz! - Gyönyörűségében úgy hallgatta az András szive dobogását,
                  mint azoknak a köveknek a láthatatlan rohamát, a melyeket ő maga taszított a
                  szakadékba.</p>
               <p>A legény küszködő ellenszegülésében szaggatottan lélegzett. Egyszerre nem látott
                  többé. Vakon kapta át az asszony derekát, Kétségbeesetten szorította mellére,
                  mintha az ölelésében akarta volna elpusztítani, hogy ne legyen többé...</p>
               <p>Magasan az erdő felett, a sziklaélen egy hegyi paraszt kapaszkodott a havasi
                  legelő felé. Kicsinek látszott és az ember is, a kaszája is egészen fekete volt, a
                  hogy egy pillanatra a nap tűzkorongja elé került. Jella babonásan borzadt össze.
                  Eszébe jutott valami. Lenn, régen a falujában, a korcsma küszöbén, kártyát vetett
                  neki egy czigányasszony. Az egyik kártyán csúnya kaszás állt és az asszony azt
                  mondta, hogy ez a halál.</p>
               <p>András is nézte az embert, de ő csak egy munkás parasztot látott, a ki ment előre
                  az új nap felé.</p>
               <p>Egyenlőtlen lépéssel indultak odébb az erdei ösvényen. Nem szóltak egymáshoz és a
                  csend csak úgy magától ellenséges lett közöttük.</p>
               <p>A legény füttyentett. Az asszonynak eszébe jutott, hogy mit is keres közöttük az a
                  fehérszőrű idegen kutya. De András nem felelt a kérdésére. Hiába szólította.
                  Hozzája nem volt a legénynek egy szava sem, pedig mikor a töltésnél elváltak,
                  Jella tisztán látta, lehajolt és mondott valamit a kóbor kutyának.</p>
            
            </div>
            <div type="chapter">
               <head>XXVIII.</head>
               <p>A nagy fehér sziklafalon kiégtek a füvek.</p>
               <p>A szakadékok felett egy költöző madár szárnya csapott bele a csendbe.</p>
               <p>András ekkoriban elkerülte az erdőt. A korcsmában sem látták többé, Péter háza
                  előtt sem állt meg annyiszor, mint régen. Ha nem volt szolgálatban, oda ment, a
                  hol már semmi sem nőtt, de az ember szeme legalább messzire elláthatott.</p>
               <p>Szürke horpadások. Lecsüngő sziklák. És a tikkadt, csontfehér vízmosásban
                  szakadatlan halk pergéssel egyre csúszott a kavicstörmelék a mélység felé.</p>
               <p>A legény a tenyerébe hajtotta az arczát. Ilyenkor úgy tetszett neki, a
                  búzavetésben hallja a szél járását. Néha-néha fenn a hegycsuszamlásban egy laza kő
                  indult. A kutya felemelte az orrát. András is odanézett és örült, hogy nem ember
                  az, a ki zajt ütött.</p>
               <p>Megint csend lett. Csak a kavics pergett bele halkan, halkan a nagy magányba.</p>
               <p>Mióta András és a fehér kutya összetalálkoztak, nem szakadtak el egymástól soha.
                  Ha vonatot jelzett a harang, az állat az őrház előtt állt feszülten, mintha ő is
                  szolgálatban lenne. Vonalbejáráskor a legény mellett kullogott a pályán, estefelé
                  pedig, mikor András a töltés partjáról az árokba lógatta a lábát, Sajó mellette
                  ült és nézett mereven egy irányba, mint a gazdája. Nagy ritkán összehajoltak,
                  mintha titkokat mondanának egymásnak, aztán megint elmult vagy egy óra és sem az
                  ember, sem az állat nem mozdította meg a fejét.</p>
               <p>Egy napon Jella már jó ideje figyelte őket. Egyszerre csak beszéd hallatszott a
                  tájékukról. Az asszony nem értette, kihez szólt András. Őtet nem láthatta a
                  bokroktól, kívüle pedig nem volt senki a tájékon.</p>
               <p>Önkéntelenül a levegőbe pillantott, mintha ott keresne valakit.</p>
               <p>Az aczélkék égen fecskék gyülekeztek. Mint a parittyakövek, sebesen surrantak
                  össze. Billenő szárnyuk alatt apró testük fehéren czikázott a napban.</p>
               <p>Ebben a pillanatban tisztán hallatszott az András hangja:</p>
               <p>- Elhúznak ezek is...</p>
               <p>Most már világos lett az egész. Jella átugrott a sinek felett, két kezével
                  megmarkolta a legény vállát:</p>
               <p>- Miért beszélsz a kutyáddal, mikor velem mindig hallgatsz? - Olyasfélét érzett,
                  mint multkoriban a hídnál, mikor a barnaképű leány az eszébe jutott. Ellenségesen
                  nézett az állatra. Bántani akarta volna, elkergetni, hogy ne lássa többé András
                  mellett. Egyre erősebben markolta a legény vállát, és mert nem felelt, meglökte a
                  térdével:</p>
               <p>- De hát miért szereted?</p>
               <p>András a tenyerébe fogta Sajó nedves, fekete orrát és maga felé fordította a
                  pofáját. Csendesen, szomorúan mosolygott, aztán hirtelen olyan mély lett a
                  nézése, mint az első időkben, mikor Jella azt hitte róla, hogy határtalan
                  messzeségbe lát el.</p>
               <p>- Hogy miért szeretem? - mondotta vontatottan, mintha csodálkoznék, hogy ilyesmit
                  kérdezni is lehet. Gyanútlanul nézett az asszony szeme közé:</p>
               <p>- Otthon minálunk ilyen kutyák vannak az Alföldön...</p>
               <p>Jellának megrezzentek a pillái. Belülről megint megmarta a mellét valami irigy
                  harag és mert nem pusztíthatta el azt az idegen kutyát, gyűlölködve félrerugta
                  András mellől.</p>
               <p>A legény talpon állt. Ökle felemelkedett, mintha ütni akarna. De Jella nem várta
                  be, ijedten futni kezdett.</p>
               <p>András csak egyet lépett, aztán megállt, erőszakosan összefonta mellén a karját,
                  mintha saját magát akarta volna megfogni, hogy ne mozduljon a helyéből.
                  Kérlelhetetlenül meredt az asszony után és abban a pillanatban, a melyikben már
                  nem történt semmi, láthatatlanul, hangtalanul valaminek vége lett.</p>
               <p>Este hiába várta őt Jella a Péter háza előtt. És az erdőn is hiába várta. A legény
                  nem ment utána, pedig már olyan kevés meleg napja volt az ősznek.</p>
               <p>Éjjente hideg szél fújt át a hegyélen. A felhők lejöttek az őrházig. Az ember
                  beléjük nyúlhatott a kezével. András leakasztotta a báránybőr bekecset a szegről.
                  Fázott és nem bírt felmelegedni még a tűzhely mellett sem.</p>
               <p>Az utolsó tehervonat már befordult a déli alagútba. Zárólámpájának vörös fényét
                  felszippantotta a sötétség. András bement a házba. Leült a tüzhely mellé. A
                  nedves fa pattogott; Sajó lassan lélegzett a nyirkos csendben. A legény fázott. A
                  csontjai fáztak, a foga összeverődött. Új hasábot vetett a zsarátnokra.
                  Mozdulatánál felcsúszott a kabátja újja. A szeme megakadt azon a kék vonallal
                  rajzolt szíven, a mit huszár korában egy sváb baka égetett a karjába. Emlékezett a
                  baka arczára, széles volt és szeplős és a keze is szeplős volt. Négy hatost
                  fizetett neki. Áldomást is ittak a zabosládán, tánczoltak is hozzá, olyan nagyon,
                  hogy András beleverte fejét az istállólámpába. A kincstári lámpaüveg összetört. Az
                  ő homloka vérzett... Most egyszerre újra fájni kezdett a régi ütés. Mintha még ma
                  is szédülne tőle a feje...</p>
               <p>Másra akart gondolni. De megint csak a katonasor jutott az eszébe. A sárga
                  lópokrócz, melyet a goromba őrmester kiégetett a pipájával. Kárörvendő
                  huszárpofák. A kaszárnyaablak repedt üvegje. Mindenféle, a mi rég kiment a
                  fejéből. Aztán hirtelen arra a napra emlékezett, mikor hazaeresztették a falujába.
                  A piros sipkát is elvihette magával. A sarkantyúja pengett, az új csizmája
                  kopogott és egy leány olyan szépen nézett utána az alsó soron.</p>
               <p>András visszakapta a fejét. Egészen egyedül volt, mégis mintha a Jella arcza
                  tolódott volna eléje a tűzfényből. Végigtörölte a homlokát... De hiszen Jellának
                  nem igért ő semmit...</p>
               <p>Megint zavaros lett az egész. A szegletben vastag füstöt látott kelni. A levegőben
                  csengést hallott. Hogy a fejéből jött-e a csengés meg a füst vagy máshonnan, maga
                  sem tudta. Felállt. Körben kezdett járni a konyhában. A füst elmúlt a szegletben,
                  a csengésnek is vége volt. A kutya körme megcsikarta a téglát, a mint nyujtózott.
                  Az állat lustán, álmosan követte nyomon a gazdáját, olyan közel hozzá, hogy a
                  csizmája sarka mögött kapkodnia kellett az orrát.</p>
               <p>Andrással émelyítően forogni kezdett a ház, de ő azért csak ment és csökönyösen
                  nézett a levegőbe, mintha valamit keresne, a mit elveszített.</p>
               <p>- Az a csengés az előbb?... Hátha harangjelzés volt?...</p>
               <p>Bizonytalan, lázas mozdulattal gyujtotta meg a kézilámpában a kanóczot.
                  Felrántotta az ajtót. Egy pillanatig szabad mellel állt a küszöbön.</p>
               <p>Az éjszaka tele volt fagyos sivalkodással. Az erdő hallatszott a sötétben, mintha
                  zuhogó, vad víztömeg csúszott volna át rajta.</p>
               <p>A legény, szél ellen menni kezdett előre a vágányok mentén. A lámpa bádogbordái
                  között ingó, kemény fénydarabok estek a kövekre. András árnyéka lebillent a
                  töltésről, beleért a szakadékba, fordult és idétlenül nőtt meg a sziklafalon.
                  Szemközt, az ég alatt, tátott szájjal kúszott előre a nagy hegy és nyelte maga
                  előtt a síneket. A legénynek ekkor hirtelen úgy rémlett, hogy valaki futva jön
                  mögötte. Magasra emelte a lámpát, visszanézett. De a sűrű feketeségben csak egy
                  fehér szakadás mozgott felé. Sajó volt.</p>
               <p>Andrásnak kitisztult a feje... Az északi alagútnál állt, a melyen át haza, ő
                  hozzá, az Alföld felé lehetett elmenni... Az órájára nézett. Eszébe jutott, hogy
                  az utolsó éjjeli tehervonat rég bejárt. Még a mozdonyszámra is emlékezett.</p>
               <p>- Háromezerháromszázhuszonhét...</p>
               <p>Mire a házba ért, a tűz nem égett többé.</p>
               <p>Megkisérelte, hogy feléleszsze, azután azt is abbahagyta. Úgy sem törte már a
                  hideg, inkább melege volt. A fejében doboltak az erek. Az ágy szélére ült és a
                  csizmáját nézte. Szerette volna lehúzni, de nem bírta elszánni magát, hogy a lábát
                  mozdítsa.</p>
               <p>- Háromezerháromszázhuszonhét...</p>
               <p>A számok szakadatlanul görögtek a homloka mögött. Szétváltak és megint másként
                  álltak egymás mellé. Sorakoztak, mint a katonák. Mikor jobban odanézett, piros
                  sipkájuk volt és a falun mentek át és az alsó soron utánuk nézett egy leány.</p>
               <p>A legény teste kimerülten hajolt előre, keze pedig még mindig mozdulatlanul
                  csüngött le kétoldalt a térde mellett. A vér beleszaladt a duzzadó erekbe.
                  Elzsibbadtak a tagjai.</p>
               <p>Sajó nyugtalanul nézte őt; időnkint fájdalmasan vonított és végignyalta gazdája
                  tüzes kezét, de András nem vette észre, lázas szemmel meredt a levegőbe, mintha
                  egyes-egyedül lenne a házban.</p>
               <p>Magányos kínjához kevés volt a pusztai kutya, valaki más is kellett volna neki
                  onnan hazulról...</p>
               <p>Kinn szürkülni kezdett, a mozgóőr megzörgette az ablakot.</p>
               <p>A legény előrebukva, eszméletlenül feküdt a földön. Sajó lekonyított füllel,
                  mozdulatlanul virrasztott fölötte.</p>
               <p>...András rövidesen fennjárt megint, de a helyettes ember, a kit az állomásról
                  küldtek, még mindig nem ment el. Jella szomoruan kóborolt a legény háza körül.
                  Befutott hozzá. Vitt neki tejet, aztán megint ment nyugtalanul, mintha kergetnék;
                  sehol sem találta a helyét, mióta nem lehetett egyedül Andrással soha.</p>
               <p>Egy este a félszernél állt, mikor a töltésen hangokat hallott. A férfiak maguk
                  között beszéltek. Valamelyik azt mondta, hogy Réz Andrásnak írás jött; hazamehet
                  szabadságra...</p>
               <p>Jella megkapaszkodott a deszkafalban. A torka összeszűkült, nem bírt nyelni. A
                  szíve nehéz lett, úgy érezte, hogy leszakadt, aztán nagy, rémült zuhanással esni
                  kezdett a belsejében... Erőtlenül támasztotta fejét a falnak és a szívétől lassan
                  megtudta minden csepp vére, hogy András el fog menni tőle.</p>
            
            </div>
            <div type="chapter">
               <head>XXIX.</head>
               <p>Messze a hegyekben vihar vajudott reggel óta, de az erdő még mozdulatlanul állt,
                  mintha a nyomott levegő megkötötte volna az életét. Valahol a fák között egy
                  fenyőtoboz esett le tompa, visszaugró neszszel. Az érdes napfényen át apró, száraz
                  aranytűk hullottak a nyomába és az esésük hallatszott az ijedt, várakozó
                  csendben.</p>
               <p>A hegyélen végigborzongott a vihar előszele... A fenyvesben inogni kezdtek a fák.
                  Nehéz zöldjük lassan himbálózott. Aztán a törzsek mozdultak reccsenve, aztán
                  mintha a föld alatt emelgették volna a gyökereiket, hullámzott a moha.</p>
               <p>Jella felkapta a fejét és Andrásra nézett.</p>
               <p>Régen nem voltak maguk között, egyedül. Azóta, hogy Jella a kutyát bántotta, soha
                  sem szólt hozzá a legény. Az a harag, mely akkor támadt benne, kihült, de
                  megkeményedett és elválasztotta őt az asszonytól. Most is úgy állt előtte, mint
                  egy idegen, pedig abban a perczben mind a ketten ugyanazt gondolták.</p>
               <p>Jella őrölő nyugtalanságában nem is bírt mást az eszében tartani. Egyre az
                  kínozta, a mit a félszernél hallott. Andráshoz hajolt. Most, a mikor a legény oly
                  közel volt hozzá, hogy a kezével elérhette, nem lehetett azt felfogni, hogy
                  elmenjen tőle. A hangja lágy lett és meleg:</p>
               <p>- Úgy-e nem mégy el innen?</p>
               <p>A legény megkönnyebbülten sóhajtott. Erről akart ő is beszélni, de nem tudta,
                  hogyan kezdjen bele. Jella felé fordult. A szolgálati zubbony lógott rajta. Az
                  arczát megviselte a sok láz. Fáradtan nézett az asszony égő szemébe. Szeretett
                  volna békével menni innen. Mikor megszólalt, nem volt öröm a hangjában, csak a
                  nagy elhatározás nyugalma.</p>
               <p>- Elmegyek - mondotta egyszerüen, - jobb így mindenkinek.</p>
               <p>Jella csak az első szót hallotta. Görcsösen markolta össze mellén a lobogó
                  ingvállat.</p>
               <p>- Hát elmégy... Lassan, ijedten bólintgatott maga elé. Hát igaz... Egyszerre olyan
                  szegény és árva lett, mintha megint egyedül maradna a világban. Elfeledett, régi
                  szavak jutottak az eszébe... Valamikor sokat mondta őket. Gyámoltalan, jó régi
                  szavak.</p>
               <p>- Majd visszajön... Halkan, habozva beszélt önmagának, mintha félne, hogy most
                  mindjárt elveszik tőle ezt is. De András nem mondott ellent és Jella merészebb
                  lett. Már egészen bizonyosra vette azt, a mi az eszébe jutott.</p>
               <p>- Úgy-e visszajösz? Nem sokára? És szeretni fogjuk egymást, mint azelőtt?... És
                  szeretni fogsz ott is! Mindég! Mikor nem látsz, mikor másra nézel...</p>
               <p>Ettől a gondolattól elsötétedett az arcza. Megint érezte a testében azt a maró
                  irigységet, a mi úgy fájt, hogy kiáltani lehetett volna tőle. Kétségbeesetten
                  rázta meg a fejét.</p>
               <p>- Nem!... Még sem bírom. Itt kell maradnod Andrija. Elpusztulok én tenélküled.</p>
               <p>A legény öklére támasztotta az állát és a földet nézte. Érezte, hogy az asszony
                  nagyon szereti őt, de nem tudott már hálás lenni érte. Hiába kényszerítette magát,
                  hideg üresség volt a szivében, a melytől csak a saját életére bírt gondolni. Nem
                  kellett neki többé a Jella féktelen, kínzó szerelme, szinte ingerelte őt. Azt
                  szerette volna, hogy vége legyen az egésznek és tudatlan önzésében úgy képzelte,
                  hogy vége is lesz, ha ő elmegy innen.</p>
               <p>Sokáig hallgattak és közben Jella keze tehetetlen kis mozdulattal egymásután
                  emelkedett és esett vissza a térdére.</p>
               <p>- Andrija!... Teremtőm, de hát miért jött ez így? Hiszen én nem tettem mást, én
                  csak szerettelek...</p>
               <p>A legény felrezzent. Ettől a hangtól megolvadt valami a belsejében. Megszánta azt,
                  a kit nem szeretett többé. Mondani akart volna neki valamit, a mi jó legyen és még
                  se tegyen rosszat. Végtére is szótlanul tette a kezét az asszony vállára. Jella
                  utána kapott és mohón a szájára szorította, mintha magába akarta volna szívni,
                  hogy többé semmi se választhassa el őket egymástól.</p>
               <p>- Andrija... Andrija... De nem tudta megmondani azt, a mit érzett. A szemét
                  elfutotta a könny.</p>
               <p>- Úgy félek valamitől...</p>
               <p>A legény a mellére húzta az asszony fejét, hogy ne lássa sírni és darabosan
                  simogatni kezdte, mint egy beteg kis állatot, a melyet meg szeretett volna
                  gyógyítani, mielőtt elmegy, a melyet el szeretett volna altatni egy kicsikét.</p>
               <p>Körülöttük süvöltve járt a szél az erdőn. A nagy mozgalomban csak ők ketten álltak
                  mozdulatlanul. Közel egymáshoz, mégis magányosan. És a legénynek ekkor egyszerre
                  úgy tetszett, mintha ez az óra nem először lenne, mintha már máskor is állt volna
                  így búcsuzva Jella oldalán. Aztán eszébe jutott, hogy csak a gondolatában történt
                  ez mindannyiszor, ha megértette, hogy nem tudnak ők ketten egymással megélni.</p>
               <p>- Jella, - szólalt meg fojtottan és mialatt önmagával is, a szavakkal is küzdött,
                  csak egyre simogatta az asszony szép rezes haját. - Jella, ne sírj, ha mondom!
                  Hiszen mindig tudtam, akkor lesz ez csak jól, ha már nem lesz sehogy.</p>
               <p>Az asszony megütődve emelte fel az arczát.</p>
               <p>- Tudtad? Hát másszor is gondoltál te erre?</p>
               <p>András szomorúan bólintott.</p>
               <p>Jella feje csüggedten esett vissza a legény vállára.</p>
               <p>- És én azt hittem, hogy semmire sem gondolsz, mikor hallgatsz... Mintha egyszerre
                  az eszébe csapott volna valami, eltaszította magától Andrást és merően nézett a
                  szeme közé:</p>
               <p>- A pusztára mégy?</p>
               <p>- Oda...</p>
               <p>Az asszony szemöldöke összeszökött. Egyetlen baljóslatú árnyékot vetett keresztben
                  a homlokán.</p>
               <p>- És a pusztára is gondoltál, mikor nem szóltál hozzám.</p>
               <p>- A pusztára is.</p>
               <p>- Andrija te! - A melle gyorsan, ijesztően emelkedett. - Megfojtalak, ha szeretsz
                  ott valakit... A gyanakvó harag sötét hullámban szállt a fejébe. Nem volt többé
                  ura a testének. Két kezével a legény szive felé kapott, tépni, szaggatni szerette
                  volna a husát, hogy ne kínlódjék csak ő egyedül, hogy a másiknak is fájjon valami.
                  Az arcza szinte csúnya volt, a szája vonaglott.</p>
               <p>- Megátkozlak, ha elhagysz... Tönkre teszem az életedet!... Isten engem úgy
                  segéljen!</p>
               <p>A legény tekintete megint kemény és érzéketlen lett. Ellenségesen húzódott el az
                  asszonytól. Mindent újra látott benne, a miért nem tudta szeretni, a miért
                  elvágyott mellőle. Már nem okolta magát semmiért, már nem szánta a másikat.</p>
               <p>- Eressz, - mondotta ridegen, mikor Jella elállta az útját. - Élni kell és így nem
                  lehet...</p>
               <p>Az asszony feleszmélt. Megértette, hogy nem bírja többé Andrást tartóztatni.
                  Felfogta, hogy vesztett és elsápadt.</p>
               <p>- Soha nem tudtam, hogy ilyen erős vagy, hiszen olyan engedékeny voltál mindég...
                  Meghunyászkodottan emelte fel száját a legényhez:</p>
               <p>- Csókolj meg legalább.</p>
               <p>András, mintha nem hallotta volna, mereven nézett el felette.</p>
               <p>Jella összerázkódott. Hátra eresztette a fejét. Még ekkor is küzdeni akart, de a
                  régi szép mozdulat nem volt már csábítás, csak szegény alkudozás, csak
                  nyomoruságos könyörgés. Aztán mosolyogni próbált. Aztán lassan elfordult Andrástól
                  és végig húzta két kezét az arczán, mintha megfájdult volna a szája attól a
                  szörnyű, utolsó mosolygástól.</p>
               <p>- Nem tudok... Nem tudok többé. - És egy nagy zokogás tépte meg a mellét.</p>
               <p>A legény hirtelen feléje fordult. Nem értette őt. A szédítő magasságok és sötét
                  mélységek világa mindig idegen volt neki.</p>
               <p>Soká mozdulatlanul nézett Jellára és a zúgó erdőn, csendesen elbúcsuzott tőle.
                  Mikor az asszony mérhetetlen kínjában felpillantott, egymás szemében akadt meg a
                  tekintetük.</p>
               <p>- Andrija, adjál valamit, a mivel élni lehet. Mondjad hát, hogy visszajösz.</p>
               <p>A legény fáradt volt, menni szeretett volna.</p>
               <p>- Visszajövök... Elakadt a lélegzete. Miért mondta ezt? Hiszen nem akart ő ide
                  visszajönni. Azt hitte, hogy hazudik és megvetette magát érte. Tagadóan nézett
                  Jellára, de az asszony, a ki mindig gyanakodott, most kétségbeejtően hitt neki. És
                  András nem merte elvenni tőle ezt az egyetlen hazugságát, mert alaktalanul,
                  homályosan olyasfélét érzett, hogy több jót adott véle, mint mindazzal, a mi
                  közöttük valaha igaz volt.</p>
               <p>- Áldjon meg az Isten...</p>
               <p>Többet nem szóltak egymáshoz. Este Jella magányosan állt a töltésen. Messze a
                  sínek felett egy kis fény ingott, távolodott az alagút felé.</p>
               <p>Valaki elment.</p>
            
            </div>
            <div type="chapter">
               <head>XXX.</head>
               <p>Nehézkesen, lassan ketyegett az óra az őrházban és a hangja úgy hangzott, mintha
                  ólom csepegett volna belőle a földre.</p>
               <p>Jella fejében tompa zavar volt, a melytől gondolkozni sem tudott és a mellében
                  olyas félét érzett, mintha egy nagy ütést kapott volna, melynek csak a sajgását
                  érezte, de a fájását még nem tudta felfogni. Megsebesült és nem mert a sebbe
                  nézni. Szinte félt attól a percztől, a melyben minden az eszébe fog jutni. Néha
                  úgy rémlett neki; mintha ő is elment volna innen és másutt lenne, valahol messze,
                  a honnan nem bir visszatalálni saját magához.</p>
               <p>Lélektelen szemmel üldögélt a tűzhely mellett. Hallgatta az óra ketyegését. Aztán
                  fásultan felállt, az ablakhoz ment, megkapaszkodott a piros kis függönyben, sokáig
                  értelmetlen erőlködéssel szorította a markába, hogy szinte belefáradt és közben
                  nézte az esőt. Az ablaküvegen akár az olaj, sűrűn csúszott le a víz. Az erdő felé
                  egyenletesen estek a cseppek, mintha sok-sok nedves drótszál feszült volna az ég
                  és a föld között. Fényes esőszálak és Jella egyszerre azt képzelte, hogy börtönben
                  van. Felrántotta az ajtót. Nekiszaladt a zápornak, mintha el akarta volna tépni a
                  dróthálót, hogy megint szabad legyen.</p>
               <p>Az ázott erdőben lassabban járt. Ingválla lucskosan tapadt a melléhez, fejében
                  könnyebb lett a köd. Odakinn a fák alatt közelebb volt hozzá az András emléke.
                  Valami ott maradt belőle a fák között. Az erdő, mely annyiszor kihallgatta a
                  szerelmüket, megismételte zúgásában a régi szavakat.</p>
               <p>- Andrija... hiszen én szeretlek...</p>
               <p>Csak ennyit bírt gondolni. Csak ennyit tudott bizonyosan. A többi zűr-zavaros,
                  nyugtalan félálom volt.</p>
               <p>Egy napon aztán felébredt. A kecskéivel járt a hegyoldalban. A mezitelen gyökerek
                  között piros gombák világítottak. Az őszi napban egy berkenyebokor vérzett a
                  sziklafalon. Jella a sűrübe figyelt. Már régen hallott valami neszt a bozótban,
                  mikor egyszerre mozogni kezdett a cserjés alja. Soványan, sárosan Sajó kúszott a
                  földön.</p>
               <p>Jella lélegzete elállt, mintha kisértetet látna. Mereven bámult az állat mögé. De
                  nem jött ott többé hozzá senki az erdőn át. Elborult a szeme, aztán kárörvendő
                  gyülölettel nézett megint a pusztai kutyára. Most megüthetné, elemészthetné, hogy
                  nyoma se maradjon. Az arcza kegyetlen lett, a keze olyan mozdulatot tett a
                  levegőben, mintha egy késsel hirtelen elvágna valamit.</p>
               <p>Sajó szomorúan lógatta a nyakát és nyöszörögni kezdett. Ettől a hangtól lecsuklott
                  a Jella karja. Egészen ilyen nyöszörgést érzett ő is a mellében.</p>
               <p>- Téged is itt hagyott. Téged is... és egyszerre nagy közösség támadt a magányos
                  asszony és a gazdátlan állat között.</p>
               <p>- Sajó te... Sajó kutyám, - dadogta, úgy mint Andrástól hallotta. És mikor a kutya
                  a térdéhez dörgölődzött, elfelejtette, hogy a pusztáról való, elfelejtett mindent,
                  már csak azt tudta, hogy az Andrásé volt és mintha az állat bundás fején a legény
                  kezenyomát keresné, hozzászorította az arczát. És ekkor felfogta annak az ütésnek
                  fájását, mely eddig csak tompán sajgott benne...</p>
               <p>Sajó a Jella kutyája lett. Sajóval beszélni lehetett. András is beszélt vele és az
                  asszony sok mindent elmondott neki. Péterhez nem szólt. Alig is látta. Az embernek
                  meggyült a dolga. András helyettese járatlan volt, az ő vállát nyomta a felelősség
                  és elfáradt tőle. Este a konyhában olyan mozdulatlanul ült a lóczán, mint egy
                  pihenő gép.</p>
               <p>Jella örült, hogy nem kérdezett soha semmit. Sírni tudott volna, ha beszélnie
                  kellett. Fellélegzett, mikor magára maradt.</p>
               <p>Kinn lépések kerülgették a házat. Csengő, apró kalapácsolás közeledett a síneken.
                  Nem emelte fel a fejét. Úgy is mindegy volt minden. Mire Péter bejött a szobába,
                  lehunyt szemmel feküdt az ágyon, mintha aludnék. Virradatkor lábújjhegyen
                  lopódzott ki az istállóba. Hivta Sajót, hajtotta a kecskéket. Sietett, mintha
                  valaki elé kellene mennie, mintha futnia kellene valami elől. Olyan nehéz volt a
                  szenvedése, hogy elszerette volna dobni magától mint munka után a kapát, ha már
                  nagyon elfáradt.</p>
               <p>Összegörnyedve ült és halkan nyöszörgött az erdei csöndben. Féktelenül rohant a
                  szakadékos lejtőn és bele kiáltotta kínját a szélbe. Soha sem hitte, hogy így
                  lehessen szenvedni, mikor az ember se nem éhes, se nem beteg, se nem fázik. A
                  teste lefogyott, az arcza beesett és mintha az a nagy tűz, mely azelőtt a szemében
                  égett, pusztító, füstös nyomot hagyott volna rajta, szomorú árnyékok sötétlettek a
                  pillái alatt.</p>
               <p>Szeptember elmult. Egy este Péter a kézilámpa mellett az asztalra dőlve
                  olvasott.</p>
               <p>- Andrástól jött, - és kedvetlenül dobta le az irást.</p>
               <p>Jella az ajtófélfának támaszkodott. Visszatartotta a lélegzetét, mintha attól félt
                  volna, hogy még az is elárulhatná.</p>
               <p>Péter újra kezébe vette a levelet.</p>
               <p>- Megint beteg. Azt szeretné, ha otthon hagynák egészen.</p>
               <p>Az ember csendes hangja, mint egy elviselhetetlen, éles zsivaj szaladt bele a
                  Jella fejébe. Nem értette, hogyan bír olyan egyenesen megállni, mikor a küszöb
                  süpped alatta. A szája mozogni kezdett.</p>
               <p>- Hát már vissza sem akar jönni?</p>
               <p>- Azt írja, - mondotta Péter elkeseredetten, - pedig, Isten látja lelkemet, úgy
                  szerettem azt az Andrást, mint a fiamat.</p>
               <p>- A fiadat! - Jella egy darabig értelmetlenül nézett rá, aztán lehajtotta a fejét.
                  Egyszerre fáradtnak érezte magát, mintha ő is olyan öreg lenne, mint Péter, mintha
                  már eleget élt volna, mintha nemsokára meg kellene halnia.</p>
               <p>Éjjel megint nem bírt aludni. Kinn nehéz tehervonatok jöttek-mentek. A lámpák
                  tántorgó fénysávokat vetettek be hozzá a szobába. Nyitott szemmel feküdt. Nézte a
                  fénysávokat, a mint keresztülbotlottak az asztalon, az ágytakarón, a kezén és a
                  falon át kiszaladtak a sötétbe. A jelző harangok mindig újra csöngeni kezdtek a
                  háztetőn. Mindig újra lomha, fekete kocsik tolódtak el. A lelógó kapcsok és
                  lánczok csörömpölve ütődtek a talpfákhoz.</p>
               <p>Milyen kegyetlen és hosszú volt az éjszaka. Egy pillanatra megrázta a gyorsvonat
                  az őrházat. A repülő szikrák elnyúló tűzvonalából égő gyíkok lettek az ablak
                  előtt. Aztán szinte megsűrűsödött a sötétség és a csend. Jella a szájára
                  szorította a tenyerét, hogy ne kiáltson. Úgy fájt a homloka, mikor egy-egy szegény
                  gondolat megmozdult mögötte.</p>
               <p>«Hát nem akar visszajönni...» Lehunyta a szemét, fáradt volt, hogy a könnyeit
                  letörölje. Elaludt. De egy fúró tovább dolgozott a fejében, forgott szakadatlanul,
                  könyörtelenül és ő hánykolódva küzdött vele álmában. Reggel, mikor felrezzent,
                  ijedten bámult a menyezetre. Csak egy perczig tartott, hogy nem tudta, mi az, a mi
                  mindjárt fájni fog...</p>
               <p>Péter az ágyon feküdt és aludt. A szolgálati szobában a mozgóőr pipált. Jella
                  szótalanul ment el mellette. Indult előre a pályán. Az alagútból visszanézett,
                  aztán egyre gyorsabban szedte a lábát. A föld hideg volt. A 78-as őrház ablakából
                  utána kiáltott az asszony, de Jella nem értette mit mond, talán nem is hallotta.
                  Még egy fehér kis ház a sínek mentén. Egy fekete vashíd a szakadék felett.
                  Lenézett a mélység vízére, de nem állt meg. A pálya emelkedett. Túl, a fák között
                  piros tető látszott. A sínek szétváltak, egyszerre több lett belőlük és a nagy
                  fejű törpe lámpák között mint a kötőtűk keresztezték egymást.</p>
               <p>Az állomás sárga fala keményen vált le a szürke szikláról. Előtte kiégett
                  szénportól volt fekete a föld.</p>
               <p>Egy kormos képű ember hordót görgetett az épület mögé. Jella utána szólt:</p>
               <p>- Itt áll meg az a vonat, a melyik a pusztára megy?</p>
               <p>Az ember felegyenesedett és visszanézett, aztán röhögve görgette odébb a
                  hordót.</p>
               <p>Jella bement a sárga házba. A pénztárablak mögött egy fiatal ember állt szétvetett
                  lábbal. A nadrágja ijesztően szűk volt és a hogy ásított, az aranyzsinóros gallér
                  kétoldalt nyitva meredezett az állának. Szemtelenül nézett az asszonyra és
                  megkérdezte, hogy mit akar?</p>
               <p>Jella jól ismerte ezt a fajta tekintetet, sokszor néztek így rá a legények, nem
                  bánta, de most indulatos lett. Úgy érezte, hogy annak az aranyzsinórosnak a
                  pillantása valami olyat bántott rajta, ami az Andrásé volt. Végighúzta kezét a
                  mellén. «Ez is az Andrásé. Minden az Andrásé. Az övé vagyok.» Először szeretett
                  erre gondolni; a teste hirtelen emlékezni kezdett és az emlékektől meggyuladt a
                  vére. Összeszedte a bátorságát. Eddig úgy képzelte, azért jött ide, hogy megkérje
                  az állomási urat, hívná vissza Andrást, de mikor egy paraszt embert látott a
                  pénztárablak előtt, a ki jegyet vett, más jutott az eszébe.</p>
               <p>- Én a pusztára mennék, - mondotta sebesen és nagy vágyódásában elpirult. - Hol
                  kell ott leszállni a vonatról?</p>
               <p>Az aranyzsinóros vállat vont.</p>
               <p>- Azt bizony nem tudom. Arrafelé sokszor áll meg a vonat.</p>
               <p>Jella tanácstalanul bámult a levegőbe. Egyszerre végtelenül nagy lett előtte a
                  puszta. Hiszen ő még csak az András falujának a nevét sem tudta. És a gondolata
                  eltévedt, a hogy a legényt kereste a világban, a melyet ő sohasem látott.</p>
               <p>Csüggedtén indult kifelé. A ház falának egy létra volt támasztva, mikor átbujt
                  alatta, eszébe jutott, hogy ez szerencsétlenséget hoz. Aztán, mert a füstös
                  várószobában egy padot vett észre, befordult, hogy megpihenjen. A padon egy
                  asszony, meg egy gyerek kuporgott, közel ültek egymáshoz és szalonnát ettek. Jella
                  körülnézett. A szegletben legyek döngtek a rozsdás vaskályha felett. A mérlegen
                  egy zsíros petróleumkanna állt, melyre vörös és fehér czédulák voltak ragasztva. A
                  szürke falitáblán meg-megzizzent a félig letépett menetrend papirosa. A gyerek
                  lecsúszott anyja oldaláról. Egészen leszakította a nyomtatványt és hajót csinált
                  belőle a földön. Jella leült az asszony mellé.</p>
               <p>- Te is elutazol? - kérdezte nagysokára. A másik kelletlenül bámult rá, megrázta a
                  fejét.</p>
               <p>- Az ember megy el. Épen a jegyért fizet meg odabenn. Mi csak idáig jöttünk.</p>
               <p>- A pusztára megy?</p>
               <p>- Mit tudom én, hogy van-e ott puszta. Sok mindenféle van a tengeren túl.</p>
               <p>Jella fejében összezavarodtak a kétes fogalmak. Az asszony és a gyerek nevetgélni
                  kezdtek. Hirtelen feléjük fordult megint.</p>
               <p>- Aztán sok időre megy el az ember?</p>
               <p>- Sokra bizony, de hát csak majd elmulik az is. Ketten várjuk, a míg visszajön.
                  Úgy könnyebb.</p>
               <p>Az ajtón bekiáltott az a paraszt, a ki az előbb a jegyet vette. Az asszony
                  felállt.</p>
               <p>Jella utánuk nézett. «Ketten várjuk... Úgy könnyebb... Én egyedül várok.»
                  Előrehajolt, hogy még egyszer lássa a gyereket. Kinn a pályán ténferegve jött az
                  aranyzsinóros. Lába alatt ropogott a szénporos föld. Jella nem várta be. Elindult,
                  hogy haza menjen. Úgy sem volt már itt semmi keresnivalója. Reménytelenül,
                  fáradtan tette meg a nagy utat visszafelé.</p>
               <p>A berkenyebokrokon piroslott a sok élő bogyó. Egy vad almafának lecsüngött a galya
                  a gyalogösvényre. Az is tele volt gyümölcscsel. Jella végighúzta kezét a galyon és
                  nem tudta, mit érez.</p>
               <p>«Ketten várjuk... Ketten...» Sajátságosan fájni kezdett neki, hogy ő egyedül vár.
                  Most jutott először az eszébe, hogy hiszen neki is lehetne gyermeke. Önző
                  szomjuságában számára a szerelem eddig csak a csókokért, csak a szerelemért volt.
                  És ő ivott és az András öleléséből nem maradt meg, a nagy gyötrődésen kivül, semmi
                  sem...</p>
               <p>A melle lihegve zihált, mintha minden gondolattal egy-egy nehéz súlyt emelt volna.
                  Kimerülten állt meg az út mentén és öntudatlan szemmel a fenyves felett egy
                  sziklaszálat nézett, mely magányosan meredt az őszi égnek. Olyan kopár, olyan
                  vigasztalan volt ez a szikla. Az elmúlt nyárból még csak egy fűszál sem maradt
                  rajta. Pedig a lejtőn, a bokrokon piroslott a bogyó. Az almafán érett volt a
                  gyümölcs.</p>
               <p>Jella életerős fiatal testében egyszerre világosság lett. Az ősi asszonyi vágyódás
                  beleömlött a gondolatából a vérébe... és a vére ettől az órától kezdve jobban
                  kivánta Andrást, mint valaha.</p>
               <p>«Vissza kell jönnie... Vissza fog jönni»... A régi reménység láthatatlan
                  hullámokban áramlott megint a lelkébe.</p>
            
            </div>
            <div type="chapter">
               <head>XXXI.</head>
               <p>Semmi sem történt. Csak az őszi nap sütött ki még egyszer és csillanva ezernyi
                  ezüstszál úszott a levegőben.</p>
               <p>Útközben megállt a tél a hegyormokon.</p>
               <p>Jella szemében világosabb lett a szüntelen alkonyat; mint hajdan, tele tűzködte a
                  haját a galagonya égő bogyóival. Néha még énekelt is. Magára vette megint a
                  sorompószolgálatot, a postáért is ő ment el a 78-as őrházhoz. Gyorsan, sietve ment
                  és arra gondolt, hogy talán lesz valaminő irásos papir Andrástól. Közben csak úgy
                  megszokásból nézte a pályát és gépiesen verte ki a dudvát a kavicspadka
                  partjáról.</p>
               <p>Egy napon azután csakugyan várta őt odaát egy levél. A kezébe vette és a 78-as
                  biztatta, bontsa hát fel, hiszen neki szól.</p>
               <p>Jella zavartan sütötte le a szemét. Hirtelen ingválla nyílásába rejtette az irást
                  és futásnak eredt. Kezével mezítelen melléhez szorította a levelet. A teste égni
                  kezdett azon a helyen, mintha András ért volna hozzá. Csak az erdőben, a csendes
                  fák alatt állt meg újra. Elővette a borítékot, a melyikről azt mondták, hogy az
                  övé. Sohasem kapott életében levelet. Nagy megindultság fogta el, mikor kibetűzte
                  rajta a tulajdon nevét. És ezt András írta. Hálás volt érte, hogy leírta a nevét
                  és megcsókolta a kezevonását. Finoman nyúlt a borítékhoz, hogy baja ne essék.
                  Óvatosan kezdte bontogatni. Aztán egy fának dőlt, és míg az egyforma sorokat
                  nézte, úgy rémlett neki, hogy a sorok megindulnak a szeme alatt, kifutnak a
                  papirosból és eltévednek az erdőben. A betűket csak rosszul ismerte és a fehér
                  lapon olyan temérdek sok volt egymás mellett, nagyok, kicsinyek, ismeretlenek.
                  Hátratámasztotta a fejét; lebámult a levélre. Olvasni akart volna, mint akkoriban,
                  mikor Péter könyvet adott a kezébe. De így írva egészen mások voltak a betűk.
                  Verejtékes lett a homloka. Leült egy kiálló gyökérre. A térdére könyökölt. Egyre
                  közelebb emelte a szeméhez az András írását, olyan közel, hogy a szájával már
                  elérhette és azért mégis elérhetetlenül messze maradt tőle.</p>
               <p>Kétségbeesetten ejtette az ölébe a levelet. Két keze összekulcsolódott felette és
                  hosszú idő után megint imádkozni kezdett.</p>
               <p>«Istenem segíts...»</p>
               <p>Nem bírta elolvasni, a mit András üzent neki és senkije sem akadt a világon, a
                  kinek a szeme elé merte volna tenni. Ki tudja, mi volt az ő számára ezen a
                  papiroson? Péternek nem volt szabad látnia, annak az asszonynak sem, a ki az
                  alaguton túl, a másik őrházban lakott. A mozgóőr pedig elmondaná a faluban. És
                  ekkor... Jágoda jutott az eszébe. Csillogni kezdett a szeme. Hogyan is nem gondolt
                  előbb rája. Jágoda, még ha nem is tud olvasni, megmondja, mi van a levélben. Ő
                  többet tud, mint mások. Ő érti azt is, a mit az erdő beszél. Ő érzi, hogy mikor
                  jönnek vissza azok, a kik elmentek...</p>
               <p>Jella felszökött a földről. Nevetni kezdett. Az arczához szorította András
                  kezeírását.</p>
               <p>«Úgy-e szeretsz? Úgy-e azt irod? Úgy-e visszajössz hozzám?» És mialatt félig futva
                  indult a régi faluja felé, fejében lüktetve beszélt tovább a saját hangja.</p>
               <p>«Szeret. Azt írja,... azt, hogy visszajön...»</p>
               <p>A töltés, az erdő elmaradt mögötte. Már völgynek ereszkedett az ösvény. Megismerte
                  a sziklákat, a kis havasi legelőt, a fákat, a szakadékot. Davorin, a legények, a
                  kecskék jutottak eszébe, mintha visszafelé menne a hajdani életén át és újra látna
                  mindent, a mi elmúlt,... messziről, homályosan.</p>
               <p>Az irtásnál megállt pihenni. Az ég alatt a tagbaszakadt sziklák, mint egy legelő
                  óriási gulya gázoltak az erdőben. Mikor Jella kisimította a haját az arczából,
                  felnézett rájuk. Egyszerre eszébe ötlött, hogy ő valamikor azt hitte, hogy a
                  hegyek áthúzódnak az egész világon. És hirtelen, úgy rémlett neki, Medve Dusánt
                  látja maga előtt, és távolba mutató nehéz kezét is látja nagy mozdulattal a
                  levegőben. «Ott is puszta van... Ott is...» Jella ökle felemelkedett, mintha
                  valami gyűlöleteset akarna agyonsujtani.</p>
               <p>- Verje meg az Isten a pusztát! Az vette őt el tőlem.</p>
               <p>Lejebb a sziklaparton egy hegyi jávorról arany hullott a mély útba. Az úton valaki
                  járt. Ismeretlen pásztorember volt, nem nézett vissza. Jella Slatkára gondolt. Itt
                  hallgatta ki a beszédjét... A lejtőn meglátta a falut. A szélgátak, a vörös
                  földdarabkák, a templomtornya... minden úgy volt, mint régen, csak ő lett más.
                  Emlékezett, akkoriban kövek voltak a belsejében és nagy forróságnak kellett
                  eljönnie, hogy azok a kövek megolvadjanak, egy végzetes tűznek, melyet ember
                  gyujtott, mely embert pusztított.</p>
               <p>A pillái mozdulatlanok lettek: a völgyi erdő tövén felismerte a kunyhójuk búbos,
                  öreg tetejét. Megint gyerek lett, rongyos szoknyás gyerek, és mikor a falusi
                  utczán végigment, szinte hátrapillantott, hogy ott vannak-e a kecskék mögötte.</p>
               <p>A házakból idegenül bámészkodtak utána a népek. A kovácsműhely ajtaján nehéz
                  járással egy zömök ember jött ki. Jella összerezzent.</p>
               <p>Az ember megállt és utána nézett. Davorin volt...</p>
               <p>Senki sem ismerte többé. Elfelejtették. A bodnár házából kalapálás hallatszott.
                  Épen így kalapált akkor is, mikor Jella anyjának koporsó kellett... Megtámasztotta
                  a kezét az elhagyott kunyhó furcsa mohos tetején és benézett az ablakon. A
                  hólyagos zöld üvegeket rég összezúzta a szél és Jella irtózva kapta vissza a
                  fejét, mintha egy halottnak a nyitott szemébe nézett volna.</p>
               <p>A patak pallóján járt. A víz most is zúgott. A palló sikos és fekete volt, mint
                  akkor, de a bozót összébb szövődött a malom tájékán és a nagy kerékből már csak
                  két sötét küllő meredt a porzódó ár fölé. Jella érintésétől csörögve hullott le az
                  ágakról a száraz levél. Hasztalan kereste azt a kis ösvényt, a melyen Jágodát
                  annyiszor látta görnyedten, gyorsan, gyorsan menni a malom felé. Fű nőtt
                  mindenütt. A küszöb nem látszott többé a gaztól. Régen nem járt arra senki...</p>
               <p>Jella fáradtan dőlt az ajtónyílásnak. Lehajtotta a fejét, mintha a nagy
                  pusztulásból hátrahallgatóznék az elmúlt időkbe. Aztán elővette ingválla alól
                  András levelét és mialatt nézte, könnybelábadt a szeme.</p>
               <p>Sohasem fogja megtudni, hogy mi van benne. Nincs többé, a ki azt mondja neki, hogy
                  mindenki visszajön.</p>
            
            </div>
            <div type="chapter">
               <head>XXXII.</head>
               <p>A hegyélen haldoklott az ősz. Virradattal már nyirkos köd úszott a völgyek felett.
                  A sziklák nyílásában, messze a mélyben nem látszott többé a tenger.</p>
               <p>Aznap Péter ment el az értesítőért. Alkonyodott. Fenn a csúcsokon havazott, mintha
                  a levegő fehéren kezdett volna esni a magasból. A töltésen hidegen áramlott a
                  szél. Jella a küszöbön állt, mikor a férje kibukkant az alagút torkából.
                  Gyorsabban járt, mint máskor és kiáltott is valamit.</p>
               <p>«András jön» - gondolta az asszony. A szíve mint egy kalapács sebesen ütődött a
                  bordáihoz. Megerőltette a szemét, hogy jobban lássa, mit lobogtat Péter a kezében.
                  Az ember egy irást hozott és jámbor kis kárörömmel nevetett.</p>
               <p>- Mégis visszaparancsolták, pedig sehogy sem akart...</p>
               <p>Jella is nevetni kezdett. Azt hitte, hogy ilyen nagy boldogságot nem érzett
                  soha.</p>
               <p>- Aztán mikor jön? - Futni szeretett volna Péter elébe.</p>
               <p>Az ember jókedvűen dünnyögött, mialatt jött. Meg volt elégedve az élettel is,
                  magával is és mint a ki még valami nagy meglepetést tartogat, rejtélyesen húzta
                  fel a szemöldökét a sapkája ellenzője alá.</p>
               <p>De van ám még más ujság is...</p>
               <p>Jella térde egyszerre ok nélkül remegni kezdett.</p>
               <p>- Miféle ujság?... A hangja sajátságosan elrekedt. Péter megint olvasni kezdte a
                  levelet, aztán mintha meglopták volna, kedvetlenül bökött ujjával a papirosba.</p>
               <p>- Vagy úgy! Neked már nem is ujság. Sohsem mondtad, hogy András megírta.</p>
               <p>Jella türelmetlen lett. Péter öröme ingerelte őt. Szinte durván kiáltotta:</p>
               <p>- Nekem nem írt semmit, hiszen olvasni se tudok - és egy pillanatig az András
                  levelére gondolt, a melyet az erdőn ásott el.</p>
               <p>Az embernek megint felderült az arcza.</p>
               <p>- Persze, hogy... Hát akkor...</p>
               <p>A szolgálati szobában csönögni kezdett a jelző harang. Péternek sietős lett az
                  útja. Sebesen szólt hátra, mialatt a vörös kis zászlót göngyölte a kezében.</p>
               <p>- Holnapra már itt lesz. Erre mi előttünk megy el a vonattal. Délig vissza is
                  gyalogolhat az állomásról... Kettesben gyorsabban lép az ember. Mert hát, igaz-a
                  nem egyedül jön ám.</p>
               <p>Jellának a félelemtől és kíntól verejtékes lett a homloka. Péter ez alatt
                  leeresztette a sorompót, megint visszajött. Olyan nagy volt az öröme, hogy közben
                  nem hagyta abba a mosolygást.</p>
               <p>- Úgy-e mindég mondtam, ez lesz a vége. - És eszébe sem jutott, hogy sohasem
                  mondott semmit.</p>
               <p>Jella mereven tartotta a nyakát, mintha egy rettenetes ütésre várna, a mely elől
                  nem lehet megszaladni.</p>
               <p>Péter egyszerre ünnepélyes arczot vágott.</p>
               <p>- Értsd meg már. Réz Andris asszonyt hoz magának otthonról.</p>
               <p>- Asszonyt hoz...</p>
               <p>Jella csak lent a torkában hallotta a szavakat, kimondani nem bírta őket, pedig
                  kiáltani, futni, tenni akart volna, hogy megakadályozzon egy nagy
                  szerencsétlenséget. De mintha a testében összeestek volna a csontjai, növekvő
                  gyengeség jött rá. A fejében és a szivében is összeesett minden. Nem bírta
                  irányítani a mozdulatait. Tántorogva indult a ház felé.</p>
               <p>Órák multak-e vagy csak perczek? Nem tudta. Egy vonat szaggatott fényfoltjai
                  iramodtak át az ablakon. A petróleumlámpa rezgett a mennyezeten. A kőszénfüst,
                  mint egy szürke csiga, alacsonyan kúszott a nyitott ajtó elé.</p>
               <p>Péter és a mozgóőr topogva, átfázva kerültek be a konyhába.</p>
               <p>Jella elfelejtett lámpát gyújtani. Dermedten ült a hideg tűzhely mellett. A tagjai
                  zsibbadtak voltak. Kinlódva lélegzett. Csak mikor Péter lámpát gyújtott, rezzent
                  meg egy kicsikét a válla, mintha fájt volna neki a világosság. Elfordította a
                  fejét, hogy senkinek a pillantásával se találkozzék a szeme. Fáradtnak és
                  elhagyatottnak érezte magát. A nyomorúsága nehezebb volt, mint a mennyit elbírt és
                  megborzadt, mikor eszébe jutott, hogy ezt viselni kell holnap is, azután is,
                  mindég, a míg öreg nem lesz, a míg el nem temetik. Még soká tarthat... Számolni
                  kezdett. Talán húsz éves lehetett mindössze; nem tudta bizonyosan. Az emberek azt
                  mondták, hogy még fiatal, de neki ennyi is elég volt, nagyon is elég. Öntudatlanul
                  megint visszahallgatódzott abba, a mi elmult. Elmosódott szavak, halvány képek,
                  nagy magányos szenvedések és semmi több. Mire való volt az egész? Kimerülten
                  támasztotta fejét a falnak és ekkor egyszerre, csak úgy magától, összeszövődött
                  előtte mindaz, a mi volt és meglátta Andrást a képzeletében. Mint egy boldogtalan
                  sebesült állat, nyöszörögve görnyedt össze.</p>
               <p>Péter felhagyott vele, hogy szólítgassa. Levette a polczról a szilvapálinkát,
                  töltött egy pohárral magának is, a mozgóőrnek is. A horvát mesélni kezdett a
                  bosnyák háborúról. Mindig erről beszélt és közben nagyokat hazudott. Péter
                  bólintgatott, de nem figyelt oda. Jella megint mozdulatlanúl ült. Térde alatt
                  összekulcsolta a kezét és élettelen szemmel bámult maga elé, mintha kialvó tűzbe
                  nézne. Csökönyösen hallgatta a szelet. Eleinte csak az északi hegyszoros felől
                  siránkozott le, aztán hirtelen megrázkódott az őrház. A jelzőharangok csönögni
                  kezdtek, az ajtó roppanva hajolt befelé. Csend lett. Újra kezdődött. Odakinn,
                  mintha fájdalmában egy nagy mell zihált volna a hegyek felett, óriás sóhajtás
                  hallatszott.</p>
               <p>Jella is sóhajtott.</p>
               <p>Aztán neki szabadult a bóra és az éjszaka felordított, mikor megrohanta. A szél
                  süvöltve nyargalt a táviróhuzalokon. Jajgatva csapta magát a sziklafalhoz. Vitte a
                  cserepet a háztetőről, reccsenve csavarta ki a szélfogó palánkból a deszkát.</p>
               <p>Sajó remegve bújt a szegletbe. Az emberek nyugtalanul néztek egymásra. Jella
                  egyszerre felegyenesedett. Megint egyedül érezte magát a világon úgy, mint régen.
                  Egyedül mindenki ellen, mert mindenki az ellensége volt. És ebben a magányban újra
                  erős lett. A melle kitágult: teleszívta magát viharral. Már nem gondolkozott és ez
                  alatt az akarata mégis elhatározott valamit, a mitől félelmesen nyugodt lett.</p>
               <p>Felállt. Végigment a konyhán, meggyujtotta az olajos mécsest a Szűz Mária előtt,
                  Lassan, mereven járt és közben világosan tudta, hogy mindezt csak azért teszi,
                  hogy muljék az idő. Kinézett az ablakon. A szél bőgött a hegyeken, a mélyedésekben
                  forrt a vihar, mintha nagy üstökben üvegcserép csörgő lánczok, zúgó harangok
                  kavarogtak volna. A láthatatlanban félelmes robajjal sziklák zuhantak le az
                  oldalokon. Hömpölygésük soká mennydörgött a zsivajban.</p>
               <p>A mozgóőr bizalmatlanul pislogott a recscsenő mennyezet felé. A pálinkás poharak
                  összekoczczantak az asztalon. Az ember nem mert többé hazudni. Szeretett volna
                  otthon lenni, de a küszöbről visszalökte a vihar.</p>
               <p>- Istenitélet ez. Rosszat jelent, - mondotta a horvát és keresztet vetett
                  magára.</p>
               <p>- Istenitélet! - ismételte meg Jella és a hangjában fojtott fenyegetés volt. Mint
                  régen, mielőtt szeretni tudott, köveket érzett megint a belsejében, kemény
                  köveket, a melyekkel agyon lehetne valakit ütni.</p>
               <p>A lámpában kiégett a petroleum. Szemközt a falban lassan-lassan egy ólmos koczka
                  támadt, a koczkában egy fekete kereszt.</p>
               <p>Jella végighúzta kezét a homlokán. Mikor látta ő így a hajnalt?... Közben pedig az
                  ablakkereszt mintha egyre közelebb jött volna hozzá.</p>
               <p>«Valaki meghal...» Fázósan rázkódott össze és eszébe jutott az anyja, a rózsás
                  kendő, a temető, sok minden, a mire régen nem gondolt. Egyszerre, mintha Jágodát
                  látta volna az ajtóban... «Úgy-e visszajön? de nem úgy, a hogy vártad...» Aztán a
                  tűzhely előtt a földön ült az aszott kis öreg és ferde arczczal, alulról nézett
                  fel rá: «Borzasztó az élet. A meghalás még élet. A halál jó, a halál csendes.»</p>
               <p>Jella lehunyta a szemét és imádkozni kezdett.</p>
               <p>Kinn lassan elült a vihar. Fáradtan duruzsolt a sínek felett. A szakadékból sűrű
                  ragadós köd kapaszkodott a töltésre, a hegyekről lucskos felhők gombolyodtak le.
                  Megfojtották a szelet.</p>
               <p>Péter világot gyújtott a kézilámpában és kinyitotta az ajtót. A pipafüst
                  felkavarodott a hideg levegőben. Már odakinnről hallatszott az ember köhögése.
                  Távolodó lámpájának a fénykarikája puha lett, szinte szétázott a ködben.</p>
               <p>Jellának, mikor magára maradt, egy pillanatig úgy tűnt fel, az óra még lassabban
                  ketyeg, mint máskor. Pedig esztelenűl szerette volna, hogy az idő muljék, mert így
                  tétlenül nem lehetett már élni. A levegőbe markolt. Valakit meg akart volna
                  fojtani. Aztán újból hallotta Péter köhécselését. Ingerült lett, a miért
                  megzavarják. Az ember csoszogó, virrasztó lépéssel jött az ablak alatt. A küszöbön
                  megállt. Eszébe ötlött, hogy Jella nem feküdt le az éjjel és ásítva dünnyögött
                  valami olyasfélét, hogy még alhatnék, a míg az Andrásék vonata átfut.</p>
               <p>Az asszony hirtelenül, veszedelmesen emelte fel a fejét. Péter elképedve tette a
                  lámpát a küszöbre. Jellához ment és jó szürke szemével olyan aggódva nézett rá,
                  mint mikor először látta.</p>
               <p>- Beteg vagy? - kérdezte ijedten. - No, csak hogy lesz ezentúl asszony a
                  szomszédban.</p>
               <p>- Asszony?...</p>
               <p>- Hát az Andrásé, - dörmögte az ember és öröm volt a hangjában.</p>
               <p>- Az Andrásé! - Jella mint egy ragadozó szökött fel a lóczáról. Gyülölte Pétert, a
                  miért örülni bírt, a míg ő szenvedett, a miért nem tudott semmit. Azt szerette
                  volna, hogy ő is tudjon, ő is szenvedjen. És a szemében megint égni kezdett a
                  romboló erő.</p>
               <p>- Elpusztítom őket!</p>
               <p>Péter még mindég nem értett semmit. Dermedt csodálkozással nézett rá.</p>
               <p>- De hát mi lelt? Miért? Megőrültél?</p>
               <p>Jella már nem tudta mit akar, mit beszél. Azok a vad patakok, melyek az ereiben
                  jártak, elsodorták őt.</p>
               <p>- Miért? Két kezével a mellét marczangolta, mintha kínjában a saját szívét akarta
                  volna kitépni. Miért? és a hangja ketté törött:</p>
               <p>- Hiszen a szeretőm volt!</p>
               <p>Péter szeme egyszerre zavaros lett. Megrogyott a térde és az arczán bárgyú
                  visszagondolás kifejezése látszott, aztán lassan elkékült az ajka. Hörögve
                  lélegzett:</p>
               <p>- Nem lehet... Hazudsz... Mondd, hogy hazudtál!... A szavak a nyelvéhez ragadtak,
                  ferdén, iszonyodva görbült össze a teste.</p>
               <p>Jella megkönnyebbült, mióta nem egyedül kínlódott. Magasan tartotta a fejét,
                  mintha kegyetlen gyönyörűséggel át akarná látni az egész pusztulást.</p>
               <p>- Nem hazudtam...</p>
               <p>Péter ingadozva botlott előre.</p>
               <p>- Hazudsz... hazudsz... A melle fütyült, a válla vonaglott és torkon ragadta az
                  asszonyt. Önkívületében érezte az újja alatt, mint ver a fiatal nyakon minden kis
                  ér. A földre szerette volna teperni, az arczába tiporni patkós csizmájával, hogy
                  ne nézhessen többé senkire azzal a szép szemével.</p>
               <p>Jella kíváncsi iszonyattal meredt rá. Aztán letépte magáról a fojtogató kezet.</p>
               <p>- Nem engem... Őt, őt!... Erősebb volt Péternél, megvetően hátralökte és az ember
                  az erőtlenség szörnyű panaszkiáltásával tántorodott vissza. Lebukott a padra. A
                  szeme kialudt. Egyik keze szinte bénán csüngött a föld felé, a másikkal az ajtóra
                  mutatott. Nem bírt szólni és Jella mégis rémülten hátrált meg előtte.</p>
               <p>Futni kezdett ki a szabadba, az ólmos ködbe, neki a pályának... Az őrház felől
                  tompa csengés szivárgott utána a lucskos levegőn. Egy pillanatig visszanézett.
                  Eszébe jutott, hogy ez a harang az András vonatát jelzi. Újra futni kezdett.</p>
               <p>Péter is felrezzent a harangjelzésére. Ő is kiszaladt a házból, de az asszonyt már
                  nem látta a ködben...</p>
               <p>Jella a fehér sziklafal alatt járt. Vakon rohant el az András háza előtt, nyargalt
                  az éjszakai alagút felé. A kanyarodónál hirtelen megállt. A vér leszaladt a
                  fejéből. Sápadtan meredt előre. A ködben szürke tömeg gubbasztott a sínek mentén.
                  Megtalálta, a mit öntudatlanul keresett. Az éjjeli vihar egy szikladarabot
                  lódított a töltés partjára. Hirtelen felágaskodott, mintha az egész teste egy vad
                  örömkiáltás lett volna, és rohant a kő felé. Ebben a perczben mindenért Andrást
                  gyűlölte, ő benne akart egyszerre mindent elpusztítani, önmagát, a szenvedést, a
                  szerelmet, az életet... Mindenért ő rajta akart bosszút állani.</p>
               <p>Levetette magát a földre. Nekifeszítette vállát a kőnek. A nyaka remegett. A
                  verejték a szemébe csorgott és a kő lassan megmozdult. Visszaesett, megint
                  mozdult, tompa puffanással gördült egyet. Jella megcsúszott a sárban. Az állát
                  feltépte, a keze vérzett. Újra kezdte erőlködve, nyögve és a kő újra gördült.
                  Fulladt csöngéssel fordult rá a sínre. Ő maga is utánabukott és két tenyerére
                  támaszkodva térden maradt egy pillanatig. A fejét előre lógatta, a szája kinyílt
                  egy kissé. Úgy rémlett neki, lépéseket hall. Talán Péter? Nem volt benne
                  bizonyos. A szíve dobogása is lehetett. Felszökött. Megint futni kezdett a sínek
                  között, az alagút felé.</p>
               <p>Péter hiába követte nyomon, nem bírta elérni, de azért csak ment utána, maga sem
                  tudta miért. Talán látni akarta még egyszer, talán meg akart neki bocsátani.
                  Hiszen az életet kergette el vele. Vissza akarta hívni az életet.</p>
               <p>Mikor a kő elé ért, hátrahőkölt. Nem fogta fel mindjárt. Az előbb, hogy kinn járt,
                  szabad volt a pálya. Emlékezett... Üveges szemmel nézett el a sínek felett.
                  Egyszerre világosan kezdett látni; mindent megértett és úgy érezte, mintha az ő
                  melléről vette volna le Jella azt a követ. Egy pillanatig könnyebben lélegzett,
                  aztán összeszorult megint a torka. Előrehajolt és lebámult a szakadékba. Oda fog
                  zuhanni az egész... Iszonyodva húzódott hátra. Nem tudott merni. Huszonhét év óta
                  őrizte a vonatok útját... És mint egy szegény gép, a mely még kínjában sem bír
                  fellázadni, nekifeküdt a szikladarabnak. Rángatta, tolta, küzdött vele. Most, hogy
                  a vonatot védte, erősebb volt, mint mikor az asszonyt támadta.</p>
               <p>A kő lomhán lefordult a töltésről. Döngve gördült a mélybe.</p>
               <p>Jella még mindég rohant. Biztosan ugrott át egyik talpfáról a másikra. Iramodott a
                  vonat elé.</p>
               <p>«Végük lesz»...</p>
               <p>A köd megszakadt a mélység felett. A kelő nap rézsút sütött át alatta. A völgyben
                  vörös tetők merültek fel. Fenyők csúcsa fúrta át a sűrű szürkeséget. Egy nagy hegy
                  nőtt az égbe. Felnézett rá. Sustorgást hallott benne. A hegytorokból fekete folt
                  harapódzott sebesen feléje.</p>
               <p>Már nem értette, hogy ez a fekete folt Andrást hozza és egy darab élő földet, egy
                  asszonyt a pusztáról. Már nem értett semmit. Szédülve nyargalt, mint egy vad
                  szikla, a mely megindult a szakadékba, hogy rombolva zúzza össze önmagát. A
                  mozdony nőtt előtte, nagy és ijesztő lett, mint egy száguldó hegy. Forró szél
                  csapott az arczába, rettenetes robaj. Egyszerre élni szeretett volna és... szörnyű
                  halálkiáltással kábultan zuhant hanyatt.</p>
               <p>A hangja átnyilallott a dübörgő ércz zaján, egy pillanatig még visszhangozva
                  futott tovább a csúcsokon. Aztán csend lett odafenn a magasban. A nagy hegyek
                  kóbor kis lelke meghalt.</p>
               <p>És az őrháznál Péter mereven tisztelgett a vonat előtt.</p>
            
            </div>

      </body>   
   </text>
</TEI>