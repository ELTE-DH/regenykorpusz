<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU01175" xml:lang="hu">
    <teiHeader>
        <fileDesc>
            <titleStmt>
                <title>Forró mezők</title>
                <author ref="viaf:22179627">Móricz Zsigmond (1879-1942)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">54997</measure>
                <measure unit="pages">149</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Forró mezők</title>
                    <date>2003-10-07</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/01100/01175/"/>
                    
                    <respStmt>
                        <resp>Original Electronic Edition</resp>      
                        <name>Somogyi Sándor</name>
                        <name>Laskay Gabriella</name>
                        <name>Szabolcsi József</name>
                    </respStmt>
                </bibl>
                <bibl type="printSource">
                    <title>Forró mezők</title>
                    <author>Móricz Zsigmond</author>
                    <pubPlace>Budapest</pubPlace>
                    <publisher>Szépirodalmi Kvk.</publisher>
                    <date>1955</date>
                    <ref target="https://mek.oszk.hu/01100/01175/"/>
                </bibl>
                <bibl type="firstEdition">
                    <title>Pipacs, a fenegyerek</title>
                    <author>Rejtő Jenő</author>
                    <date>1929</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="medium"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-07-16"/>
        </revisionDesc>
    </teiHeader>
    <text>
        <body>
         <div type="chapter">
                <head>1</head>
                <p>Perzselt a meleg. Még alkonyatkor is. Semmi levegő.</p>
                <p> A piac olyan volt, mint egy sivatag, a gömbakácok levelei össze voltak
                    zsugorodva s porral fedve. Minden porba volt temetve, az út, a háztetők, az
                    ablakok, az emberek, minden poros volt, még az ég is.</p>
                <p> A Hungária-hotel nyitott ablakaival tüdővészesen lihegve nézett le a piacra.
                    Előtte az ország legrosszabb Kossuth-szobra, vastagon, rövid lábakon s portól
                    szürke mentéjében úgy áll, mint a polgármester hajdúja, aki dobolni akar, de
                    előbb még felemeli a kezét, hogy letörölje a homlokáról az izzadságot.</p>
                <p>A terraszon a márványasztalok vastag porréteggel voltak letakarva, s a por egyre
                    szitált, a vastag, zsíros levegő forrón jött, s hozta a lágy port.</p>
                <p> Két fiatalúr ült a sarokasztalnál, a muskátlikorlát alatt. Csillogó, friss víz
                    mozgott előttük. A pincér ebben a percben tette le; csak ez csillogott e
                    pillanatban ebben az egész világban s még mozgott a felszíne a szürke
                    nikkeltálcán, a vastag falú pohárban. A pincér betegen fújt a levegőbe,
                    megtörülte homlokát, s visszament, be a kasszához, ahol néhány öreg kigombolt
                    ingnyakkal, izzadva beszélte meg a Krajzler sikkasztásának legújabb híreit.
                    Vajjon kijutott-e Amerikába?</p>
                <p>Most a hotel előtt fess falusi bricska állott meg.</p>
                <p>Az egyik fiatalember meglökte a másikat:</p>
                <p>- Pista!... - és óvatosan intett oda: - Nézd! Laci!...</p>
                <p>Ez is látta, ki van a kocsin, sőt mereven nézte, mint a vadász a hirtelen feltűnt
                    vadat. De óvatosan, lesből.</p>
                <p>A kocsison fehér csíkos szürke vászonruha volt, fején fehérre porozódott fekete
                    strucctollas kalap. Lila hajtókája volt, még a bajsza is fehér volt a portól, s
                    közönyösen nézett a lovaira. A gazdája ahhoz képest még fiatal férfi, feltűnő
                    higgadtan mozdult, lustán állott fel s szállott ki a kocsiból, oly hallatlan
                    nemtörődömséggel, mintha a lábainak s kezeinek maguktól kellene elvégezni az ő
                    úri kiszolgálását. Úgy lépett ki abból a kocsiból, mintha inasok fognák a hóna
                    alatt, s őneki azt se kellene tudni, hova lépjen, gondoskodnak arról: a cipők s
                    a kesztyűk. Csak az angol clownok tudják ezt: súlytalanná tenni a testet a
                    mozgás közben. Óriási erő kell hozzá. Vagy nyíri elegáncia.</p>
                <p>Valamit mondott a kocsisnak, rá se nézve, s a legnagyobb csoda, hogy az
                    megértette s mindjárt közölte a lovaival s azok megindították a kocsit.</p>
                <p>- S Vilma? - mondta a fiatalabb úr. - Baba?</p>
                <p>De a másik meg se moccant, csak nézett mereven a vadra. A terrasz korlátja
                    takarta. Kicsit fel is emelkedett s utána lesett, hogy a hotel kapuján
                    bemegy-e?</p>
                <p>- Mért nem száll a sógorához? - kérdezte újra a másik... Aztán hozzátette: - Hány
                    kilométer ide Opora?</p>
                <p>De a barátja csak nézett, a melle dagadt, s emelkedett, a válla feszült.</p>
                <p>- Van harmincöt - kotyogott a szőke, kövérkés fiatalember tovább. - Csodálom
                    Avaryt, hogy a lovait nem sajnálja... Biztosan lekéste a délutáni vonatot.</p>
                <p>Most megszólalt a másik fiatalember s szép, kemény, barna arca olyan volt, mint a
                    bronz.</p>
                <p>- Laji, gyere csak.</p>
                <p>- Hova?</p>
                <p>- Ne kérdezd.</p>
                <p>- Fizetni! - szólt Laji, pincér után.</p>
                <p>- Majd - s intett, hogy most nincs ideje. - Eredj haza, hozd a puskádat, de egy
                    perc alatt.</p>
                <p>- Puskát!</p>
                <p>- Igen.</p>
                <p>- Mire?</p>
                <p>- Cserkészni. Kölcsönadod. Kimegyek a Sóstóra. Hozd a Pávához.</p>
                <p>A másik meghökkenve nézett rá, szeretett volna kibúvót keresni, de nem talált,
                    vagy nem mert, s már mentek is. Átvágtak a piacon, a túlsó oldalon, a városháza
                    előtt állottak a bérautók, Baltazár Pista kiválasztott már messziről egyet s
                    odalépett hozzá.</p>
                <p>- Szabad maga most?</p>
                <p>- Igen - ugrott a sofőr.</p>
                <p>- Vegyen benzint.</p>
                <p>- Vidékre?</p>
                <p>- Vegyen benzint s álljon meg a Páva előtt, de nagyon gyorsan, rögtön jövünk.</p>
                <p>A sofőr jól megnézte s felismerte a fiatalurakat, egyik Ring, a villanytelepen
                    segédmérnök, a kisebb, szőke, a másik, a magasabb, fekete úr, valami megyei úr,
                    Baltazár. Rögtön kurblizott s ment a benzinkúthoz, amely a park sarkában állott
                    a piacon.</p>
                <p>A fiatalemberek elváltak, kézfogás nélkül. Gyorsan. Izgatottan.</p>
                <p> - Hova, hova, Pista? - kiáltott egy üde lányhang.</p>
                <p>A magasabb fiatalember még annyit mondott, hogy: gyorsan, akkor odafordult s
                    megemelte a kalapját. Nagyon elegánsan. Karcsún.</p>
                <p>- Vacsorázni, csókolom a kezeit.</p>
                <p>- Ne mondja, hol?</p>
                <p>- Itt a Hungáriában.</p>
                <p>- Autóval?</p>
                <p>- Ja. Az nem nekem kell, Sándor bácsi bent van s nem akar vonattal menni.</p>
                <p>- Hova?</p>
                <p>- Hát haza.</p>
                <p>- Nahát, Pista, maga úgy tud hazudni, mintha könyvből olvasná - s a szép lány
                    hangosan kacagott. - Sándor bácsi nálunk van, s nem is akar máma hazamenni.</p>
                <p>- Milyen Sándor bácsi?</p>
                <p>- Pétery Sándor.</p>
                <p>- Ja, hát én nem róla beszélek. Azt hiszem, ő nem ülne autóba a nagy világért, ha
                    ráadásul adnák a Kossuth-szobrot se.</p>
                <p>- Hát kiről?</p>
                <p>- Hahá, most már nem fogom megmondani, mert maga mindent tudni akar. Voltak kint
                    teniszezni?</p>
                <p>- Voltunk, maga miért nem jött?</p>
                <p>- Dolgom volt, de holnap ott leszek.</p>
                <p>- Biztos?</p>
                <p>- Határozottan.</p>
                <p>Evvel kezet nyújtott, és megszorította a lány ujjait, az ujjainak a végét, a kis
                    kesztyűujjakat, és sokat jelentő pillantással elbúcsúzott.</p>
                <p>A lány szerette volna azt mondani, hogy: “kísérjen el”; de nem akarta kitenni
                    magát egy visszautasításnak, s mosolyogva, kecses főbólintással
                    eleresztette.</p>
                <p>Ő pedig bement a városháza mellett a posta felé.</p>
                <p>A lány még utána nézett, mintha valamit akart volna mondani neki, de látta, hogy
                    mekkora léptekkel megy, s nevetett.</p>
                <p>- Kezit csókolom Mariska!</p>
                <p>Fiatalember nagy kalapemeléssel állt mögötte.</p>
                <p>- Maga is úgy siet, Vétek Pali?</p>
                <p>- Hogy?</p>
                <p>- Baltazár Pista autót rendelt s elfutott.</p>
                <p>- Autót? Ne mondja!</p>
                <p>- Komolyan.</p>
                <p>- S hova futott?</p>
                <p>- Haza. Biztosan átöltözik. Nézze azt az autót, most van a benzinkútnál.</p>
                <p>- Aha. Ezt ismerem, ezt a gépet. Új. Elegáns. Autóban legelegánsabb a
                    vadgalambszürke, csak nagyon kényes.</p>
                <p>- Szeretném tudni, hogy hova megy.</p>
                <p>- Majd megkérdem tőle s megmondom.</p>
                <p>- De ne felejtse el.</p>
                <p>- Mit képzel? S maga hova megy?</p>
                <p>- Csak ide megyek egy boltba.</p>
                <p>- Szabad megvárni?</p>
                <p>- Na.</p>
                <p>- Hazakísérhetem? Mert ingyen nem várok.</p>
                <p>- Jó.</p>
                <p>- Soká kell várni?</p>
                <p>- Siet?</p>
                <p>- Persze, hogy sietek. Megyek a törzsasztalhoz, ott valaki biztosan tudja, hogy
                    Pista hova megy.</p>
                <p>- No, várjon.</p>
                <p>Evvel a lány bement a kézimunkaüzletbe, s a fiatalúr ottmaradt, s míg várt, a
                    Kossuth-szobrot erősen figyelmére méltatta. Bólintott. Igaza van Rákosi
                    Jenőnek.</p>
                <p> A törzsasztal a Hungária udvarán, a bal sarokban a hosszú asztal. Lugasszerű,
                    zöld kerítéssel van körülvéve. Ez egy szent asztal, ahova mindenkinek tilos a
                    belépés, aki nem tartozik a megyéhez.</p>
                <p>A hotel udvara zöld asztalokkal van tele, abrosszal csak a fal körüli asztalok
                    vannak letakar­va, mert kevés a vendég, s akik bejönnek, azok mind irigykedve
                    néznek a törzsasztal felé, ahol mindig van társaság, de megközelíthetetlen
                    társaság. A megye urai. Vidéki nagybirtoko­sok, s csupa olyan úr, akinek
                    nekszusa van hozzájuk.</p>
                <p>Most még kevesen ülnek az asztalnál, de mint az óra pontosan érkeznek a
                    törzsvendégek. Idősebb urak kevesen, inkább fiatalok, a megyei aljegyzők, s
                    szolgabírák, ide köt ki a képviselő, ha itthon van, egy-két nyugdíjas bácsi, a
                    volt alispánok közül.</p>
                <p>E percben érkezik Ábris bácsi, ahogy szokott, egyenesen, magasan, kissé
                    hajlottan, nyolc­vankét évével, mint egy sastépte öreg harcos, rózsaszínűen s
                    kedélyesen. Ő ül az asztalfőn. Mindenkinek megvan a maga helye. Így ülnek
                    szórványosan a fiatalok, s tiszteletteljes kedélyességgel köszöntik az öregurat.
                    Mindig van egy-egy ifjú, aki siet a kabátot, kalapot elvenni, bár Ábris bácsi
                    ezt nem tűri, ő maga akasztja fel a hajlított fogú fogasra. Nem olyan öreg ő
                    még, hogy neki segítség kelljen.</p>
                <p>- No, gyerekek, mi újság? - dúdolja.</p>
                <p>Megindulnak a friss hírek.</p>
                <p>Kik voltak a teniszplaccon, s kik hiányoztak, s aki hiányzott, mért hiányzott,
                    hol volt és mit csinált.</p>
                <p>- Mit parancsol, nagyságos úr? - jön a pincér kis fehér vászonkabátkában.</p>
                <p>- Egy kis hűs szelet.</p>
                <p>- Tessék kiválasztani az étlapról.</p>
                <p>- Som viccel - nevetnek az urak.</p>
                <p>- Gyerekek, itt van Laci.</p>
                <p>- Milyen Laci? - kérdi Ábris bácsi, s a pohár sört vizsgálja.</p>
                <p>- Avary.</p>
                <p>- Avary? Hogy jött be?</p>
                <p>- Kocsin, Ábris bácsi, kocsin.</p>
                <p>- Ne beszéljetek már, kocsin?</p>
                <p>- Komolyan.</p>
                <p>- Ez egy úri ember. Negligálja a vonatot.</p>
                <p>- Okosan teszi.</p>
                <p>- Hol van?</p>
                <p>- Szobát nyittatott, s felment mosdani, találkoztam vele az előcsarnokban,
                    mingyárt lejön.</p>
                <p>- Nem sajnálta a lovait?</p>
                <p>- Laci?... Az nem sajnálja.</p>
                <p>- Jó lovai vannak.</p>
                <p>- Jók. De drága is neki.</p>
                <p>- Egyedül jött?</p>
                <p>- Egyedül.</p>
                <p>- Szóval, Baba otthon van.</p>
                <p>- Biztosan.</p>
                <p>- Érdekes.</p>
                <p>- Mi az érdekes?</p>
                <p>Nevetnek. Minden szóra.</p>
                <p>- Hol van Baltazár Pista?</p>
                <p>- Délután láttam a kávéházban.</p>
                <p>- Kávéházban?</p>
                <p>- Fagylaltot evett.</p>
                <p>- Fagylaltot?</p>
                <p>- Milyen fagylaltot?</p>
                <p>- Valami rózsaszínűt.</p>
                <p>- Rózsaszínűnek látja az életet.</p>
                <p>- Lehet.</p>
                <p>- Neki lehet.</p>
                <p>- Baba milyen fagylaltot szeret?</p>
                <p>- Sárgát.</p>
                <p>- Mért sárgát?</p>
                <p>- Neki az a kedvenc színe.</p>
                <p>- Sárga? az az irigység színe!</p>
                <p>- Kedveli az irigyeit.</p>
                <p>- Akkor sokat kedvel.</p>
                <p>Nevettek.</p>
                <p>- Szép asszonynak mindenki irigye.</p>
                <p>Felgyújtották a csillárokat.</p>
                <p>- Mindjárt lesz lepke.</p>
                <p>- Éjjeli.</p>
                <p>- Nem, még csak esti lepkék.</p>
                <p>- Pillék? Kedvelem. Sörben zamatos.</p>
                <p>Így csevegnek a fiatalemberek, csiklandozik a vérükből az egészség, a jókedv, a
                    jó vér, a jól elhelyezettek - kis fizetés, nagy rang - boldog kedvessége.</p>
                <p>- Nézd, már jön is.</p>
                <p>A hátsó ajtón jött be Avary, lezser mozdulataival. Csak leült Ábris bácsi
                    mellett, alig köszön­ve, mintha mindig itt volna.</p>
                <p>- Szervusz.</p>
                <p>- Szervusz.</p>
                <p>- Bejöttél, Lacikám?</p>
                <p>- Be.</p>
                <p>- Hogy?</p>
                <p>- Kocsin.</p>
                <p>- Kocsin? Mért?</p>
                <p>- Nem szeretem a vonatot.</p>
                <p>- Büdös is, nyáron nagyon büdös.</p>
                <p>- Barátom, a vonat nyáron olyan, mint a jól befűtött kemence - szólt az
                    árvaszéki.</p>
                <p>- Bacilusraktár.</p>
                <p>- De kocsin se lehet kellemes ebben a porban.</p>
                <p> Ebben a percben nagy vidámsággal jön be Vétek Pali, az a fiatalember, aki
                    hazakísérte Makláry Mariskát, a kislányt az utcán, s aztán sietve jött.</p>
                <p>- Micsoda egy erkölcstelen ember ez a Pista! - mondja, ahogy leül.</p>
                <p>- Mért?</p>
                <p>- Valamiben sántikál.</p>
                <p>- Hogy-hogy?</p>
                <p>- Autót bérelt.</p>
                <p>- Autót?!</p>
                <p>- De igen. Mariska rajtakapta, s letagadta.</p>
                <p>- Mit?</p>
                <p>- Autót vett fel, s elküldte a benzinkúthoz.</p>
                <p>Az egész asztal összehajlott.</p>
                <p>Csak a vendég, Avary, ült szótlan, s a pohár sörrel volt elfoglalva, amelyet a
                    rendes szokás szerint megvizsgált, aztán egy hajtásra kiitta.</p>
                <p>- Talán vadászni megy.</p>
                <p>- Cserkészni.</p>
                <p>Vétek Pali ebben a percben látta meg Avaryt, aki szúrós szemmel nézett rá, amint
                    a sört kiitta, s a poharat letette.</p>
                <p>- Alázatos szolgája, Laci bátyám - mondta neki kissé megzavarodva.</p>
                <p>Avary nem szólt.</p>
                <p>- Hogy van a nagyságos asszony? - kérdezte minden átmenet nélkül.</p>
                <p>Avary fakón s alig észrevehetően legörbített ajakkal nézett rá, mire ő dadogni
                    kezdett:</p>
                <p>- Bocsánat; ha szabad érdeklődni...</p>
                <p>Avary mereven nézte.</p>
                <p>- Semmi rosszat nem akartam mondani - szólt a fiatalember, egyre jobban
                    belezavarodva.</p>
                <p>- S mi közöd van az én dolgaimhoz? - kérdezte Avary kellemetlen éles hangon.</p>
                <p>- Pardon.</p>
                <p>Tovább egy szó sem volt. Az egész asztalnál csönd lett.</p>
                <p>A pincér újra megjelent, a fiatalúr egész halkan megrendelte nála a vacsoráját.
                    Míg a pincérrel tanácskozott s alaposan megbeszélte, hogy a sertéssülthöz,
                    kismenűben kovászos uborkát kér, de hámozva s jegelve, folyton magán érezte az
                    Avary pillantását, amitől lúd­bőrözött a háta, mintha a golyót érezné máris a
                    nemesebb belső részeiben.</p>
                <p>Egy üde fiatal fiú jött s szó nélkül, meghajlással sorra köszönt a társaság
                    minden tagjának. Ez végre felvillanyozta őket.</p>
                <p>- Holnap mégy a vizsgára?</p>
                <p>- Igen.</p>
                <p>- Az éjjeli vonattal?</p>
                <p>- Igen.</p>
                <p>- Szóval huszonnégy óra múlva egy doktorral gazdagabb lesz a megye.</p>
                <p>- Igen.</p>
                <p>Ezen nevettek. Aztán tovább diskuráltak. Mindnyájan ettek, Avary is evett.
                    Őzbaksültet evett, áfonyával s megivott hozzá egy fél liter vörös bort. De
                    miatta igen nyomott s hangulattalan maradt a társaság. Igyekeztek egészen
                    közönyös dolgokról beszélni, de megkönnyebbülés volt, mikor Avary felállott s
                    szó nélkül, s kalap nélkül kiment az udvarból, ugyanazon az ajtón, amelyiken
                    bejött, a hotelszobák folyosójára.</p>
                <p>Mikor elment, kevés csönd után megszólalt az egyik úr.</p>
                <p>- A tanfelügyelő mondta, hogy mikor Konstantinápolyban volt, egy török főember
                    volt a kalauza. Egészen rendes, modern gondolkozású úriember volt, mindent
                    megmutogatott, az volt mellé kirendelve, mert valami tanulmányi úton volt, a
                    kultuszminisztérium megbízá­sából. De mikor este azt kérdezte a töröktől, hogy:
                    “és a kedves családja?... őnagysága, a felesége?” akkor a török hirtelen egészen
                    átalakult és azt mondta: “Mi köze önnek az én nemi életemhez?...”</p>
                <p>Halkan nevettek.</p>
                <p>- Hát neki a házasság nemiüzem.</p>
                <p>- S a feleség az üzemtitok.</p>
                <p>Finoman nevettek. Összesúgtak.</p>
                <p>- Hogy mondta Laci: “Mi közöd van...” Nem emlékszem, mihez?</p>
                <p>- Az én ügyeimhez.</p>
                <p>- Nem. Jobbat mondott.</p>
                <p>- Az én dolgaimhoz. Azt mondta.</p>
                <p>- Tényleg.</p>
                <p>- Neki Vilma “az ő dolga”?</p>
                <p>Nagyon nevettek.</p>
                <p>- Mindenesetre jó kis dolog.</p>
                <p>- Édes kis portéka.</p>
                <p>- Ha Pista...</p>
                <p>Újra nevettek.</p>
                <p>- Nagyon gyanús nekem ez az autóügy...</p>
                <p>Az ajtó felé lestek, ijedten, nem jött-e vissza hirtelen Avary.</p>
                <p>Vétek Pali mindenesetre, alighogy bekapta a kismenűt, már távozott.</p>
                <p>- Szeavasz, szeavasz, szeavasz, kérlek alássan, Ábris bátyám.</p>
                <p>Hosszú csönd után a két úr összehajolt.</p>
                <p>- Nem volt az ujján a zöldköves gyűrű?</p>
                <p>A másik hallgatott akkor:</p>
                <p>- Penészleghy Lenke kezén láttam a juniálison olyat.</p>
                <p>- Á, összekeverted, az futballgyűrű volt.</p>
                <p>Vacsora után újabb asztaltársak jöttek, akik otthon végezték el a táplálkozást,
                    csak ejtőzni kívánkoztak egy kicsit a társaságban.</p>
                <p>Némelyek sört, mások bort rendeltek, kis mennyiségben, mert csak a sok beszéd
                    volt az éjszaka célja.</p>
                <p>Most az asztalon az Ábris bácsi hallgatása mellett Sipos Lekszi, a központi
                    szolgabíró vitte a helyettes törzsfőnöki szerepet. Kedves fiú volt, piros arcú,
                    könnyen nevető s ügyes viccelő. S azt hiszi, hogy mindig neki kell a szót
                    vinni.</p>
                <p> Nagy örömmel üdvözölték Várberky Imrét, a második járás főszolgabíróját, aki úgy
                    közele­dett az éjszakában, mint egy tengeri hajó.</p>
                <p>- Szervusz Imre! - rajongták körül.</p>
                <p>- Szervusztok - legyintett kedvesen, kövéren a főbíró s senkivel kezet nem
                    fogott, hanem sietve leereszkedett a legelső szabad székre.</p>
                <p>- Megfogytál, Imrécske - szólt Lekszi, az óriást becézve.</p>
                <p>- Kicsit.</p>
                <p>- Mennyit?</p>
                <p>- Negyvenhatot.</p>
                <p>- Ne beszélj már; negyvenhat kilót?</p>
                <p>- Igen.</p>
                <p>- Nahát, az már szép!...</p>
                <p>Harsányan s hangosan nevettek. Meg se látszott rajta.</p>
                <p>- Mennyi vagy most?</p>
                <p>- Százhetvenhat.</p>
                <p>- Gyermeksúly.</p>
                <p>Nem is látszott abnormisnak a kövér óriás, feje nem is volt feltűnően nagy,
                    inkább derékban tudott elszélesedni. Egymásnak ismételték el, hogy milyen
                    karszéket csináltatott otthon magá­­nak, s hány collos vaspántokkal van a szék
                    megerősítve.</p>
                <p>- De nem az - mesélte, kicsit asztmásan, a vidám terebély, akinek megvolt az a
                    drága jó humora, hogy ő maga csinálta a legtöbb tréfát a kövérségéből, amelyet
                    nemcsak nem szégyellt, hanem büszke volt rá -, hanem az, hogy mikor megérkeztem
                    a Nyugatira, mire kiballagtam az udvarra, autó sehol. Csak egy árva konflis
                    szerénykedett. Mondom: “Barátom, üljön csak alám.”</p>
                <p>Hatalmas nevetés tört ki. Szájról-szájra adták a szót, hogy: “Üljön csak alám!”
                    Nagyon jó.</p>
                <p>- Hát aztán odatörlészkedett. Megfogom a kocsit, s rálépek a hágcsójára,
                    felbillen. Nézem az ülést. Én ebbe nem tudok beleilleszkedni. Mi az ördögöt
                    csináljak? Mondom a kocsisnak, hogy felülök mellé az első ülésre. Mert láttam, a
                    térdem nem fér el benn a kocsikában. Felmegyek nagy egyensúlyozó művészettel, s
                    ráülök mellette a bakra, úgy hogy a félsonkám a lámpán volt...</p>
                <p>Nem lehetett beszélni a kacagástól. “Félsonka a lámpán”, “félsonka a lámpán” -
                    ismételték el a fiatalok, s nyúlva volt mindenki.</p>
                <p>- Hát akkor reccs!... Letörött a lámpa...</p>
                <p>S ezt olyan szenvtelen, csöndes hangon, mintha a világ legtermészetesebb dolga
                    volna. Kellemes barna arcán alig egy kis mosoly. Felemeli a nagy kriglit s
                    mindenki várta, hogy le fog zuhogni a sör, de csak keveset ivott, akkor leszopta
                    kis barna bajuszáról a habot s folytatta:</p>
                <p>- Ilyen kalandokban volt részem operáció előtt. Persze, mikor kijöttem a
                    klinikáról, egész abnormálisan normális pasas lett belőlem.</p>
                <p>- Abnormálisan normális... - mondogatták az asztal körül.</p>
                <p>Most egy szokatlan vendég jött, a telekkönyvvezető, száraz, szúrós szemű furcsa
                    ember, erdélyi menekült.</p>
                <p>- Nini, Vihorlát - kiáltottak fel -, honnan jön ily késő éjszaka, Vihorlát
                    úr?</p>
                <p>- Kiszálláson voltam - szólt az furcsa, zörgő-csöndesen -, s hogy nincs itthon a
                    család, azért kell valamit enni.</p>
                <p>- Egy kicsit - szólt csintalanul Lekszi.</p>
                <p>- Egy kicsit. Nem is sokat, mert teleetettek odakinn. De hát nem volt kedvem
                    lefeküdni; hát Soma, mit lehetne enni?</p>
                <p>- Egy kicsit - hangzott a Lekszi ugrató szava.</p>
                <p>- Egy kicsit, persze.</p>
                <p>S hozzáfogott tanulmányozni az étlapot. A cvikkerjét is feltette hozzá, aztán a
                    papírt eltartva magától, a cvikker mögött nézett körül.</p>
                <p>- Milyen kalandom volt. Hallatlan, micsoda gazemberek ezek a sofőrök.</p>
                <p>- Halljuk, halljuk!</p>
                <p>- Kérlek alássan, barátocskám - mondta csöndes, aprólékos módján a
                    telekkönyvvezető -, a Gedeon barátunk autóján voltam...</p>
                <p>- Aha.</p>
                <p>- S rákerültünk Badakony mellett arra az új kövezett útra. Hát én nem tudtam,
                    hogy ott most kövezik az utat.</p>
                <p>- Aha, a gróf erdeje mellett. Jó.</p>
                <p>- Hát kérlek, homok az az út, s a sofőr se tudta, hogy kövezik és a szélén akart
                    menni, nem tudott azokon a lerakott nagy köveken menni s egyszer csak
                    lecsúsztunk az árokba.</p>
                <p>Nevetés.</p>
                <p>- Aha - mondta Lekszi fokozott figyelemmel.</p>
                <p>- Borzasztó nagy baj volt. Barátocskám, egy jó fél órát vagy háromnegyed órát
                    eltöltöttünk, míg ki tudott valahogy kecmeregni belőle.</p>
                <p>- Aha.</p>
                <p>- De még emelni is kellett az autót. Fene nehéz egy ilyen autó.</p>
                <p>- Aha.</p>
                <p>- Nem is tudom, nem emeltem-e meg magamat.</p>
                <p>- Borzasztó! Ilyen kaland!</p>
                <p> Ekkor a főkapitány jött. Szokott így éjfél felé benézni, mikor hazamegy
                    inspekcióból.</p>
                <p>Fekete bajsza villogott, mint a kitűzött szurony, férfias arca fénylett a
                    villanyfényben. Olyan volt, mint egy főkapitány.</p>
                <p>- Szervusz, szervusz, főkapitány úr - üdvözölték jobbról-balról; nagyon népszerű
                    ember volt, bár a vicceiben mindig volt valami sértő, lenéző. De nagyon tudott
                    tekintélyt tartani.</p>
                <p>- Szervusztok - mondta a főkapitány, s megoldotta a kardszíját, s felakasztotta a
                    fogasra. Ő maga pedig betelepedett a helyére Ábris bácsi mellé belül. Ővele
                    kezet is fogott:</p>
                <p>- Hogy vagy, Ábris bátyám?</p>
                <p>- No.</p>
                <p>- Hálistennek!... Mi újság, gyerekek?</p>
                <p>- Nagy újság van, Vihorlát úr Badakonynál autódefektet kapott a köves úton,
                    emiatt kény­telen kis nyúlgerincet fogyasztani.</p>
                <p>A főkapitány hátravetette a fejét, s kakas módon nevetett.</p>
                <p>- Badakonynál?</p>
                <p>- Igen - mondta Vihorlát rendíthetetlen komolysággal -, kérlek alássan, most
                    építik az utat, s akkora kövekkel van kirakva az út, kérlek, mit mondjak, mint
                    egy-egy söröshordó. Arra jön, még csak ezután a zúzott kő. Azon már el fog tudni
                    menni az autó, de ezen nem.</p>
                <p>- De poros vagy, főkapitány úr - mondta egy friss hang.</p>
                <p>A főkapitány mosolygott s nem szólt. Lelegyintett a válláról egypár porszemet,
                    mintha azzal minden rendben volna.</p>
                <p>- Így jár, aki asszony után jár - mondta igen komolyan Lekszi.</p>
                <p>A főkapitány ezen is csak nevetett. Csak nem fogja igazolni magát; mindennap
                    porban fürdik... itt az ember...</p>
                <p>- Sört, méltóságos úr? - kérdezte Soma, a pincér.</p>
                <p>- Mit kérdezi azt maga mindig - szólt Lekszi. - Sört a méltóságos úrnak, de
                    vágottat... Som!... - s mint egy színész játszotta meg. - Habot le, színig
                    sör...</p>
                <p>A főkapitány kedélyesen nevetett.</p>
                <p>- Tudja ő azt már; hát még mi újság?</p>
                <p>- Itt van Laci.</p>
                <p>A főkapitány maga elé tette a két kezét, s előbbre hajlott.</p>
                <p>- Milyen Laci?</p>
                <p>- Avary.</p>
                <p>A főkapitány mosolygott, de csak ült s támaszkodott s nem szólt.</p>
                <p>- Kocsin jött be - mondta a központi főszolgabíró -, ez is csak tőle telik ki.
                    Ebben a melegben délután harminckét kilométerre zavarni a lovait. De hol van
                    ilyen soká? Mióta én itt ülök, nem is láttam.</p>
                <p>- Megharagudott.</p>
                <p>- Vétek Pali megkérdezte tőle, hogy hogy van a nagyságos asszony.</p>
                <p>A főkapitány még szélesebben nevetett, de nem szólt.</p>
                <p>- Ilyen pikáns kérdéseket tenni fel neki mondta Lekszi komolykodva.</p>
                <p>- Tudod mit mondott rá? “Mi közöd az én nemi dolgaimhoz?”</p>
                <p>Óriási kacagás.</p>
                <p>A telekkönyvvezető még mindig nem választott az étlapon.</p>
                <p>- Nincs nyúl?</p>
                <p>- Ebbe a hónapba nincs - mondta Sipos Lekszi. - Ebbe a hónapba semmi vadat se
                    lehet lőni, csak bakot. Azt is csak őzbakot.</p>
                <p>- Aha.</p>
                <p>- Jó ez a kacsa?</p>
                <p>- Kitűnő.</p>
                <p>- S melyik jobb, a kacsasült vagy a kacsacomb?</p>
                <p>- Amelyikből kis adag van - szólt komolyan Lekszi.</p>
                <p>- Természetesen, az nekem sok is így éjjel, nagy adag - mondta a
                    telekkönyvvezető, mire élénk kacagás lett.</p>
                <p>- Haragszik a kacsa, alacsony a hasa - dúdolta Várberky.</p>
                <p>Soma hozta a sört. Vágott volt, de nem olyan abszolút érték, mert volt azért
                    rajta egy kis hab.</p>
                <p>- Tessék parancsolni, méltóságos úr.</p>
                <p>- Som! Ez magának: vágott?... Nézze meg az ember! Ha így folytatja, maga lesz
                    vágott. Sőt fasírozott!</p>
                <p>Ezzel odafordult a főkapitányhoz, s elmesélte neki, mi történt voltaképpen.</p>
                <p>- Már én csak elbeszélésből tudom, úgy kilenc óra tájban lehetett itt Laci, s ez
                    a szeles Vétek Pali azzal jön be, hogy Baltazár Pista autót bérelt s valahova
                    elment cserkészni, puskával. Úgy látszik, a Ring Laji is vele ment, Makláry
                    Mariska legalább azt mondja, hogy látta együtt menni őket.</p>
                <p>A főkapitány hirtelen a gyomra fenekéből elkezdett kacagni.</p>
                <p>- De hát hol ez a Laci? Ha itt van, mért nincs itt?</p>
                <p>- Megbőszült, kiment s nem jött vissza - szóltak az urak.</p>
                <p>- Kalapja még itt van.</p>
                <p>- Ott az a kis piszok a szögön.</p>
                <p>- Az a zöld?</p>
                <p>- Nem is vacsorázott?</p>
                <p>- Dehogynem, nagyon szépen evett. Őzbakot; még akkor volt.</p>
                <p>- Vihorlát úr, milyen szerencse, hogy már elfogyott, most költségekbe verné
                    magát. Apropó, telekkönyvvezető úr, Hogy szokta a foglyot lőni? Reptibe vagy
                    fektibe?</p>
                <p>Nagyon nevettek.</p>
                <p>- Őméltósága csak fektibe szereti. De ilyen nagy vadász, mint Vihorlát úr,
                    biztosan röptibe lövi. Vagy az őzbakot?</p>
                <p>- Som! A méltóságos úr vacsorát akar.</p>
                <p>A főkapitány nevetett. Úgy ült, mint az öregedő komondor a csivogó kölyökkutyák
                    közt.</p>
                <p>- Már csinálják a friss natúrszeletet a méltóságos úrnak - mondta Soma.</p>
                <p>- Mégis csak legjobb főkapitánynak lenni - mondta filozofálva Lekszi -, szegény
                    szolgabírák a maguk kis járásában azt képzelik, hogy ők a kisistenek, de a
                    főkapitány! Az a nagyisten, az öregisten! A magyarok istene!</p>
                <p>Szórakoztatták a főkapitányt, aki nem beszélt, csak szórakozottan nevetett,
                    akármit mondtak.</p>
                <p>A natúrszelet remek volt, s farkasétvággyal ette meg.</p>
                <p>- Fehér bort iszol? Laci vöröst ivott - mondta Ábris bácsi.</p>
                <p>- Vöröset? - szólt Lekszi. - Ő olyan harapós ember... Még azt se szereti, ha a
                    felesége s más ilyen intim dolgai iránt érdeklődnek.</p>
                <p>Vétek Pali újra megjelent. Hogy lehet lefeküdni, mikor ilyen izgalmas a
                    törzsasztal. Körülnézett.</p>
                <p>- Nincs itt Laci? - súgta.</p>
                <p>- Nem, azóta nem jött vissza.</p>
                <p>Erre Pali leült, s hallgatta a csevegést. Kis sört ivott.</p>
                <p>Így telt egy félóra, a főkapitány éppen készült, hogy elmegy, mikor a
                    fizetőpincér jött, vastagon, a derék Vilmos és félszegen áthajlott az asztalon a
                    főkapitány felé:</p>
                <p>- Méltóságos úr, telefon.</p>
                <p>- Ej, a guta üsse meg, egy percig nem hagynak békén. Ki az?</p>
                <p>- Kérem, méltóságos úr - mondta a főpincér diszkréten.</p>
                <p>- Női hang, női hang! - kiáltott Lekszi.</p>
                <p>Erre a főkapitány felállott.</p>
                <p>- Az más - mondta helyette Lekszi.</p>
                <p>- Nagy kujon - mondta Lekszi, mikor elment a főkapitány -, annyi
                    asszonyügye-dolga senkinek sincs, mint neki.</p>
                <p>- De milyen szórakozott máma; nem vettétek észre, folyton cseréli a kenyeret meg
                    a zsemlyét, egyszer kenyeret harap, egyszer zsemlyét.</p>
                <p>- Ki tudja, hol jár az esze. Akinek ennyi asszonyt kell szimultán ellátni, annak
                    van elég. S még egy öreg feleség is otthon, ajaj!</p>
                <p> - De kinél lehet most a zöldköves gyűrű?</p>
                <p>Lekszi gondolkozott.</p>
                <p>- Mostanában mindig kézen volt. Ahányszor csak láttam, mindig ott ült a Laci
                    elegáns kisujján.</p>
                <p>- Ma nem volt rajta.</p>
                <p>- Nem tudom...</p>
                <p>- Nem volt; én tudom, hogy nem volt. Ki jöhet gyanúba? Penészleghy Lenke?</p>
                <p>- Nem hiszem.</p>
                <p>- Én is mondtam, az most kizárólag futballgyűrűt visel.</p>
                <p>Hangosan és rosszmájúan kacagtak.</p>
                <p>- Mióta a kakaslábi leventék megverték a téglási daliákat 00:000-ra, azóta
                    Lenkétől nem lehet mást hallani, csak hogy az ő fiai...</p>
                <p>A főkapitány jött a telefontól, izgatottan, szinte magából kikelve s nagyon
                    komoran.</p>
                <p>Nem merték kérdezni. Egy főkapitány olyan dolgok középpontjában van, hogy azt nem
                    szabad még kérdéssel sem érinteni.</p>
                <p>- Elmegy, Béni bátyám? - csak ennyit kérdezett a központi szolgabíró.</p>
                <p>A főkapitány csak intett.</p>
                <p>Vette a kardját, és sietve csatolta az oldalára. Akkor fordult a kérdezőhöz:</p>
                <p>- Gyere csak ide.</p>
                <p>A fiatalember ugrott, rohant.</p>
                <p>- Mikor volt itt Laci?</p>
                <p>- Én nem találkoztam vele, kérlek alázattal. Mikor én jöttem, már elment.</p>
                <p>- Hát ki találkozott vele? - kérdezte hangosan a főkapitány.</p>
                <p>- Kivel?</p>
                <p>- Avaryval.</p>
                <p>Hárman felállottak.</p>
                <p>- Hány órakor volt itt?</p>
                <p>- Főkapitány úr, kérlek alázattal - s egészen hivatalosan jelentkezett Vétek
                    Pali, az a fiatal­ember, aki Mariskát hazakísérte. - Mikor én jöttem, lehetett
                    fél kilenc.</p>
                <p>- Akkor gyújtották fel a lámpákat.</p>
                <p>A főkapitány zavarosan nézett rájuk.</p>
                <p>- De hisz az lehetetlen, az nem lehet. Opora ide harminckét kilométer... Most
                    tizenegy óra... Hm. - Megnézte az óráját, s újra egy hm-t eresztett el. -
                    Tizenegy...</p>
                <p>- Mi történt? - kérdezte Ábris bácsi.</p>
                <p>- Én már itt voltam, mikor jött, azt is láttam, mikor elment - szólt az
                    árvagyám.</p>
                <p>- Mennyi időt töltött itt?</p>
                <p>- Nem sokat. Félórát.</p>
                <p>- Annyit sem - mondta a fiatalember.</p>
                <p>A főkapitány folyton csak az óráját nézte.</p>
                <p>- Autóval nincs kizárva. Ha esetleg autóval ment haza...</p>
                <p>- Haza? - kiáltottak fel mindnyájan. - Mi van Lacival?</p>
                <p>A főkapitány sötéten nézett rájuk.</p>
                <p>- Meghalt.</p>
                <p>Mély csönd. Senki sem mert szólni.</p>
                <p>- Otthon. A házában. Agyonlőve... fekszik.</p>
                <p>A pincér hozta a krigli sört. A főkapitány elvette, s fenékig kiitta.</p>
                <p>Akkor félrerúgta a kardját, amely a lába közé akadt s elment.</p>
                <p>A társaság megdermedve nézett utána.</p>
                <p>A társaság egészen megrémülve maradt a helyén, mintha bombát vetettek volna
                    be.</p>
                <p>- Rettenetes - mondta végre a központi szolgabíró.</p>
                <p>- Rettenetes, Lekszikém - mondta a telekkönyvezető. - Rettenetes... És hát itt
                    volt az az Avary?</p>
                <p>- Persze hogy itt volt - zúdult fel mindenki.</p>
                <p>- Úgy értem, hogy nem tévedés-e?</p>
                <p>- Mi a tévedés?</p>
                <p>- Nahát, én bocsánatot kérek, nem láttam, és megvallom, nem is nagyon ismerem, de
                    már történtek ilyen dolgok, emlékszem, egyszer Gyergyószentmiklóson...</p>
                <p>- Ugyan kérem - mondta indulatosan Lekszi -, ne gyanúsítson, nem vagyunk
                    Erdélyben.</p>
                <p>A telekkönyvvezető elhallgatott. Mindenki idegesen szívta a cigarettáját s dobolt
                    az ujjaival, lábával.</p>
                <p>A hosszú csöndet megint csak Vihorlát törte meg erdélyi konfidenciával.</p>
                <p>- Hogy nézett ki az a fiatalember?</p>
                <p>- Az nem volt fiatalember - mondta mérgesen Lekszi -, az egyáltalán egy nagyon
                    komoly úriember volt.</p>
                <p>- Olyan magas, fekete?</p>
                <p>- A maga esze. Pardon... Az a magas, fekete egy oláh volt Gyergyóban. Ez egy
                    rendes magyar úr volt. Nagyon elegáns, és nem fekete móc...</p>
                <p>- Nagyon elegáns volt - mondta Vétek Pali. - Az biztos, hogy nagyon elegáns volt.
                    Minden mozdulata maga az elegancia volt. Az úgy tudott enni...</p>
                <p>- Késsel, villával - mondta Lekszi, s megvetően nézett a telekkönyvvezetőre, aki
                    egy órája kínlódott, hogy a kacsabordákról leszedje a húsmorzsalékokat. - Az
                    tudott enni.</p>
                <p>- Szép fiú volt - állította Vétek Pali -, úgy nem tudott lovat hajtani senki.
                    Emlékszem a két vasderesére, amit a szoborleleplezésen maga hajtott. Barátom, az
                    valóságos művészet volt.</p>
                <p>Erre elhallgattak. Úgy érezték, mintha némi engesztelés volna a halott emlékének,
                    hogy ilyen szerető s kedves szavak hangzottak el.</p>
                <p>- Én nem tudom elhinni - mondta Ábris bácsi -, olyan fiatal volt.</p>
                <p>- Harminchat éves.</p>
                <p>- Gyermek - mondta az öregúr -, a nagyapja volt barátom.</p>
                <p>- Hát bizony, Ábris bátyám - szólt Lekszi -, furcsa egy komédia az élet.</p>
                <p>Várberky, a kövér szolgabíró, most komolyan szólalt meg:</p>
                <p>- Szóval volt két óra, esetleg két és félóra a Laci eltávozása s a telefon
                    közt.</p>
                <p>- Annyi nem volt, két és negyed.</p>
                <p>- Na, két és negyed... Azalatt ő megtehette. Tudniillik, úgy konstruálom meg a
                    dolgot, hogy mikor innen kalap nélkül kiment... bizonyára valami nagy
                    felindulásban...</p>
                <p>- Vilma! - kiáltott fel Vétek Pali.</p>
                <p>- Mi van Vilmával?</p>
                <p>- Kérlek alázattal, a dolog úgy volt, hogy mentem az utcán, s szembetalálkoztam
                    Makláry Mariskával. Azt mondja nekem: “maga is úgy siet, mint Baltazár
                    Pista?”... S elmondja, hogy az előbb Baltazár Pistát látta, hogy autót rendelt.
                    A standon egy sofőrt megállított, s igen sietve elküldte a benzinkúthoz. Vele
                    volt Ring Laji is... őt kell előkeríteni... ő többet fog tudni. Nem volt bent
                    Laji ma este?</p>
                <p>- Nem.</p>
                <p>- Szóval azt mondja Mariska: “Nézze azt az autót, amelyik most van a
                    benzinkútnál, azt rendelte meg Baltazár Pista.” Az egy szürke autó volt.
                    Galambszürke. Kis autó.</p>
                <p>- No, de hogy jön ez ide?...</p>
                <p>- Várjál, kérlek. Nem tudom miért, de nekem az az érzésem, s erre mernék fogadni
                    is, hogy Baltazár Pista kiment Oporára.</p>
                <p>Erre mély csönd lett.</p>
                <p>Mindenki megértett mindent.</p>
                <p>Várberky komolyan mondta:</p>
                <p>- Meg van oldva. Laci gyanút fogott... Mikor innen kiment, még nem is gondolt rá,
                    de útközben eszébe jutott, hogy utána megy... Már nem is jött vissza a
                    kalapjáért, hanem futott, autót fogott, beült s maximum háromnegyedóra alatt
                    otthon volt.</p>
                <p>Hallgattak.</p>
                <p>- Ez a marha Pista! Hogy lehet valaki ilyen marhául szerelmes! Egy olyan bestia,
                    semmi­asszonyba. Az állat! Én megmondtam neki tegnap este, hogy ebből baj lesz.
                    Nem neki való nő. Nem egy ilyen ártatlan baromnak való.</p>
                <p>Hallgattak.</p>
                <p>- Pardon, Vilma nem átlag-nő. Kikérem magamnak. Magasan átlagon felüli nő.
                    Valaki. Hogy lehet ilyen hangot ütni meg.</p>
                <p>Elhallgattak.</p>
                <p>- De hogy jött a telefonértesítés? Oporáról éjjel nem lehet telefonálni.</p>
                <p>- Nagyon egyszerű: ott volt az autó s beküldték valakivel a főkapitányhoz... Ez
                    igen, ez a kujon, az szépen kimászott a dologból.</p>
                <p>Ebben a pillanatban a telekkönyvvezető, aki néhány percig a legjobban
                    magáraerőszakolt békességgel fogyasztotta a kacsát, olyant nagy szemeket vetett
                    rá, hogy ő abban a percben felállott.</p>
                <p>- Palikám - mondta -, gyere csak, valamit akarok tőled négyszemközt, pardon -
                    intett az asztal felé s elment.</p>
                <p>Vétek Pali sietve ment utána, s leültek egy zöldhederás páholyban. Most az
                    éjszakában még a por sem látszott.</p>
                <p>- Nem bírom ezt az állatot - mondta, Vihorlátra intve. - Ha már látom, felforr a
                    vérem. Mi a fenének szoktatták be ide ezt a spiclit. Az egész ember egy
                    spicli... Meg vagyok győződve felőle, hogy szegény Pista csinált valami
                    bolondot.</p>
                <p>- Biztos.</p>
                <p>Új sört rendeltek.</p>
            </div>
         <div type="chapter">
                <head>2</head>
                <p>A főkapitány nagy léptekkel ment el a Hungáriából. A közkórház előtt kellett
                    elhaladnia. A kórház előtt autó állott.</p>
                <p>- Kit hoztak? - szólt rá az ácsorgó sofőrre.</p>
                <p>- Egy urat.</p>
                <p>- Oporáról?</p>
                <p>- Igenis.</p>
                <p>A főkapitány keményen megnézte a sofőrt. Vékony kis csirkefogó volt. Micisapkája
                    a szemébe húzva.</p>
                <p>- Menjen csak át a főkapitányságra, és hívja ide Makkos detektívet.</p>
                <p>A sofőr habozva nézett rá, mintha nem volna kedve magában hagyni a kocsiját.</p>
                <p>- Egykettő. Mondja meg neki, hogy a főkapitány úr hívatja.</p>
                <p>Erre a sofőr begyulladt, szalutált, és azonnal futott.</p>
                <p>A főkapitány felment a kórházba. A kivilágított nagy előcsarnok a fénnyel
                    ellentétben a leg­nagyobb csöndet őrizte. Mély csönd volt, kórházi csönd, éjjeli
                    csönd. Világított folyo­sókon terjengett a kloroform és az éter arómája.</p>
                <p>A kapus felesége inspekciózott. Terjedelmes volt, mint azok, akik szűk lakásban s
                    bő koszton és tökéletes életnyugalomban élnek.</p>
                <p>- Tessék parancsolni, méltóságos úr - jött elő hívás nélkül.</p>
                <p>- Hol van az a beteg, akit most hoztak?</p>
                <p>- Tessék parancsolni a műtőbe. Fetter főorvos úrnál van.</p>
                <p>A főkapitány kopogtatás nélkül nyitott be a műtőbe. Két fehér ruhás szolga éppen
                    most vetkőztette az asztalon Baltazár Pistát, aki eszméletlenül feküdt, s vérrel
                    volt tele a ruhája és teste.</p>
                <p>A főorvos, ahogy meglátta a főkapitányt, elébe sietett.</p>
                <p>- Szervusz, kérlek alázattal.</p>
                <p>- Mi ez? - mondta a főkapitány.</p>
                <p>- Ez, kérlek bizony elég komisz. Pista barátunk elég kutyául van. Át van lőve a
                    bal válla, s nagyon sok vért vesztett. Azt hiszem, a legkényesebb helyen érte a
                    golyó a vállcsontot.</p>
                <p>A főkapitány intett, s odább vonta a főorvost. Ez még fiatalember volt,
                    cvikkeres, szőke, igen buzgó arcú ember, Fetter Leó, s a főkapitány iránt
                    rendkívül lekötelezett, mert neki köszön­heti az állását.</p>
                <p>- Édes fiam - mondta dörmögve -, vedd tudomásul, hogy ez nem lőtt seb. Ez
                    zúzódást! Autódefektet kapott a gyerek... További intézkedésig ez a
                    megállapítás.</p>
                <p>A főorvos elkezdett zavarba jönni, s az arca csöndesen egyre vörösebbre
                    pirult.</p>
                <p>- De, kérlek alássan, főkapitány úr, nekem fel kell vennem a látleletet.</p>
                <p>- És?</p>
                <p>- Hogy lehet?</p>
                <p>- Így! - mondta erélyesen a főkapitány - további intézkedésig ez így van.</p>
                <p>- Főkapitány úr, alássan kérlek, szabad két vízumot írnom?...</p>
                <p>- Nagyon helyes. Legkésőbb reggel, megadom az utasítást, hogy melyiket kell
                    bevezetni a naplóba.</p>
                <p>Oda se nézett Baltazár Pistára, ment kifelé.</p>
                <p>Még egyszer odaintette a főorvost.</p>
                <p>- A laboránsok tudják?</p>
                <p>- Azok semmit se tudnak még, legfeljebb ha a saját szemükkel ítéltek.</p>
                <p>- Ide figyelj: tudod, hol van Badakony?</p>
                <p>- A grófi kastély?</p>
                <p>- Igen. A badakonyi erdő mellett építik az utat. Nagy kövekkel van beborítva a
                    frissen hányt töltés. Ott az éjjel egy autódefekt volt. A kocsi lesiklott az
                    árokba s felfordult... Hát ez volt az!... Akkor sérült meg Baltazár Pista...
                    További intézkedésig.</p>
                <p>- Igen.</p>
                <p>A főkapitány sietett. A sofőr ott állott a folyosón.</p>
                <p>- Serákné - mondta a portásnak -, hol van itt a pince?</p>
                <p>- Tessék parancsolni, oda hátra.</p>
                <p>- Valami csöndes hely a pincébe. Na! De értelmetlen egy asszony.</p>
                <p>Az asszony rémülten nézett a hatalmas emberre.</p>
                <p>- Talán a hullakamrába tetszene parancsolni.</p>
                <p>- Vezesse le a sofőrt.</p>
                <p>A lejárat itt volt a folyosó mellett. Az asszony előrement s felgyújtotta a
                    villanylámpákat. Mikor lementek a lépcsőn s be a fehér kamrába, amely hideg volt
                    a jégtől, a sofőr irtózva látta, hogy egy hulla fekszik meztelenül az egyik
                    pléhvel borított asztalon. Nem bírta a szemét levenni a rettenetesen felpuffadt
                    nő-kadaverről, folyton oda pislogott, s közben azon csodálkozott, hogy a
                    portásné egyáltalában nincs jobban megilletődve, mint ha söröshordó volna azon a
                    helyen. A portásnét egészen más izgatta, nem a hulla. A sofőrt azonban egyelőre
                    csak az.</p>
                <p>A főkapitány azalatt instrukciókat adott a detektívnek, aki egy állathoz,
                    medvéhez, hiúzhoz, vadmacskához képest rendkívül intelligens szemekkel bírt s
                    alig kellett neki magyarázni, már mindent értett, bólintott, hunyorított, s
                    nemsokára lent volt a kamarában. Csak intett könyök­kel, s a portásné már
                    sietett el.</p>
                <p>- Mondj el mindent - szólt a detektív.</p>
                <p>- Kérem, detektív úr...</p>
                <p>- Mit mondtál?</p>
                <p>- Alássan kérem, detektív úr - mondta a sofőr, miután alaposan megnézte a
                    detektív karját s ökleit.</p>
                <p>Ezek a karok s öklök ebben a pillanatban megmozdultak s irtóztató pofont kentek
                    oda a sofőr vékony arcába.</p>
                <p>- Vedd tudomásul, hogy én nem vagyok detektív, hanem méltóságos úr.</p>
                <p>A sofőrnek felakadt a szeme s hátrált.</p>
                <p>- Micsoda nyavalyás sofőr vagy, hogy még a méltóságos főkapitány urat sem
                    ismered?</p>
                <p>- Ké-kérem é-én csak há-három napja vagyok a városban - dadogta, hebegte a
                    sofőr.</p>
                <p>- Honnan jöttél?</p>
                <p>- Idevaló vagyok a megyébe, de most Pestről jöttem.</p>
                <p>- Tovább.</p>
                <p>- A Hungária előtt egy úriember este kilenckor odaintett, van-e elég benzinem?
                    Vettem ezer kilométerre. Beült, s a leggyorsabban előre. Nem mondta meg, hogy
                    hova, de amint a város­ból kiértünk, rám parancsolt, hogy százassal...Véletlen
                    láttam a faluvégi táblát, hogy Opora. S ott állottunk meg. Egy hosszú kőkerítés
                    előtt, de nem a kapunál... Az úr bement, kulccsal egy oldalkapun... Később,
                    várakozás után, jött egy vadász... Körülfutott a kerítésen, mikor engem
                    meglátott: azonnal menjek a főkapu elé... előbb egy úriasszony akart beülni,
                    aztán egy sebesült fiatal urat tettek be...</p>
                <p>A detektív vérben forgó szemekkel hallgatta végig, de mintha nem is figyelt volna
                    rá, egészen mással volt elfoglalva.</p>
                <p>- Idefigyelj - lihegte. - Jól nyisd ki a füled... Te nem voltál Oporán... Te a
                    Lengyel tanyáig mentél, Vaskóba... Érted? Mikor Badakonynál mentetek, a kocsi
                    nem tudott rámenni a köves útra, mert ott nagy kövekkel van leborítva az úttest.
                    Új töltés. Érted? A szélén akartál menni. Érted? A kocsi belefordult az árokba,
                    s akkor kiborultatok. A fiatalúr a vállát eltörte. Érted?</p>
                <p>- Igenis.</p>
                <p>- Hány perc alatt értetek Oporára?</p>
                <p>- Harminckét perc alatt.</p>
                <p>A detektív felemelte a kezét, s rettenetesen pofonvágta a sofőrt, úgyhogy az
                    beleesett a sarokba, s a fejét belevágta a falba.</p>
                <p>- Állj fel.</p>
                <p>A sofőr halálos rémülettel szedte össze magát.</p>
                <p>- Nem megmondtam, hogy nem voltál Oporán?</p>
                <p>- Igenis - nyögte a fiú.</p>
                <p>- Na. Mikor értetek Oporára?</p>
                <p>- Kérem, detekt... kérem, méltóságos főkapitány úr - dadogta a boldogtalan -, én
                    nem voltam Oporán.</p>
                <p>- Hát hol?</p>
                <p>Hallgatott. Elfelejtette.</p>
                <p>- Vaskón. Oda akartál menni.</p>
                <p>- Igen - mondta könnyekkel a szemén. - Vaskón.</p>
                <p>- És?</p>
                <p>A sofőr hallgatott.</p>
                <p>A detektív felemelte a kezét.</p>
                <p>A fiú szűkölt, mint a kutya:</p>
                <p>- Méltóságos főkapitány úr...</p>
                <p>- Badakony.</p>
                <p>- Igenis, a badakonyi úton defektet kaptam, mert a köves úton nem lehetett menni,
                    s amiatt az árokba borultunk.</p>
                <p>- Na. Ott kaptál defektet a fejeden. Azt be fogják kötni.</p>
                <p>Még háromszor elismételtette vele a leckét.</p>
                <p>- Hol sebesültél?</p>
                <p>- Badakonynál, mikor felborult az autó.</p>
                <p>Intett neki, hogy mennek.</p>
                <p>Előrement s a sofőrutánakullogott s hol a vérét, hol a könnyét törülte.</p>
                <p>Mikor felmentek a folyosóra, a főkapitány intett a detektívnek, aki eltávozott, ő
                    maga fölment a sofőrrel, s még egyszer beszólott a főorvosnak:</p>
                <p>- Kérlek alássan, a defekt hiteles - mondta különös farkasnevetéssel -, a sofőr
                    is megsebesült. Adjatok egy kötést neki a fejére.</p>
                <p>A főorvos lehunyta a szemét. Rettenetesnek találta az egész dolgot. De
                    hallgatott.</p>
                <p>Ezzel a főkapitány sarkon fordult s elment.</p>
                <p>- Maga hol sebesült meg? - kérdezte a sofőrt a főorvos.</p>
                <p>- A badakonyi úton, méltóságos úr mondta a sofőr. - Ott most csinálják az utat, s
                    belefor­dultunk az autóval az árokba.</p>
                <p>A főorvos végignézte a sápadt embert, s látta annak összeszorított száját.</p>
                <p>- Várjon kérem egy kicsit. Mindjárt megkapja a kötést.</p>
                <p> A főkapitány átment a hivatalába. A kapu előtt állott egy rendőr, aki abban a
                    pillanatban szoborrá lett.</p>
                <p>- Kié ez az autó? - kérdezte a főkapitány.</p>
                <p>Egy sofőr előlépett.</p>
                <p>- Enyém, méltóságos főkapitány úr.</p>
                <p>- Állítsd elő - mondta a rendőrnek a főkapitány, s bement az épületbe.</p>
                <p>A rendőr intett a sofőrnek, aki lehajtott fejjel ment előre.</p>
                <p>A főkapitány visszafordult.</p>
                <p>- Egy legény menjen azonnal a közkórházba. Ott van egy piros autó, annak a
                    sofőrjét hozza be. Vigyék be az autót a garázsba, őt pedig kísérje be. Várjon,
                    míg bekötözik a fejét.</p>
                <p>- Igenis.</p>
                <p>A rendőr benyitott az őrszobába, s egy kollégáját szólította elő.</p>
                <p>A főkapitány rohanva ment fel a lépcsőn és sietve nyitott be a hivatalába.</p>
                <p>- Ki van bent?</p>
                <p>Az előszoba ajtaja előtt álló rendőr mereven szalutált:</p>
                <p>- Méltóságos főkapitány úrnak alázatosan jelentem, egy úriasszonyság.</p>
                <p>Bement. Az előszoba sötét volt.</p>
                <p>Miért van itt sötét?</p>
                <p>Benyitott a szobába.</p>
                <p> Egy széken ott ült Avaryné, fejét két kezébe szorította, s már nem sírt, úgy
                    látszik, kifáradt. A főkapitány beléptére kiújult a zokogása.</p>
                <p>- Oh, kedves, kedves - mondta a főkapitány rekedten -, mi volt ez?... Mit mondott
                    maga a telefonba nekem; hogy kerül ide, hogy történt, egyáltalán mi ez?</p>
                <p>- Én nem tudom, én nem tudom.</p>
                <p>- Rettenetes.</p>
                <p>- Rettenetes - s kitört a zokogás.</p>
                <p>A főkapitány hozzálépett, s levette a kalapját.</p>
                <p>- Nem lesz semmi baj - mondta -, drága Vilma, drága kis Vilma... Tegye le ezt a
                    kabátot, hisz borzasztó meleg van.</p>
                <p>De az asszonyka nem bírt megmozdulni.</p>
                <p>- Akar valamit?... Egy pohár vizet?...</p>
                <p>Csengetett.</p>
                <p>A rendőr belépett.</p>
                <p>- Friss vizet!</p>
                <p>A rendőr elment.</p>
                <p>- No, ne sírjon, kedves, ne sírjon, nem bírom a sírást, és nem lesz semmi baj,
                    biztosítom, nem lesz semmi baj. Majd meglátja, hogy semmi baj se lesz.</p>
                <p>Vigasztaló szavakkal igyekezett a szegény nő csillapodni nem bíró rémületét
                    eloszlatni. Hogy szerette volna Babának szólítani. Nem lehetett. Ilyen bizalmas
                    név nem volt neki engedé­lyezve.</p>
                <p>Hozta a rendőr a vizet vastag pohárban a tenyerén.</p>
                <p>- Mossa meg a homlokát. Húzza le a kesztyűjét és mossa meg a homlokát... Így... -
                    Vizet öntött a pohárból az asszony rózsaszínű kis tenyerébe. Aztán ráerőszakolta
                    a poharat. - Vegyen a szájába egy csöppet... Mikor történt?</p>
                <p>- Én nem tudom, lássa, ez valami rettenetes.</p>
                <p>- Nem kell sietni, van elég idő. Ez rettenetes, de már én elintéztem mindent,
                    maga nem is képzeli, drága angyal, mit csináltam magáért... Ez borzasztó, ez
                    borzasztó, hogy az a Pista ilyen egy szeles fickó...</p>
                <p>Az asszony hallgatott, megszűnt a sírása.</p>
                <p>- Fegyverrel lőtt rá? - mondta a főkapitány.</p>
                <p>- Ki?</p>
                <p>- Pista.</p>
                <p>- Pista nem lőtt.</p>
                <p>- Hát ki?</p>
                <p>- Azt nem tudom.</p>
                <p>A főkapitány kemény hangja:</p>
                <p>- Nem Pista lőtte le?</p>
                <p>- Nem.</p>
                <p>- De hát fegyvert vitt magával.</p>
                <p>- Dehogy.</p>
                <p>- Nem volt nála semmi fegyver?</p>
                <p>- Semmi.</p>
                <p>A főkapitány csöngetett.</p>
                <p>- Kérdezze meg a sofőrt, hogy volt-e fegyver a fiataluraknál? Ha volt, hozza fel.
                    Mind a kettőt.</p>
                <p>A rendőr elment.</p>
                <p>Az asszony rémülten nézett.</p>
                <p>- Miért lett volna nála fegyver?</p>
                <p>- Volt - mondta a főkapitány. - De az mindegy. Biztosítom, kedves drágaságom,
                    hogyaz teljesen mindegy. Itt a tényállás semmit se számít. Már én rendbe szedtem
                    az egész szeren­csétlen esetet.</p>
                <p>Az asszony maga elé borult, s újra sírni kezdett.</p>
                <p>Hosszú porköpeny volt rajta, nagyon finom köpeny, nyakig be volt gombolva, s kis
                    kalapja le volt húzva a szemére.</p>
                <p>- Hol történt?</p>
                <p>- A verandán.</p>
                <p>- A kerti verandán?</p>
                <p>- Igen.</p>
                <p>Újra kitört a zokogása.</p>
                <p>- Laci mikor ment el délután?</p>
                <p>Az asszony megborzongott.</p>
                <p>- Uzsonna előtt.</p>
                <p>- Ivott?</p>
                <p>- Igen.</p>
                <p>- Szeszt?</p>
                <p>- Ahogy szokott.</p>
                <p>- Miért nem feküdt le ebéd után?</p>
                <p>- Kiment a munkásokhoz, aztán visszajött, valószínűleg le akart feküdni, akkor
                    szólt a tele­fon, valakivel beszélt, igen rosszkedvű lett, befogatott s
                    elment.</p>
                <p>- Maga egyedül volt?</p>
                <p>- Egészen.</p>
                <p>- Szegényke... Mikor jött Pista?</p>
                <p>- Vacsorához hívtak, de nem volt kedvem enni.</p>
                <p>- Na és?</p>
                <p>Ekkor a rendőr kopogtatott s bejött.</p>
                <p>- Méltóságos főkapitány úr, itt vannak a fegyverek.</p>
                <p>A főkapitány intett neki, hogy tegye le s menjen.</p>
                <p>- Más nincs? - szólt utána.</p>
                <p>- Semmi sincs, méltóságos főkapitány úr.</p>
                <p>A főkapitány erélyesen intett, s a rendőr elment. Akkor felállott, s odament a
                    kis asztalhoz, amire le voltak téve a fegyverek, s megnézte őket. Felvette
                    egyiket a másik után. A lámpához közel vitte, megnézte. Felvett egy lupát az
                    asztalról, s azzal gondosan megvizsgálta a csöve­ket, kinyitotta a závárokat,
                    igen aprólékosan vizsgálta meg a szerkezetet. Konstatálta, hogy minden töltény
                    bennük van, s füstnek, lőpornak semmi nyoma. Ezekkel a fegyverekkel ma valóban
                    senki egy lövést se tett.</p>
                <p>- Hát akkor ki volt?</p>
                <p>Az asszony kiapadt szemmel nézett maga elé.</p>
                <p>- Nem tudom, nem tudom.</p>
                <p>A főkapitány járkálni kezdett.</p>
                <p>- Itt csak egy fontos van: maga. Itt csak ez az egyetlen fontos: maga! Drága!
                    Kedves! Magának nem szabad szenvedni. Magát nem szabad izgalmaknak kitenni.
                    Magának boldog­nak kell lenni, ez az egyetlen cél, minden egyéb mellékes.</p>
                <p>Hirtelen felugrott, s pattintott az ujjával.</p>
                <p>- Milyen szórakozott vagyok.</p>
                <p>Csöngetett.</p>
                <p>- Idefigyeljen - mondta a belépő rendőrnek. - Átmegy a kórházba. Keresi a főorvos
                    urat, s megkérdi tőle, hol van a fiatal úriember, aki a beteggel jött?</p>
                <p>- Igenis - mondta a rendőr.</p>
                <p>- Na, menjen.</p>
                <p>A rendőr állott.</p>
                <p>- Méltóságos főkapitány úr, az a fiatal úr itt van.</p>
                <p>- Hol?</p>
                <p>- A fogalmazó úr behozatta.</p>
                <p>- Ja. Küldje be a fogalmazó urat.</p>
                <p>A rendőr szalutált s el.</p>
                <p>- És maga már meg van mentve, drága gyermek. Az én csalhatatlan érzékem! Mielőtt
                    valamit tudtam volna, már elintéztem... Kedves, arra akarom figyelmeztetni, hogy
                    szegény Laci öngyilkossága...</p>
                <p>Itt megállott, s várta az asszony mozdulatát.</p>
                <p>De az asszony csak megrázkódott, s ugyanúgy maradt, ahogy volt, maga elé
                    görbedve, két finom kezét térdén nyugtatva s csüggedt elmerüléssel.</p>
                <p>- A maga ura, sajnos, öngyilkos lett, hirteleni idegroham...
                    Beszámíthatatlanság... Mindennel indokolható... Megőrült... Kalap nélkül rohant
                    el a vendéglőből... autó... tarlón vissza... a kert alatt megállíttatta az
                    autót, úgy lopózott fel... Egész őrült dolgok... Degeneráltság... terhelt­ség...
                    Ennek nem is lehetett jó vége...</p>
                <p>Most gyorsan felállott, s az ajtóhoz sietett, mert meghallotta, hogy a külső ajtó
                    nyílik.</p>
                <p>Kiment a fogalmazó elébe.</p>
                <p>- Kérlek szépen - mondta neki az előszobában. - Mi volt ez?</p>
                <p>A fogalmazó vékony, egyenes úrifiú, hivatalos komolysággal állott.</p>
                <p>- Kérlek alázattal, főkapitány úr... - s jelentést tett az eseményekről.</p>
                <p>- Nagyon helyes - mondta a főkapitány -, minden rendben van, azonban
                    figyelmeztetlek a következőkre. Itt öngyilkossággal állunk szemben.</p>
                <p>A fogalmazó szeme kicsit nagyobbra nyílt.</p>
                <p>- Az öngyilkosság a legteljesebb mértékben máris tisztázva van. Ez a szegény
                    degenerált, beteg ember, sajnos, maga ellen fordította a fegyvert... Ez a két
                    szegény fiú, egyáltalán sem­mi közük a dologhoz, őket autóbaleset érte a
                    badakonyi országúton a gróf erdeje mellett... Ezt kérlek nagyon jól jegyezd meg
                    magadnak, s most hozd fel ide nekem a kis Lengyel Sándort.</p>
                <p>- Igenis, főkapitány úr - mondta a fogalmazó mereven.</p>
                <p>- Vettél már fel jegyzőkönyvet?</p>
                <p>A fogalmazó kicsit gondolkozott, akkor azt mondta:</p>
                <p>- Be akartam várni főkapitány urat.</p>
                <p>- Nagyon helyes. A jegyzőkönyvet én magam akarom felvenni.</p>
                <p>- Igenis.</p>
                <p>- Szervusz.</p>
                <p>A fiatalember elment, ő pedig visszasietett a bánatos özvegyhez.</p>
                <p> Az most is ugyanúgy ült, szemét lehunyta, ajkai nyitva voltak, vérbő, dús ajkai.
                    Az arca sápadt volt s kívánatos.</p>
                <p>A főkapitány egy ideig nem is tudott szólani. Nagyon tudta szeretni a szépet. Az
                    asszony sohasem volt ilyen elragadó.</p>
                <p>Kitágult szemmel s egészen különös mohósággal nézte. Ahogy ott ült nagy
                    elbágyadtságában s rendkívüli mozdulattal, amely a szenvedésnek, a
                    kimerültségnek tökéletes kifejezése volt, szob­rokra s képekre emlékeztette. De
                    azokon a művészi alkotásokon mindig ott van egy harmadik embernek a lelke, s
                    minél tökéletesebb, annál inkább kell egy idegen személyre gondolni, aki
                    belezavarja saját magát, az életét, a hangulatát az alkotásába. A legszebb női
                    arcnál, a Mona Lisánál is ott van egy kellemetlen illat, egy másik férfinak az
                    imádata, amely ilyennek látja, s ilyennek akarja láttatni a nőt.</p>
                <p>Itt azonban egy élő test. Három dimenzióban, bő, modern porköpenyben, azokkal a
                    finom kis ráncokkal s vetületekkel; a térdig látszó lábak, csodálatos lábak, a
                    kis antilopcipőkkel. Egyik térdét feltette a másikra, s látni lehetett a térd
                    hajlását, amelyet a rövid szoknya el sem ért.</p>
                <p>Némán s tágra nyitott szemekkel itta be a szép asszonyt. Mindenre méltó. Mindent
                    megér, Mint egy fenevad tágultak rá a szemei.</p>
                <p>S milyen jól áll neki a szenvedés. Ezt a nőt eddig mindig csak kacagni látta s
                    csak ragyogni, s milyen jól áll neki a megtörtség s a bánat. Úgy vonul fel
                    előtte a múlt, mint egy ragyogó vibrálás, s az öröm minden pillanatán át.
                    Remegett érte, hogy minél tovább maradjon ebben a mártír-mozdulatlanságban.</p>
                <p>Most a nő felvetette a szemét, ránézett, s úgy megijedt, hogy ő sietve elfordult,
                    hogy éhes arcát eltakarja.</p>
                <p>De csak egy pillanatig tartott ez az idegen ijedtség a nőben, aztán újra maga elé
                    dermedt.</p>
                <p>S ő újra ellopta a szépségét, s addig nem tudott szólani, míg fel nem szívta ezt
                    az édes, egész­séges arcot, ezt a hallatlan gondozott életet. Oly
                    kiszolgáltatott volt, s mégis tudta, hogy nem uralkodik felette.</p>
                <p>- És most? - szólalt meg a nő. A hangja is más volt, mint máskor. Halkabb s
                    zengőbb.</p>
                <p>- Semmi baj sincs, kedves, semmi baj sincs. Csak magának kell mielőbb biztos
                    helyre jutni.</p>
                <p>- Hová?</p>
                <p>- Hát... mindenesetre a nővéréhez... Ott legjobb helyen lesz az éjszaka,
                    Bátkyéknál.</p>
                <p>- Igen.</p>
                <p>- Még ők nem tudnak semmit, késő volt, mikor a hír jött, bizonyára aludtak is
                    már. De annál jobb, legalább egy nyugodt órát tölthet az ágyban. Bátky is derék
                    fiú, lehet vele beszélni.</p>
                <p>Az asszony csak nézett, szenvtelen, szomorú arccal. Úgy érezte, hogy most teljes
                    bizton­ságban van s ez elernyesztette. Az elmúlt órák végtelen izgalma után
                    fásult fáradtság volt benne. A szemei lecsukódtak, bársonyossá lettek.</p>
                <p>- Igen - mondta alig mozdítva ajkát.</p>
                <p>A férfi lehajlott hozzá s az asztalhoz támaszkodva fölibe hullott.</p>
                <p>- Kis Vilma, kis Vilmácska, azt kell megértenie, azt kell megtanulnia, hogy egy
                    szót se, egyetlen szót se... Nem tud semmit, nem emlékszik semmire, semmire a
                    világon, se jóra, se rosszra. Semmire nem emlékszik.</p>
                <p>Az asszony úgy maradt, s valóban olyan is volt, mint az élő elfeledkezettség.</p>
                <p>- Semmit sem tud, semmire nem emlékszik. Ez a szörnyű esemény olyan
                    megrázkódtatást idézett elő magában, hogy mindent elfelejtett. Helyes?</p>
                <p>Az asszony csak a lehúnyt pilláival intett.</p>
                <p>S az arcába olyan gyermeki odaadás volt, hit, bizalom, jóváhagyás, hogy a
                    férfinak remegett a szíve a kéjtől.</p>
                <p>Mindig is szerette a bánatos női arcokat. Itt a hivatalban sokszor elérte a vágy,
                    hogy könnye­ket felcsókoljon.</p>
                <p>- A többit bízza rám - mondta rekedten.</p>
                <p>Az asszony intett s ettől a parányi mozdulattól kibomlott egy fürtöcske a kalap
                    által leszo­rított bubifrizurájából a homlokára. Barna volt a haja, s vörös
                    fények voltak a barnaságában. Hennázott haj volt, s ez a szín, ez még
                    erotikusabban hatott a férfira. Elérhetőséget jelentett, s ez a végtelenig
                    fokozta az izgalmát. Nem szenvedő lélek volt neki, hanem érzéki izgalom és
                    zsákmány.</p>
                <p>Két évvel ezelőtt, mikor olyan groteszkül szakadt félbe a szerelme, s ő volt az
                    egyetlen, aki kielégítetlenül volt kénytelen elválni ettől a nőtől, akiről
                    mindenki tudta, hogy olyan sokakat elégített ki, ez valahogy úgy maradt benne,
                    mint hamu alatt a parázs, s most érezte, hogy nagy lángokkal szökik fel benne a
                    tűz. Itt az idő...</p>
                <p>- Maga nagyon ki van merülve - mondta -, maga nagyon el van gyötörve.</p>
                <p>Odahajlott hozzá, s érezni akarta.</p>
                <p>De a nő nem reagált. Erre ő felemelte kemény férfiujjait, s megsimította a fejét.
                    Azt a villany­szikrás hajat. Elsimította a homlokáról s beletúrt s lassan
                    hátratörte a fejét, felemelte az arcát, s keményen, élesen, erősen nézte az
                    arcot a fényen. S csodálkozva látta, hogy apró szeplők vannak az arcélen. Pedig
                    ki van most is festve. S azt is látta, hogy így, ilyen közelről és erősen nézve,
                    milyen jelentéktelenek a vonásai. Az orra kicsiny, két nagy üreg az orrlyuk, a
                    szeme is kicsiny, a pillái ritkák, s az egész arc lapossága emlékeztette őt az
                    örömlányok állatiasan torz arcára.</p>
                <p>Egy pillanatig úgy is volt vele: egy nagyot rúgni bele, szétmorzsolni, mint egy
                    pillangót s nem egyre beljebb menni... De akkor felnyitotta a szemeit a nő, s
                    ahogy ezek az óriási, különös, sötétszürke szemek, mint valami idegen világ
                    kapui kinyíltak, azonnal remegni kezdett; a nő tekintete belehatolt közvetlenül
                    az érzékeibe s lángra gyújtotta őt. Csak nézte e szemeket, a szivárványhártya
                    érthetetlen, színjátszó foltjait, s érezte a pupillákból kiömlő hősugarakat.</p>
                <p>Azelőszobában kopogás.</p>
                <p>Hirtelen eszméletre jött.</p>
                <p>Kisietett.</p>
                <p>Csakúgy remegett.</p>
                <p> A fogalmazó volt az előszobában a kis Lengyel Sándorral.</p>
                <p>A fiú egészen zöld volt, mint az éretlen barack, s rémülten nézett a
                    főkapitányra, aki otthon a kedves Béni bácsi volt, akivel olyan jól lehetett
                    disznólkodni, vadászni s adomázni.</p>
                <p>- No mi az gyermek? - mondta a főkapitány.</p>
                <p>A fiú elkezdett sírni.</p>
                <p>- Én nem csináltam semmit.</p>
                <p>- Tudom. Nincs is semmi. Autókarambol az egész.</p>
                <p>A fiú nagy szemekkel nézett rá.</p>
                <p>- A Pistát azóta meg is operálták, eltörte a kulcscsontját vagy a vállperecét,
                    mikor kiborul­tatok, de nem lesz semmi baja.</p>
                <p>De az nem értette.</p>
                <p>A főkapitány érdesen, keményen, kurtán mondta:</p>
                <p>- Idefigyelj. Gavallér vagy, vagy nem vagy gavallér?... Nahát... Értsd meg, egy
                    asszony becsü­lete forog kockán... Én is vállalom, a fogalmazó úr is vállalja,
                    neked is vállalni kell: nem voltatok Oporán. Haza akartatok menni Vaskóra,
                    holnap van a kis húgod születésnapja, hát Pista el akart vinni. Útközben
                    Badakonynál felborultatok, ez az egész. Örülj neki, hogy te ép bőrrel
                    menekültél.</p>
                <p>A fiú, aki nyolcadik gimnazista volt, mintha homályosan érteni kezdte volna a
                    dolgot.</p>
                <p>- Hol borultatok fel?</p>
                <p>- Béni bácsi, mi nem borultunk fel.</p>
                <p>A főkapitány bosszúsan fordult a fogalmazóhoz.</p>
                <p>- Ez a gyerek borzasztóan ki van merülve. Csináltass neki ágyat a Patay
                    szobájában a díványra. Fektesd le, s reggelig nem szabad elereszteni, mert
                    zöldségeket beszél. Csodálom, hogy egy maturázó emberben nincs annyi
                    gavallérság... De megzavarta a nagy lelki rázkód­tatás.</p>
                <p>- Igenis, főkapitány úr - mondta a fogalmazó, aki viszont most kezdte érteni az
                    egész manővert.</p>
                <p>- No menjetek; még a kórházat kell elintéznem, aztán felveszem a
                    jegyzőkönyvet.</p>
                <p>A fogalmazó megfordult a fiúval, s elmentek.</p>
                <p>Ő pedig bezárta utánuk az ajtót kulccsal, akkor egyet gondolt, kinyitotta, s az
                    őrt álló rendőrnek azt mondta:</p>
                <p>- Lemehetsz. Senkinek se szabad bejönni. Megértetted?</p>
                <p>- Igenis.</p>
                <p>Most sietve bezárta az ajtót, aztán bement. Mielőtt belépett volna, kivette a
                    zsebkendőjét, s megtörölte a homlokát. Izzadt. Szörnyű meleg volt, s nem akart
                    hűsödni. Az egész éjszaka olyan volt, mint a pokol előtornáca.</p>
                <p>Mikor a kilincset megfogta, nagyot lélegzett, egy pillanatig úgy érezte, hogy
                    leszédül, s belépett.</p>
                <p>Ahogy meglátta a nőt, aki ugyanabban a pózban ült, a vére elkezdett rohamosan
                    forrni, főni, zuborogni.</p>
                <p>- Mindjárt kedves, mindjárt - dörmögte, s felvette a telefonkagylót.</p>
                <p>A kórházat kérte s Fetter főorvos urat.</p>
                <p>- Halló.</p>
                <p>- Halló. Itt Fetter.</p>
                <p>- Halló. Itt én beszélek... Megismered a hangom... Megvan már a
                    vízumfelvétel?</p>
                <p>- Igen.</p>
                <p>- Csak azt akarom mondani, hogy föltétlenül ragaszkodom hozzá, hogy kímélet
                    nélkül bevezesd a naplóba a csonttörést... Érted?... A hozzátartozóknak nem kell
                    megmutatni, de itt nyomának kell maradni...</p>
                <p>Egészen gondosan kidolgozta már a hamis képet.</p>
                <p>- Nagyon súlyos a beteg állapota?</p>
                <p>- Kérlek alázattal, ez bizony bénulást fog jelenteni a bal karban.</p>
                <p>- Teringettét... Még rosszabbul is sikerülhetett volna, ha az autó ráfordul. Vagy
                    az esés folytán koponyaalapi törést is kaphatott volna. Nem?</p>
                <p>- ...</p>
                <p>- Mit mondasz?</p>
                <p>- Ahogy parancsolni méltóztatsz, kérlek alázattal.</p>
                <p>- Kihallgattam az embereket, mindenki egybehangzóan adja elő a defektet.</p>
                <p>- ...</p>
                <p>- Nem értem.</p>
                <p>- Méltóztassál rendelkezni.</p>
                <p>- Tehát be fogod vezetni.</p>
                <p>- Ahogy parancsolni méltóztatik.</p>
                <p>- Tehát igen... Reggel majd beszélünk. Jóéjszakát. Szervusz.</p>
                <p>- Jóéjszakát kívánok, főkapitány úr.</p>
                <p>Ezzel letette a kagylót.</p>
                <p>Azt hitte, az asszony odafigyel s mindent megért, de az nem figyelt semmire, ült,
                    némán, bánatban s gyönyörűen.</p>
                <p> Elébe állott.</p>
                <p>- De hiszen maga teljesen ki van merülve. Mért ül ezen a kegyetlen széken? Le
                    kell egy kicsit pihennie.</p>
                <p>A hóna alá nyúlt s felemelte.</p>
                <p>Olyan gyöngéden, mint egy tündért, akit a meleg szellő hozott be az éjszakában a
                    pusztából.</p>
                <p>Egész teste izgalomban volt, csakúgy remegett, míg azt a pár lépést az asszonnyal
                    szinte összefonódva megtette. Az hagyta magát.</p>
                <p>Mikor a díványon feküdt, kinyújtózkodott s már aludt.</p>
                <p>A férfi megállott felette, beharapta fekete ajkait, aztán az ablakhoz sietett, s
                    behúzta a függönyöket.</p>
                <p>Mikor visszafordult az ablaktól, legnagyobb rémületére ott ült a díványon az
                    asszony, s nagy szemekkel néz rá.</p>
                <p>Megállott, mert azt hitte, a lábai nem bírják.</p>
                <p>De az asszony rámosolygott. Fájós, erőltetett mosollyal - s ez is hogy
                    megszépítette!</p>
                <p>- Mondja.</p>
                <p>- Mit kedves.</p>
                <p>Az asszony sóhajtott, s ujjaival elgereblyélte a haját a homlokából. Milyen szép
                    egy szép nőnek minden legkisebb mozdulata.</p>
                <p>- Mért akar?</p>
                <p>- Mit?</p>
                <p>- Nem tudom kimondani.</p>
                <p>- Csak mondja.</p>
                <p>- Mért akarja, hogy öngyilkosnak lássák.</p>
                <p>- Az volt.</p>
                <p>- Nem.</p>
                <p>- Nyugodjon bele, igen - mondta a férfi. - Ezt én jól átgondoltam. Nyugodjon csak
                    bele.</p>
                <p>- De nem! - kiáltott az asszony hevesen. - Megölték.</p>
                <p>- Ki? - szólt sokára a férfi.</p>
                <p>- Azt nem tudom... Tudni akarom.</p>
                <p>- Azt valószínűleg nem fogja megtudni soha - mondta a férfi. - S a maga egyetlen
                    érdeke, hogy ne is tudja meg senki.</p>
                <p>- Mért? Hogy mondhat ilyet?</p>
                <p>A férfi az íróasztalhoz ment, s nekitámaszkodott.</p>
                <p>- Azért, mert én nem akarom magát letartóztatni.</p>
                <p>Az asszony nyitott szájjal, lassan elmeredő arccal nézett rá.</p>
                <p>- Engem? - mondta alig hallhatóan.</p>
                <p>- Igen.</p>
                <p>Az asszony homlokát simította, s ernyedt lett.</p>
                <p>- Értse meg - mondta a férfi -, ha öngyilkos: eltemetik, nagy részvéttel, szépen
                    s tisztes­séggel... Ha gyilkosság, akkor országra szóló botrány, s börtönbe kell
                    mindenkit tenni, aki jelen volt. Pistát, magát, a cselédeket. Vizsgálat,
                    vallatás, herce-hurca, törvényszék, tanú­kihall­gatások, pletykák, nyomozás,
                    kínos dolgok felzavarása, a családi élet titkainak szellőz­tetése! mire az?...
                    Aki halott, annak már mindegy... Az élőknek pedig élni kell, s magának boldognak
                    kell lenni...</p>
                <p>Az asszony ajka megmozdult, azt akarta mondani: “soha”, de nem bírt hangot adni.
                    Olyan szörnyen megrémült, hogy sápadtan hallgatott.</p>
                <p>Hosszú csend volt.</p>
                <p>A férfi itta ezt a csöndet. Összehúzta a szemeit, s belevájt a nő arcába, a
                    vonásaiba, a lelke kínjaiba, a habozásába.</p>
                <p>Aztán így szólt:</p>
                <p>- Én már mindent megtettem... Minden el van intézve... Baltazár Pista nem volt
                    magánál!</p>
                <p>Az asszony most újra felnézett rá. A szemei könnyel voltak tele. Kimondhatatlan
                    szépek voltalt ezek a szemek így könnyben úszva.</p>
                <p>- De ha ott volt.</p>
                <p>- Nem volt.</p>
                <p>- Semmi rosszat nem csinált.</p>
                <p>- Ez már megint tanúvallatás, kihallgatás, jegyzőkönyv, bizonyítás, a bizonyítás
                    kiegészí­tése...</p>
                <p>Újra hallgattak. Az asszony visszaesett letargikus lankadtságába.</p>
                <p>Mikor úgy érezte, hogy egy kicsit enyhül, újra megszólalt a férfi:</p>
                <p>- Én informáltam az embereket. A sofőrt kioktattam, a rendőröket bevezettem,
                    félrevezettem; a főorvost ebben a pillanatban utasítottam, hogy úgy vegye fel a
                    látleletet, hogy Pistának nem lövéstől ered a sebe, hanem autóbaleset
                    következménye. Oly szerencsés a sebesülés, hogy el lehet hinni... Mi páran
                    tudjuk az igazságot, s aztán itt vagyok én: ki fogom magának nyomoz­ni a
                    gyilkost! esküszöm, hogy megkapja a maga büntetését... Akárki volt... De ez mind
                    későbbi dolog... A fontos, hogy hamar rendet kell teremteni...</p>
                <p>Újra csönd.</p>
                <p>- Megértett, Vilma?</p>
                <p>Az asszony igent intett.</p>
                <p>- Belenyugszik?</p>
                <p>Újra csak egy intés volt a felelet.</p>
                <p>- Nem! Ezt ki kell mondani! Hangosan! Élőszóval, mert nekem másképp nincs
                    biztonságom. Amit tettem, a maga utólagos jóváhagyása reményében tettem. De ha
                    nem akar. Ha nem egyezik bele teljes lélekkel s teljes meggyőződéssel, akkor egy
                    lépést se tovább. Akkor jöj­jön, aminek jönni kell. Én vállalom... Az én
                    részemről még egyelőre csak egy félreértés, a többi nem is tartozik reám, hanem
                    a vizsgálóbíróra.</p>
                <p>Az asszony hallgatott.</p>
                <p>- Ki az?</p>
                <p>- Kicsoda?</p>
                <p>- A vizsgálóbíró?</p>
                <p>- Oh, azok nagyon sokan vannak. Legelőször a szolgabíróságra tartozik. Félek,
                    hogy ha nem sietünk, azok már ki is szállottak a helyszínére.</p>
                <p>Elfordult, maga is megremegett a gondolatra.</p>
                <p>- Fábján?... - kérdezte hirtelen az asszony.</p>
                <p>- Igen. Persze. Ő a szolgabíró a maguk járásában.</p>
                <p>- Jaj - nyögött fel az asszony, s megborzongott.</p>
                <p>- Na lássa - mondta a férfi, és megvonaglott. Vetélytársat sejtett rögtön. Egy
                    diadalmas vetélytársat, benne.</p>
                <p>Akkor gondolkodva nézett.</p>
                <p>- Úgy - mondta. - Úgy...</p>
                <p>S újra csak hallgattak.</p>
                <p>- És még valami, kedves Vilma - mondta aztán -, ez maga egy nagyon elhibázott
                    lépés volt magától.</p>
                <p>- Mi? - nézett fel rémülten a meggyötört nő.</p>
                <p>- Az, hogy maga bejött. Hogy nem maradt ott a halott ura mellett... Maga
                    szerencsétlen, ha vizsgálatra kerül a sor, ez lesz a legelső vád, hogy a maga
                    részvételét fogják firtatni... Azt fogják mondani, hogy otthagyta az urát, s
                    bejött a szeretőjével...</p>
                <p>Az asszony krétafehér lett a festék alatt. A szemei úgy meredtek, mint üveggolyók
                    az arcából. Iszonyúan nézett a főkapitányra, aki itt áll előtte egyenruhában, s
                    ilyen iszonyú dolgokat mond.</p>
                <p>- Hát belenyugszik, hogy megmentsem?</p>
                <p>De az asszony nem bírt szót szólani.</p>
                <p>Felugrott, s elkezdett futni a szobában.</p>
                <p>Hang nélkül csak futott, futott, míg össze nem rogyott. A férfi mohón s ijedten
                    kísérte a szemével, s abban a pillanatban, mikor látta, hogy most elszédül s
                    elesik, odaugrott, átölelte, s visszavitte a díványra.</p>
                <p>Míg vitte, a tenyerével befogta a melleit, s az egész teste újra kigyúlt s
                    izzott.</p>
                <p>De amint le akarta fektetni, az asszony újra fölegyenesedett.</p>
                <p>- Jól van - mondta -, jól van, jól van. Csak csinálja, csak csinálja. Inkább
                    meghalni. Soha nem bírnám elviselni ezt a rettenetes dolgot. Nem, nem, nem.
                    Ilyen gyanúsítás... Soha, soha!</p>
                <p>- No lássa kedves, kedvesem, lelkem, szerelmem... Csillapodjon...
                    csillapodjon...</p>
                <p>S vigyázott, hogy el ne árulja magát, s még jobban el ne riassza a madarat.</p>
                <p>Mikor az asszony megcsillapodott:</p>
                <p>- Most felvesszük a jegyzőkönyvet. Én magam akarom azt felvenni. Hogy az legyen
                    benne, amit én akarok... Helyes?</p>
                <p>- Helyes.</p>
                <p>Ezzel a férfi leült az íróasztalhoz, s elővette a jegyzőkönyvi blankettát, s írni
                    kezdett: “Felvétetett...”</p>
                <p>- ...Rábay Vilma... Az előneveket legyen kegyes...</p>
                <p>- Mit akar?</p>
                <p>- A Rábay-család előneveit... A nemesi előneveket...</p>
                <p>- Igen... Ivarcsi és paluzsai...</p>
                <p>- Köszönöm...</p>
                <p>Darabig irt, akkor hangosan mondta:</p>
                <p>- ...családi nézeteltérésekből kifolyólag egész nap rendellenesen viselkedett.
                    Ebéd után paran­csot adott, hogy fogjanak be... aztán... vacsoránál váratlanul
                    megjelent, s újra folytatta a heves beszédet... amelynek végén revolverével maga
                    ellen merényletet követett el...</p>
                <p>Mikor befejezte végre az írást, felállott, felolvasta a szöveget, s odament az
                    asszonyhoz.</p>
                <p>- Most jöjjön s írja alá.</p>
                <p>- Mit?</p>
                <p>- A jegyzőkönyvet.</p>
                <p>Az asszony teste ellenkezett, de mégis felállott, s engedte magát az asztalhoz
                    vezetni.</p>
                <p>- Hova?</p>
                <p>- Ide Baba: Avary Lászlóné sz. Rábay Vilma.</p>
                <p>- Ilyen égrekiáltó gazság! - mondta az asszony. - S kiért?... Kit mentek meg
                    vele?...</p>
                <p>- Mindenki megkapja a maga büntetését - mondta a főkapitány. S boldog volt, hogy
                    ki tudta mondani, hogy Baba.</p>
                <p> Később az újságíró jött be az udvarba.</p>
                <p>Lekszi felemelte a kezét, s intett neki.</p>
                <p>- Idehívom, mert ha az asztalhoz megy, két perc múlva mindent tud.</p>
                <p>Az újságíró szelíd, kék szemű ember volt, megyebeli úrifiú, aki fejébe vette,
                    hogy rövid sorokat ír, s a végüket összekunkorítja, s ettől igen elvesztette a
                    becsületét a lányos házakban. A fiúk szerették, mert legalább volt valaki, aki
                    közülük való, diszkrét, s ha már újságíró, nem kell idegenekkel kezelni.</p>
                <p>- Tudjátok, mi újság? - mondta lihegve az újságíró. - Baltazár Pistát behozták a
                    kórházba.</p>
                <p>Újabb rémhír.</p>
                <p>- Honnan?</p>
                <p>- Autódefektet kapott, s eltörte a vállperecét.</p>
                <p>- Autódefekt?</p>
                <p>- Igen. Lengyel Sándorral ment ki a Lengyel-tanyára, s az úton baleset
                    történt.</p>
                <p>Lekszi és Vétek egymásra néztek.</p>
                <p>A Lengyel-tanya egészen más irányban van, mint Opora. A Lengyel-tanyára a
                    badakonyi új úton kell menni. Fantasztikus, egy éjszaka két defekt.</p>
                <p>Lekszi gondolkozva nézett maga elé.</p>
                <p>- Palikám, ebbe bele lehet bolondulni, eredj oda Várberkyhez, s mondd meg neki,
                    hogy igen jó volna, ha átgyalogolna hozzánk.</p>
                <p>Vétek Pali felállott s a nagyasztalhoz sietett.</p>
                <p>- Miért, mi történt? - kérdezte az újságíró.</p>
                <p>- Semmi, semmi különös - mondta Lekszi, s a cigarettája csutkáját beletörte a
                    likacsos sörös­pohár-tálcába.</p>
                <p>Várberky rögtön átjött.</p>
                <p>- Kedves Imre, ebbe bele lehet bolondulni. Most jön Vili - s rámutat az
                    újságíróra -, s mondja, hogy szegény Baltazár Pista valami autódefekt közben
                    megsebesült, s bevitték a kórházba.</p>
                <p>Várberky maga elé nézett.</p>
                <p>- Az is lehet, hogy itt valami falazás van - folytatta Lekszi.</p>
                <p>- Ezt akartam mondani - szólt Várberky.</p>
                <p>- A sofőr nem sérült meg? - kérdezte hirtelen Lekszi,</p>
                <p>- A sofőr?... Beszéltem is vele... Még ott áll a klinika előtt. Bizony össze van
                    törve. A feje.</p>
                <p>- Megállj csak, milyen színű az autó?</p>
                <p>- Piros.</p>
                <p>- Piros? - kiáltottak fel ketten is, Lekszi s Vétek Pali.</p>
                <p>- Piros.</p>
                <p>- Biztos, hogy piros?</p>
                <p>- Biztos, mert megfigyeltem, hogy azt gondoltam magamban, éppen olyan mint egy
                    pesti piros taxi. Mit gondoltál, milyen színű?</p>
                <p>- Elegáns gyöngyházszürke, fekete harántcsíkkal - szólt Vétek Pali.</p>
                <p>- Ezt nem is mondtad eddig, a csíkot - nézett rá Lekszi.</p>
                <p>- Az elébb még nem jutott eszembe, de most már szinte látom. Még beszéltünk róla
                    Maris­kával, hogy milyen elegánsat választott.</p>
                <p>Az újságíró gondolkozott.</p>
                <p>- Megvan. Láttam azt az autót. Különben ismerem is, mert feltűnő éppen evvel a
                    csíkkal. Ott állt a főkapitányság előtt. Ezen jött be Vilma.</p>
                <p>- Kicsoda?</p>
                <p>- Vilma.</p>
                <p>- Vilma bejött?</p>
                <p>- Igen, itt van. A főkapitányságon.</p>
                <p>Meglepő hír.</p>
                <p>- Te, Vili - nézett soká gondolkozva rá a barátjára Lekszi -, megtehetnél egy
                    szívességet. Hívd fel telefonon Ringéket, s mondd meg, hogy okvetlen beszélni
                    kell Lajival. De addig csengess, míg fel nem ébrednek. Mondd meg, hogy ne
                    haragudjanak, én mint központi szolgabíró azonnal beszélni akarok Lajival, az
                    alispán úr megbízásából.</p>
                <p>- Hagyjátok ki az alispánt - mondta csendesen Vétek Pali, nagy respektussal.</p>
                <p>- Helyes. De hát akkor kit mondjak, hogy imponáljon neki.</p>
                <p>- Mondd a főispánt.</p>
                <p>Ezen nevettek.</p>
                <p>- Nagyon jó, hát mondd, hogy a főispán úr őméltósága megbízásából kéretem, hogy
                    legyen szíves, ha már lefeküdt, azonnal öltözzön fel, s jöjjön ide. Ide a
                    Hungáriába.</p>
                <p>Az újságíró azonnal vállalkozott rá s elment.</p>
                <p>Mikor magukban maradtak, Várberky azt mondta:</p>
                <p>- Én úgy konstruálom meg a tényállást, hogy Baltazár Ring Lajival indult, mert az
                    ki van zárva, hogy Mariska meg ne ismerte volna Lajit. De valami közbejött, a
                    Laji valószínűleg gyáva volt, nem mert elmenni vele, s maga helyett a náluk lakó
                    kis Lengyel Sándort küldte el, ő pedig azt mondta, hogy beteg. Ebben az esetben
                    fekszik.</p>
                <p>- És a két autó, az autócsere?</p>
                <p>- Nagyon egyszerű. Két autó volt. A szürkében ment ki Pista, a pirosban az ura;
                    mikor be kellett jönni, a beteget betették a pirosba, mert Baba nem mert a
                    pirosba ülni; feltűnő.</p>
                <p>- Ez nagyon valószínű. De mért jött be Vilma?</p>
                <p>- Mért jött? A legokosabb és leglogikusabb, hogy bejött Bénihez. Először is
                    jóbarát - aztán rá tartozik, a kerületi főkapitányra... S különben is...
                    ottmaradni, egy hullával?...</p>
                <p>Ábris bácsi intett nekik barátságosan két kézzel.</p>
                <p>- Elmegy Ábris bácsi? - mondta Lekszi, s odasietett az öregúrhoz.</p>
                <p>- Elmegyek, kedvesem, az én órám lejárt. Megyek haza, lefekszem.</p>
                <p>- Jóéjszakát, Ábris bácsi.</p>
                <p>Ábris bácsi kezet adott a fiatalembernek, s aztán elegáns drapp felöltőjét magára
                    húzta s elment. Úgy ment, mint egy nyugodt, bölcs férfiú, akit a világon semmi
                    ki nem hoz a sodrából.</p>
                <p>- Barátom - jött vissza a fiatalember -, mégis nagy dolog az a nyolcvankét
                    esztendő. Nézd, egy picit sem izgatta fel ez az egész hallatlan esemény.
                    Féltizenkettő, ő megy. S viszont, fél tizenkettőig marad.</p>
                <p>- Hát bizony az nagy dolog.</p>
                <p>Utánanéztek az öregúrnak. Most tűnt el a bejáratnál. Felőle az emberek élhetnek,
                    halhatnak, már az ő számára színpad a világ.</p>
                <p>Ezalatt a nagyasztalnál maradtak, összébb húzódtak. Olyan másodrendű emberek. Egy
                    Hegyi nevű úr, aki levéltáros a megyénél, s mikor jelen vannak a szóvivők, a
                    világért egy szót nem szól, diszkrét és hallgatag. S egy Szontágh nevű idősebb
                    úr, aki a Felvidéken szolgabíró volt, s itt írnoki munkát kapott kisegítésül,
                    ezek közelebb hajoltak a Vihorláthoz, aki bizonyára kérdésekkel ostromolja
                    őket.</p>
                <p>- Hogy tényleg lett volna valami e közt a fiatalasszonyka meg a huncut Béni bácsi
                    közt? - mondta Vihorlát erdélyi fifikával.</p>
                <p>Hegyi az asztal végén ülő Dörgicsey Lacikára nézett, s azt mondta:</p>
                <p>- Ki van zárva. Ki mondta?</p>
                <p>Lacika igen árvának érezte magát ebben a társaságban, s azt sem merte, hogy
                    hívatlan a másik asztalhoz menjen, tehát inkább arra döntött, hogy hazamegy.
                    Neki úgyis reggel indul­nia kell, hajnalban. Felállott tehát, s meghajtotta
                    magát.</p>
                <p>- Jóéjszakát.</p>
                <p>- Jóéjszakát, kedves - mondta a telekkönyvvezető -, hát aludni, aludni?</p>
                <p>- Igen, mindjárt indul a vonatom.</p>
                <p>- Á, á.</p>
                <p>Lacika meghajtotta magát, s azt mondta:</p>
                <p>- Doktor Dörgicsey.</p>
                <p>- Ha, ha, előlegezi magának, kedves?</p>
                <p>- Igen - mondta ő kedvesen, s elment.</p>
                <p>Erre a telekkönyvezető, aki nagyon jól értette a Hegyi magatartását, közelebb
                    hajolt.</p>
                <p>- Hogy mondod, kedves, hogy?</p>
                <p>Hegyi odapillantott a másik asztalra, s halkan azt mondta:</p>
                <p>- Nagy botrány volt, csodálom, hogy nem tudsz róla. Senki sem lát tisztán, de a
                    nyelvek azt beszélték, hogy mikor a párbaj volt Avary és Kriegner mérnök közt,
                    akkor keveredett bele Papp Béni a dologba. S aztán nagyon bent is maradt. Mert
                    nagyon tüzes gyerek ez a Béni.</p>
                <p>- S az asszonyka?</p>
                <p>- Az meg olyan jukker menyecske. Legalábbis a fáma azt mondja, hogy tíz-tizenkét
                    esetben kompromittálva volt.</p>
                <p>- Á, á.</p>
                <p>- El is tudom sorolni... Első volt egy nagybirtokos a szomszédjukban, a másik egy
                    gyáros, akivel valami közös üzletet alapított Avary, a harmadik egy fess zsidó
                    ügyvéd volt, akinek aztán el kellett menni, most Pesten van irodája. Aztán jött
                    a Betky-korszak, aztán a Pereg­rinus... Mennyi ez már? öt... Hiszen
                    mindegy...</p>
                <p>- Olyan szép nő? - mondta a telekkönyvvezető, s a szája is nyitva maradt.</p>
                <p>- Nem tudom, olyan szép-e, mindenesetre nagyon fess. Az ura is; nagyon előkelők
                    voltak... Harmadéve a főispáni titkár ott lőtte magát agyon az asszony ajtaja
                    előtt, itt a Hungáriában, a Fehér-bál éjszakáján.</p>
                <p>- Ja, arra emlékszem, akkor jöttem én ide. Ez az?</p>
                <p>- Volt egypár ilyen apróság.</p>
                <p>- Á, á.</p>
                <p>- Nagyon izgató nő - mondta Szontágh, aki szintén, mint bevándorlott, igen óvatos
                    volt ebben a társaságban.</p>
                <p>- Izgató - szólt a telekkönyvvezető. - Pedig az igen szokatlan ebben a megyében.
                    Nem? Én nem tudom, nekem csak tisztességes nőkkel van dolgom és csúnya
                    nőkkel.</p>
                <p>Nevettek egy kicsit, nem volt itt a Lekszi, hogy rossz viccet csináljon.</p>
                <p>- Ez kivétel; a sok rossz közt legrosszabb volt mindig - mondta Hegyi. - De
                    azért, ha az ember utánanézne, lehetne itt találni egypár esetet.</p>
                <p>- Á, á.</p>
                <p>- Unatkoznak szegény nők - mondta Hegyi, de ekkor észrevette, hogy a másik
                    asztalnál Lekszi nagyon fikszírozza őket, s nem akart gyanúba kerülni, hát
                    beszüntette az adatokat.</p>
                <p>- Nem lehet itt semmit se tudni biztosan - mondta -, a pletyka nem jelent
                    semmit.</p>
                <p>- Nahát, ez nem pletyka, ha igaz, ez a mai dolog - mondta Vihorlát.</p>
                <p>- Majd megtudjuk holnap - szólt Hegyi, s a fizetőpincért intette oda. - Majd
                    benne lesz a lapban. A Komoly mindent megír. Hja, liberális sajtó.</p>
                <p>- Na, hiszen engem igazán nem izgat - szólt az erdélyi ember, s ő is előkereste a
                    tárcáját.</p>
                <p>Először ő fizetett, mint jelenlevők közt legtekintélyesebb. - Mennyibe kerül az a
                    kicsi kacsa?</p>
                <p>A fizető szólt:</p>
                <p>- S még nagyságos úr?</p>
                <p>- Egy kis borocska volt.</p>
                <p>- Kenyér?</p>
                <p>- Egy kis kenyér is volt.</p>
                <p>Mikor Hegyire került a sor, a fizető azt mondta:</p>
                <p>- Az egész hetit?</p>
                <p>- Nem - mondta Hegyi -, sőt írja fel a mait is. Majd szombaton.</p>
                <p>Lekszi azt mondta a társaságnak:</p>
                <p>- Ezt a Vihorlát nevű spiónt pedig ki kell füstölni az asztaltól.</p>
                <p>- Nagyon helyes - szólt Vétek Pali.</p>
                <p>Várberky nem mondott semmit, de mikor az urak elmentek s köszöntek, nem vette
                    észre őket.</p>
                <p>Joga volt rá, mert jött vissza az újságíró.</p>
                <p>- Nos? Nos?</p>
                <p>- Ringék még fent voltak, csak Laji fekszik, láza van, nem tud lejönni. Már este
                    lefeküdt, most magas láza van.</p>
                <p>- Lajinak láza?...</p>
                <p>Megvetően legyintettek.</p>
                <p>- Minden úgy van, ahogy én mondtam - szólott Várberky, s öblös termetét
                    felemelte.</p>
                <p>- No, gyerünk haza.</p>
                <p>- Nem, nem, még ne menjünk haza - szólt Lekszi -, megiszunk egy feketét a
                    kávéházban, hátha még van valami.</p>
                <p>- Egyet nem tudok belekonstruálni - mondta az óriás Várberky, s nagyot
                    ropogtatott a csont­jain, úgy állva, izmai megfeszítésével -, azt, hogy miért
                    jött be kocsival Laci? Én azt hiszem, itt a dolog nyitja.</p>
                <p>- Megfigyeltem, hogy a főkapitány is ezen csodálkozott legjobban - mondta
                    Lekszi.</p>
            </div>
         <div type="chapter">
                <head>3</head>
                <p>A kastély sötét volt, de itt-ott mintha sugarak szűrődtek volna ki az
                    éjszakába.</p>
                <p>A hold csaknem telt hold volt, s nagy fénnyel ragyogott a felhőtlen égen, s az
                    éjszaka mintha a nappalnak lett volna visszfénye, az embernek úgy tűnt fel,
                    mintha mindent látna, s ha a fények és árnyak összeborultak s felismerhetetlenné
                    vált valami, saját magát okolta érte, s nem a természetet, amelynek
                    biztosságához úgy hozzászokott.</p>
                <p>A kastély előtt nagy udvar volt a falu utcája felől, a kapuval szemben nagy
                    grupp, amely őrt áll az éjszakában. Jobbról, balról titokzatos, nagy lombú fák
                    egész mások voltak, mint nap­pal. A fehér olajfa hatalmas koronája a földre
                    bókolt, mint egy pásztorbundába öltözött őr. A fenyőfák mintha fegyvertömegeket
                    emeltek volna, s a vékonydongájú nyírek remegtek, mint a lányok a sötétben.</p>
                <p>Balról az udvaron a fák mögött kis cselédház volt. Egészen alacsony,
                    zsindelytetejű kis ház, amelyet a gazda abban az állapotban hagyott meg, ahogy
                    az egyszerűbb igényű ősök építet­ték. Ez a kis ház volt csak világos és
                    eleven.</p>
                <p>Minden lélek, aki ebben a nagy épületben lakott, mind idegyűlt. Itt volt az öreg,
                    százéves botosispán a családjával, fiai, unokái, mind az uradalom emberei
                    lettek, aki közülök kiván­dorolt, s facér lakatos, vagy más mesterember lett, az
                    is mind ebbe a házba sóhajtott haza, amelyben csak ideiglenes lakó volt száz
                    éven át az ősapjuk. És mégis úgy tekintettek az öregre, aki kevés ősz hajával
                    ott ült a sarokban öreg bőrbekecsben, mintha ő volna a rendíthetetlen, szilárd
                    alapja az életnek.</p>
                <p>Az öreg ott ült, s nem vett részt a fiatalok suttogó beszélgetésében. A szeméből
                    könny szivárgott. Az utolsó Avary halála eljutott öreg szívébe, s csak ült, ült,
                    mint egy ókori emlék, aki még itt van, lélegzik, s talán emlékszik az elmúlt
                    nagy időkről. De még most is nemes volt. Botosispán csak nemes lehetett. Csak
                    nemesnek volt joga botoztatni. Nemzetes úr volt az öreg, míg egy darab volt
                    belőle.</p>
                <p>Öt-hat asszonynép volt a tágas konyhában, amely füstös volt s alacsony. A
                    fejükkel csaknem elérték a mennyezetet. A vastag mestergerendát, amely már éppen
                    úgy megunta a teher­viselést, mint az öreg, s lenyomta a falat, hogy az befelé,
                    kifelé megdőlt.</p>
                <p>- Jaj, istenem, istenem - tördelte a kezét minden asszony. S a fiatalabb
                    szobalányok és cselédek is sápadozva várták az eseményeket.</p>
                <p>Kevés szóval beszélgettek.</p>
                <p>- Éppen mikor vittem felfelé a tálat a csirkepörkölttel - mondta egy lány -,
                    akkor hallottam a pukkanást.</p>
                <p>- Én is hallottam, én is, én is - mondták rá a többiek, isten tudja
                    hanyadszor.</p>
                <p>- Olyat szólt, hogy majdnem megsiketültem.</p>
                <p>- De ki lőtt?</p>
                <p>- A nagyságos úr lőtt, ott volt mellette a pisztoly.</p>
                <p>- Igen, de a fiatalúrnak is kellett lőni, hisz mindketten megsebesültek.</p>
                <p>- Nem, a fiatalúr nem lőtt.</p>
                <p>- Honnan tudod?</p>
                <p>- Hát nem lőtt, no.</p>
                <p>- Nem is vót puskája.</p>
                <p>- Hát akkor ki lőtt?</p>
                <p>- Hát csak eccer lőttek.</p>
                <p>- Mégis ketten estek el.</p>
                <p>- Bolond beszéd - mondta egy férfi, s rárivallt a fehérnépekre -, nem a ti
                    dógotok.</p>
                <p>Ebben a percben kint az udvaron erős hang hallatszott.</p>
                <p>- Hééé!</p>
                <p>Mindenki összerezzent. Már egész kísérteties volt.</p>
                <p>Egy asszonyka kiállott a konyha elé.</p>
                <p>- Ki az?</p>
                <p>- Gyertek ki.</p>
                <p>Az asszony ijedten visszább húzódott. Mindenki a férfira nézett, aki vadász volt,
                    mikor még az erdőt el nem adták, s neki kötelessége volt bátor lenni.</p>
                <p>A férfi felállott s kiment, durván kiáltott:</p>
                <p>- Ki az?</p>
                <p>- Gyere csak, István - kiáltotta kint a hang. - Itt van a jegyző úr.</p>
                <p>Mindenki ijedten nézett össze.</p>
                <p>Kis idő múlva megjelent az ajtóban egy termetes úriember.</p>
                <p>- Jóestét.</p>
                <p>- Jóestét kívánok, jegyző úr.</p>
                <p>- No hát mi van itt? - kérdezte a jegyző, s körülnézett a tágas, alacsony
                    helyiségben.</p>
                <p>- Hát semmi, jegyző úr.</p>
                <p>A jegyző kicsit hallgatott.</p>
                <p>- Tessék leülni, jegyző úr.</p>
                <p>A jegyző beljebb jött, s kis habozás után leült köztük.</p>
                <p>- Igaz? - mondta.</p>
                <p>- Hát bizony igaz - mondta egy asszony.</p>
                <p>- Semmit se lehet tudni - mondta a vadász.</p>
                <p>- Mondja csak el, mi történt.</p>
                <p>- Isten tudja - szólt vontatva az asszony. - A nagyságos asszony bement az
                    autóval a városba, azt mondta, hogy míg haza nem jön, addig nem szabad senkinek
                    bemenni a házba.</p>
                <p>A jegyző csöndesen mondta:</p>
                <p>- Az nem úgy van. Jegyzőkönyvet kell felvenni.</p>
                <p>Mindenki egymásra nézett.</p>
                <p>- Böske tudja - szólt a vadász.</p>
                <p>A szobalány visszább húzódott a sarokba.</p>
                <p>- Én nem tudok semmit.</p>
                <p>- Jöjjön ide, elébb.</p>
                <p>A lány nem akart.</p>
                <p>- Nem hallotta?</p>
                <p>A lány arcán szinte állati rémület volt. A rászegezett szemek korbácsa alatt
                    előrejött.</p>
                <p>- Tekintetes jegyző úr - mondta dadogva -, én semmit se tudok.</p>
                <p>- Beszélni!</p>
                <p>- Mikor a tálat vittem befelé a tornácra, abban a pillanatban egy borzasztó nagy
                    csattanást hallottam - mondta választékosan -, úgy megijedtem, hogy elejtettem a
                    tálat, s csak azt láttam, hogy a fiatalúr hanyatt esett a székben s azt mondta:
                    Meglőttek! Azt mondta, hogy meglőttek, és a vállához kapott.</p>
                <p>A jegyző gondolkozva nézett.</p>
                <p>- De hisz azt mondják, hogy a nagyságos urat lőtték meg.</p>
                <p>- Igen, a nagyságos úr meghalt.</p>
                <p>- El kell mondani.</p>
                <p>- Én nem tudok mást, csak mikor a fiatalúr felkiáltott, akkor a nagyságos asszony
                    éppen jött kifelé a szobából, s nagyot sikoltott.</p>
                <p>- A nagyságos asszony?</p>
                <p>- Igen.</p>
                <p>- És?</p>
                <p>- A kertbe nézett s azt kiáltotta: Ki az?</p>
                <p>- És?</p>
                <p>- A kertből senki se felelt.</p>
                <p>- Na!</p>
                <p>- Akkor a nagyságos asszony a fiatalúrhoz szaladt, s azt mondta: Mi történt,
                    Pista? A fiatalúr azt mondta: meglőttek. Akkor a nagyságos asszony azt mondta:
                    Mariska, gyújtsa fel hamar a villanyt a kertbe. Én odaszaladtam és megcsavartam
                    a villanyfordítót, s akkor a nagyságos asszony lenézett a kertbe, és még
                    nagyobbat visított.</p>
                <p>- Mondja, mondja.</p>
                <p>- De én nem mertem a kertbe nézni, én elszaladtam, és nem mertem kinézni a
                    kertbe. Csak mikor már hozták felfelé a nagyságos urat, akkor láttam.</p>
                <p>- Ki hozta fel?</p>
                <p>- Én - mondta a vadász.</p>
                <p>- Beszéljen.</p>
                <p>- Én éppen az istállóból jöttem ki a hátulsó udvarba, mikor a fegyverdurranást
                    hallottam, és beszaladtam a kertbe a tornác felé, s majdnem elbotlottam a
                    nagyságos úr hullájába.</p>
                <p>- Hol feküdt?</p>
                <p>- Ott feküdt, kérem, a tornác előtt a kavicson. A nagyságos asszony lejött és
                    nézte. És ő parancsolta, hogy rögtön vigyem fel a hálószobába.</p>
                <p>- Még élt?</p>
                <p>- Nem élt az, kérem, csak folyt a vére.</p>
                <p>- Hm, hm, nem lett volna szabad hozzányúlni.</p>
                <p>- A nagyságos asszony nem hitte, hogy meghalt, azért mondta, hogy vigyem fel.</p>
                <p>- Egyedül vitte fel?</p>
                <p>- Nem, mert elébb elszaladtam segítségért, a kocsis jött az istállóból, ő is
                    hallotta a fegyver­durranást, már szaladt szembe. Ketten fogtuk meg, úgy vittük
                    fel, akkor belefektettük az ágyba, de mire lefektettük, akkor már el is folyt a
                    vére, meghalt.</p>
                <p>- Jöjjenek csak a helyszínére.</p>
                <p>- De a nagyságos asszony megparancsolta, hogy míg ő haza nem jön, addig nem
                    szabad a kastélyba bemenni.</p>
                <p>- Itt a törvény parancsol - mondta a jegyző, s előrement.</p>
                <p>Ahogy kilépett a holdvilágra, az összes fák elkezdték rázni a lombjukat. Mintha
                    nekik is kifogásuk volna az ellen, hogy a törvény beleavatkozzon az
                    eseményekbe.</p>
                <p> A kastély úgy volt építve, hogy a nagy fehér meszelt oszlopok alá kocsival be
                    lehetett hajtani, s az előreugró tető alatt szállhatott ki a vendég a
                    kocsiból.</p>
                <p>- Itt állott meg az autó?</p>
                <p>- Nem, kérem, jegyző úr, a fiatalúr, amék az autóval jött, a hátulsó kapunál
                    hajtott be, mert az mindig nyitva van, ott is szállott ki a kocsiból, azután
                    gyalog jött be a kastélyba. A nagyságos úr meg, mikor megjött, nem jött be az
                    autóval, hanem az utcán állott meg, de olyan csen­desen, hogy azt senki meg se
                    hallotta. S akkor ő, mert a kutyák nagyon szerették a nagyságos urat, elibe
                    szaladtak, de ő elhallgattatta s ő mindjárt a kertbe ment, és ott senki se vette
                    észre. Olyan volt ez kérem, mint a villámcsapás.</p>
                <p>A kastély ajtaja megnyílt. A jegyző lépett be elsőnek, s szinte be kellett hunyni
                    a szemét, olyan fény volt. Minden lámpa égett az egész épületben. De a fatáblák
                    be voltak zárva, azért nem látszott ki semmi a fényből.</p>
                <p>- Ki gyújtotta fel a lámpákat?</p>
                <p>- A nagyságos asszony parancsolta.</p>
                <p>A jegyző bejárta a szobákat. Óvatosan, s szinte lábujjhegyen lépve. Utána hosszú
                    sorban vonultak a férfiak s asszonyok, mindenki ment, mint egy elvonuló
                    kísértetcsoport. Senki se szólt, mindenki összevonta magán a vékony nyári
                    ruhát.</p>
                <p>- Megálljanak- szólt a jegyző -, mindenki távozzék, csak azok maradjanak, akik
                    jelen voltak az eseménynél.</p>
                <p>A népek összenéztek, s erre csak hárman maradtak bent. A szobalány, a vadász meg
                    a kocsis.</p>
                <p>Kimentek az ebédlőből a hátsó ajtón a tornácra.</p>
                <p>- Itt volt felterítve?</p>
                <p>- Igen.</p>
                <p>- Hány órakor jött a fiatalúr?</p>
                <p>- Már akkor lement a nap.</p>
                <p>- Mennyi idő múlva történt az esemény?</p>
                <p>- Nemsokára.</p>
                <p>- A nagyságos úr mikor ment be?</p>
                <p>- Jó délután ment be kocsival. A másik kocsis ment vele, az orosz.</p>
                <p>A jegyző megállott a tornácon s megnézte a kertet. Ahogy a villany kigyúlt, amely
                    a kertet megvilágította, a bokrok, a díszfák előbukkantak a holdfény különös
                    homályából, kísérteties volt.</p>
                <p>A jegyző lement a tornác elé, s megtalálta a vértócsát.</p>
                <p>Megállott a lépcső alsó fokán, s nem lépett a kavicsra. Gondolkozott,
                    számított.</p>
                <p>- Melyik oldalról kapta a lövést a nagyságos úr.</p>
                <p>A vadász gondolkozott.</p>
                <p>- Jobboldalról.</p>
                <p>- Jobboldalról?</p>
                <p>- Igen. Itt ment be neki, a vakszemén a golyó a jobboldalon.</p>
                <p>- Jobboldalon - mondta a jegyző. - Akkor nem is kaphatta a tornácról a
                    lövést.</p>
                <p>A vadász hallgatott.</p>
                <p>A jegyző ránézett a vadászra, kutatva.</p>
                <p>- Maga látja - mondta a jegyző -, ha ott állott a nagyságos úr, nézze, és valaki
                    a tornácról rálőtt volna, az csak szembe vagy baloldalról lőhette volna meg. A
                    jobboldala egészen a túlsó oldal volt, akkor ő a lövést csak a túlsó oldalról
                    kaphatta. Igaz?</p>
                <p>- Én nem tudom - mondta a vadász sötéten.</p>
                <p>- Mit nem tud? Mit kell ezen tudni? Nézzen oda! Akinek egy csepp józan esze van,
                    az láthatja, hogy lehetetlenség volt innen a jobb oldalát célba venni.</p>
                <p>A vadász csökönyösen hallgatott.</p>
                <p>- Igaz?</p>
                <p>- Én, kérem alássan, jegyző úr, csak azt tudom, hogy én innen szaladtam elő a
                    kert felől, s a nagyságos úr ott feküdt a kavicson.</p>
                <p>- Hogy feküdt?</p>
                <p>A vadász abban a pillanatban lefeküdt a tornácon, s mutatta, ahogy arcon
                    elterülve, két kezét szétvetve látta a testet.</p>
                <p>- No látja, ez is azt mutatja, hogy a másik oldaláról kapta a lövést, azért esett
                    el így. Ha szembe kapta volna, akkor hanyatt esett volna... Jól van... Hol a
                    test?</p>
                <p>Bementek a hálószobába. Az ágyon ott volt levetkőztetve, fehér alsóruhában, s
                    letakarva fehér lepedővel a test.</p>
                <p>A jegyző odalépett, felemelte a fejről a takarót, rápillantott s újra
                    visszatakarta.</p>
                <p>- Ez tiszta dolog - mondta csöndesen, azzal kiment a szobából.</p>
                <p>A vadász egész testében remegve állott a másik szoba közepén.</p>
                <p>- Nagyságos úr - mondta -, isten a tanúbizonyságom!</p>
                <p>A jegyző furcsán nézett rá.</p>
                <p>- Magának mi baja?... Én nem vádolom magát.</p>
                <p>- Isten a tanúm! - ordította el magát a vadász.</p>
                <p>A jegyző megértette a félelmét.</p>
                <p>- Maga őrült - kiáltott rá. - Ha maga az istálló felől jött, maga nem is jöhetett
                    a jobboldalára, mert bal oldalról futott elő!... Inkább arról beszéljenek, hogy
                    nem hallottak-e két lövést?</p>
                <p>- Nem - mondta a szobalány ijedten -, csak egy borzasztó nagy pukkanás volt. De
                    iszonyú nagy.</p>
                <p>- Gyerünk ki. Zárjanak be minden ajtót, majd felvesszük a jegyzőkönyvet a kis
                    házban.</p>
                <p>Kimentek s a kastély ismét olyan félelmes és komor lett, mint volt. Úgy állott
                    ott, mint egy kripta.</p>
                <p>A cselédnép hallgatag csoportja csordában a cselédház előtt. Egy-egysuttogó
                    szó.</p>
                <p>A jegyző leült az asztal mellett, s elővett egy csomó ív papírt s töltőtollat.
                    Írni kezdett.</p>
                <p>- Hol van az az ember?</p>
                <p>- András, András - adták tovább a suttogó szót, de a vadász nem felelt.</p>
                <p>- Híják be.</p>
                <p>Mígő írt, elszaladtak többen utána.</p>
                <p>- Hogy híják magát? - kérdezte a szobalányt a jegyző.</p>
                <p>- Bükki Erzsébet.</p>
                <p>- Hol született?... Hány éves?... Mióta szolgál itt?... Mit látott?</p>
                <p>- Semmit nagyságos úr, kezit csókolom, nagyságos úr, az úr ott állott lent a
                    sóderon, felemel­te a revolvert, lelőtte a fiatalurat, megbotlott, elesett, ő is
                    meghalt.</p>
                <p>- Ő is... A vendég fiatalúr is?</p>
                <p>- Nem, az még élt, mikor elvitték.</p>
                <p>- Várjon csak, a fiatalúrnál volt puska, revolver?</p>
                <p>- Csak egy villa, mert dinnyét evett.</p>
                <p>- Akkor hogy halt meg az úr?</p>
                <p>A lány hallgatott.</p>
                <p>- Csak úgy elesett?</p>
                <p>- Csak.</p>
                <p>- Hány lövés volt?</p>
                <p>- Egy</p>
                <p>- Az is meghalt, akit lelőttek, az is, aki lőtt?</p>
                <p>- Az nem halt meg, akit lelőttek. A fiatalúr még élt, mikor elvitték.</p>
                <p>- Nézze, Erzsi, ne meséljen ilyen marhaságokat...</p>
                <p>Most azzal jöttek vissza az emberek, hogy a vadász megszökött. A lakásában járt,
                    a felesé­gének azt mondta, hogy adja elő a másik ruháját, felvette, s azt
                    mondta, hogy neki be kell menni a városba, mezt a jegyző elküldte, s azzal a
                    puskáját a vállára vetette s elment.</p>
                <p>- A marha - mondta a jegyző.</p>
                <p>Ebben a percben autó szirénája hallatszott.</p>
                <p>Mindenki az ajtó elé sietett, s kifigyelt reszketve az éjszakába.</p>
                <p>Valaki kinyitotta a kaput, az autó bejött az udvarra. Felhajtott a ház elé, de
                    nem a tornác alatt állott meg, hanem az udvar közepén.</p>
                <p>A főkapitány szállott ki belőle, a nagyságos úr sógorával, Bátky nagyságos úrral,
                    akit jól ismertek, s két idegen úr-forma emberrel, detektívekkel.</p>
                <p>Kétségbeesve s csüggedten állottak a cselédemberek. A detektívek rögtön
                    beterelték őket a cselédházba.</p>
                <p>A főkapitány s a másik úr a kastélyba siettek.</p>
                <p>A jegyző bemutatkozott:</p>
                <p>- Alászolgája, főkapitány úr... Nyissátok ki az ajtókat.</p>
                <p>A főkapitány rosszkedvűen nézett a jegyzőre.</p>
                <p>- Ki adott hírt a jegyző úrnak?</p>
                <p>- Egy asszony szaladt hozzám, s azt mondta, hogy a nagyságos urat agyonlőtték.
                    Kötelesség szerint azonnal küldöncöt küldtem a szolgabíró úrhoz, magam pedig
                    idejöttem.</p>
                <p>- Nagyon helyes - mondta a főkapitány.</p>
                <p>Bementek a kivilágított ebédlőbe.</p>
                <p>Bátky idehaza volt a házban. Mint ügyvéd ő volt a sógorának jogi tanácsadója is,
                    s a nővérek nagyon szerették egymást, úgyhogy mindennaposak voltak egymásnál.
                    Alig pár napja voltak idekint utoljára, s konstatálta, hogy azóta egyetlen
                    bútordarab sem mozdult el a helyéről.</p>
                <p>A jegyző udvariasan felajánlotta, hogyha parancsolják, nem zavarja a főkapitányt
                    a munkájá­ban.</p>
                <p>- Kérem, kedves jegyző úr, csak maradjon. Hát hogy képzeli, jegyző úr, hogy folyt
                    le az esemény?</p>
                <p>- Már nekem tiszta képem van - mondta a jegyző, s előadta megfigyelésének
                    eredményét.</p>
                <p>Végigvezette az urakat a lakáson, ki a verandára, elmondta, hogy hol volt a
                    terített asztal, hol ült Baltazár Pista, hogy a háziasszony valamiért bent volt
                    a szobában s abban a pillanatban történt a lövés, mikor kifelé jött. Hogy a
                    vadász hogy szaladt elő az istállóból, hogy hívta a kocsist, hogy hozták fel a
                    testet...</p>
                <p>- Súlyos hiba történt - mondta a főkapitány -, nem lett volna szabad
                    hozzányúlni.</p>
                <p>S úgy nézett a jegyzőre, mintha ő volna felelős érte.</p>
                <p>- Pardon - mondta a jegyző -, én ebben a pillanatban jöttem, csak éppen
                    kihallgattam az embereket, én nem voltam jelen... Sajnos, a nagyságos asszony
                    parancsot adott, ami emberi szempontból érthető is...</p>
                <p>Ezzel elmondta gyanúját, hogy itt, véleménye szerint, egy pillanatban két
                    lövésnek kellett eldördülnie, mert az egész személyzet csak egy hangot
                    hallott... ellenben két sebesülés történt. S az sem lehet, hogy egy golyó ütötte
                    volna a két sebet, ha csak nem hátulról, a szobaajtóból lőttek, ami kizárt
                    eset.</p>
                <p>- S hogy magyarázza, jegyző úr? - kérdezte rémülten Bátky.</p>
                <p>- Nem tudom másképp, csak hogy valaki lesben volt s szegény Avary urat azért
                    lőtte le, hogy megmentse a barátját.</p>
                <p>- Barátját? - kiáltotta a főkapitány.</p>
                <p>- Igen, mert kiderült, hogy ketten voltak itt fiatalemberek. Az egyik Baltazár
                    úr, akit szemé­lyesen jól ismerek, a másik nem tudom ki volt, de arról mindenki
                    tud, hogy az autóban ketten voltak fegyverrel. Lehetséges, hogy a másik
                    fiatalember lesben állott.</p>
                <p>- No, majd a vallatás kideríti - mondta a főkapitány, s összenézett Bátkyval.</p>
                <p>- Itt vannak akik felhozták? - kérdezte könnyes szemekkel Bátky.</p>
                <p>A jegyző széket adott neki, mert a nagy, kövér ember, kövérek szokása szerint
                    sírt, s hogy megszólalt, elvesztette az erejét, s csaknem összerogyott.</p>
                <p>- Sajnos, az egyik, a vadász, úgy látszik, megszökött.</p>
                <p>- Megszökött? - kiáltott a főkapitány.</p>
                <p>- Igen.</p>
                <p>A főkapitány tűnődve nézett körül - megszökött, megszökött - ismételgette, s
                    kardjával gondolkozva verte a padlót.</p>
                <p>- Nézzük meg azt a szegényt - mondta megtört hangon Bátky.</p>
                <p>- Majd a vizsgálat folyamán - mondta a főkapitány -, nem kell úgy felizgatni
                    magadat, kedves.</p>
                <p>Bátky ott maradt a széken, hanyatt ejtette magát, s szemeit lehunyta.</p>
                <p>- Jaj, szegény ember, szegény ember...</p>
                <p>Ott ültek a tornácon. Kint a kert felől égtek a nagy százas izzók, s a hold is
                    teljes fénnyel.</p>
                <p>Rájok borult a csönd, s egy percre dermedt és súlyos hangulat borult el. Most meg
                    lehetett érezni, hogy az emberi életet valóban csak a halálon keresztül lehet
                    megérteni.</p>
                <p>Mindhárman sápadtabbak voltak, mint rendesen. Maguk elé csüggedtek, a jegyző a
                    felesé­gére gondolt, hogy nem ijedt-e meg otthon: a felesége ideges, csaknem
                    hisztérikus teremtés volt, szeretett volna minél hamarabb hazamenni, de látta,
                    hogy ez lehetetlen.</p>
                <p>Hosszú hallgatás után egy belépő ember ijesztette fel őket.</p>
                <p>Makkos detektív volt, aki a sofőrt kezelte a klinikán. Jelentést tett.</p>
                <p>- Méltóságos főkapitány úr, a kihallgatást itt méltóztatik elrendelni?</p>
                <p>- Igen.</p>
                <p>A detektív megfordult, mint egy mosómedve és kiment.</p>
                <p>Egy perc múlva visszajött a szobalánnyal. A jegyzőnek feltűnt a lány hallatlan
                    izgalma s rémülete. Sírt a lány s egész testében reszketett.</p>
                <p>- Na, mi történt? - kérdezte a főkapitány.</p>
                <p>A lány hallgatott, s nem találta a szavakat, amiket mondania kellett.</p>
                <p>A detektív keményen szólt rá.</p>
                <p>- Mindent mondjon el a méltóságos úrnak, úgy ahogy történt. Semmit se szabad
                    elhallgatni.</p>
                <p>A lány a kötényét a szeméhez emelte.</p>
                <p>- Méltóságos úr, kezit csókolom - erre kitört a sírása -, én semmit se tudok,
                    mert én abban a percben hoztam le az ételt, mikor a pukkanás volt és én úgy
                    megijedtem, hogy a tálat is elejtettem - s odamutatott az ajtóhoz, ahol már fel
                    volt mosva a folt.</p>
                <p>- Miért nincs ott a tál?</p>
                <p>- Méltóságos úr, nem tudtam, hogy ott kellett volna hagyni, én
                    feltakarítottam.</p>
                <p>- Ez a baj. Ezért nem lehet aztán soha tiszta képet kapni - kiáltott a
                    főkapitány. - Na, hát aztán?</p>
                <p>- Azután én csak azt láttam, hogy a nagyságos úr a fejéhez emelte a revolvert és
                    elsütötte s meghalt.</p>
                <p>A jegyző megdermedve nézett a lányra.</p>
                <p>- Nekem nem így mondta el, Erzsi - szólott.</p>
                <p>A főkapitány felállott. Rárivallt a lányra:</p>
                <p>- Mindent úgy mondjon el, ahogy van.</p>
                <p>- Igenis, kezit csókolom.</p>
                <p>- Itt történt a tornácon?</p>
                <p>- Igenis.</p>
                <p>- Itt?... Hisz odalent van a vértócsa.</p>
                <p>- Igenis.</p>
                <p>- Hol történt hát?</p>
                <p>- Odalent... idefent. Igen.</p>
                <p>- No, megálljon csak, ne legyen megijedve, magának a világon semmi baja sem lesz.
                    Érti?... Hogy folyt le a dolog?</p>
                <p>A lány hallgatott, aztán azt mondta:</p>
                <p>- Veszekedtek.</p>
                <p>- Kicsoda? A nagyságos úr meg a nagyságos asszony?...</p>
                <p>- Igen.</p>
                <p>- Úgy... Szoktak máskor is?</p>
                <p>- Igen.</p>
                <p>- Mikor?</p>
                <p>- Délután.</p>
                <p>- Ma délután, mikor elment a nagyságos úr, előbb veszekedtek?</p>
                <p>- Igenis.</p>
                <p>Bátky nagy szemekkel nézett a lányra.</p>
                <p>- Jól van - mondta a főkapitány -, vigye ki; ha kell, hivatjuk.</p>
                <p>A detektív elvezette a leányt, mint a cirkuszszolga produkció után a vadat.</p>
                <p>- István - mondta a főkapitány -, hát nem volt boldog a családi életük?</p>
                <p>István sápadtan hallgatott.</p>
                <p>- Van boldog családi élet? - kérdezte aztán mély lehangoltsággal...</p>
                <p>Zokogás tört ki belőle.</p>
                <p>- Jaj istenem, istenem - mondta -, ilyen dolgok!... Jaj, hát ki nincs olykor
                    abban a hangulat­ban, hogy csak egy revolvergolyó segít!</p>
                <p>Sokáig ültek csendben.</p>
                <p>- Súlyos anyagi bajok is voltak - mondta Bátky -, de mondtam szegény sógoromnak,
                    hogy emiatt nem kell elveszteni a fejét... Most jártam utána egy nagyobb
                    kölcsönnek, hogy konver­táljam az adósságait. Bérletről is folyt már tárgyalás,
                    hogy hat évre elég előnyös feltételekkel kiadta volna a birtokot, s azalatt
                    rendbe jött volna, mert a bérlő most lefizette volna az egész bérleti összeget,
                    s abból ki lehetett volna fizetni mindent, s ő megtartott volna annyit, hogy a
                    háztartásra, lovaknak, teheneknek ellátására... Ah, ez már mind a múlté...</p>
                <p>- Ezen veszekedett a feleségével?</p>
                <p>- Vilma a bérlet mellett volt, mert akkor Pestre mentek volna... Laci nem akart
                    Pestre menni... Féltékeny volt...</p>
                <p>- Úgy... - mondta a főkapitány - Haller?</p>
                <p>- Nem tudom - mondta Bátky, s hozzátette: - Á... ok nélkül mindig ok nélkül; de
                    olyan volt a természete. Még a napfényre is féltékeny volt...</p>
                <p>- Hát persze, indokolva van itt minden. A magyar úricsaládok sorsa - mondta a
                    főkapitány.</p>
                <p>- Igen... Mindnyájunk sorsa...</p>
                <p>A detektív visszajött:</p>
                <p>- Méltóságos főkapitány úr, alázatosan jelentem - mondta -, megérkezett a
                    szolgabíró úr és a doktor úr.</p>
                <p>- Igen - mondta a főkapitány, s felállott. - Ön értesítette őket jegyző úr?</p>
                <p>- Én - mondta a jegyző -, első kötelesség volt, lovaslegényt küldtem értük
                    Bánfalvára.</p>
                <p>- Nagyon helyes - morogta a főkapitány, s a belépők elé ment.</p>
                <p>- Szervusz.</p>
                <p>- Szervusz - hajlott meg egy kis szíves fiatalember s csak most ismerte fel a
                    főkapitányt -, szervusz, méltóságos uram.</p>
                <p>- A főszolgabíró úr nincs itt?</p>
                <p>- Nem, kérlek alázattal, méltóságos uram, ma nincs idehaza. Délután bement az
                    alispán úrhoz.</p>
                <p>- Nagyon helyes.</p>
                <p>A formaságokon hamar túlestek. A szolgabíró hamar megértette a dolgot, s megírta
                    a jegyző­könyvet. Azt aláírta a család nevében Bátky dr.</p>
                <p>A jegyző érezte, hogy most már ő nagyon mehet, el is búcsúzott.</p>
                <p>- Hogy jött szolgabíró úr?</p>
                <p>- Biciklin.</p>
                <p>- És te orvos úr?</p>
                <p>- Én kérem kocsin. Az úton találkoztunk, s a szolgabíró úr beszállott.</p>
                <p>Mikor kint voltak az udvaron s búcsúztak, a jegyző azt mondta az orvosnak:</p>
                <p>- Te Alfréd, én láttam a testet... Nincs rajta semmi pörkölődés, a homlokon,
                    illetve a vak­szemen. Hogy lehet az?</p>
                <p>Az orvos könnyelműen ingatta a fejét.</p>
                <p>- Kérlek az semmi, ha a revolvert messzebb tartotta, akkor egyáltalán nem is
                    lehet pörk. Magam részéről valószínűnek is tartom, hogy csak ijesztésnek szánta
                    a lövést. Ahogy szokták az emberek. Múltkor volt egy érdekes esetem, egy
                    fiatalemberen két lyukat találtam s egy sebet. Megcsípte a kis kappanháját,
                    elhúzta a bőrt s átlőtte. Nem volt halálos.</p>
                <p>Nevetett, az urak nevettek, aztán elbúcsúztak, ők felültek a parasztszekérre,
                    amely a kapu előtt állott, a jegyző pedig hazament.</p>
                <p> A felesége még ébren volt.</p>
                <p>- Igaz? - kérdezte, s riadt szemekkel nézett.</p>
                <p>- Igaz.</p>
                <p>Most hogy el volt intézve az ügy, már erősen eloszlott benne minden feszültség s
                    nem látta olyan tragikusnak a dolgot, mint mikor elment hazulról.</p>
                <p>- Mi történt?</p>
                <p>- Öngyilkosság.</p>
                <p>- Rettenetes! - Az asszony oly rémülten nézett. - Öngyilkosság! - rebegte, s nagy
                    szemei lázasan fénylettek. - Jaj!</p>
                <p>- Sok baj volt - mondta az ura, s hozzáfogott vetkőzni. - Anyagi bajok.</p>
                <p>Az asszony zavartan takargatta magát, az ujjai remegtek, míg magára húzta a
                    vékony nyári takarót.</p>
                <p>- Szegény ember - mondta -, jaj az a szegény ember.</p>
                <p>A jegyző lassan ledobta a kabátot.</p>
                <p>- Még éjjel sem enyhül a meleg - mondta. - Olyan fullasztó hőség van.</p>
                <p>- De beszélj hát.</p>
                <p>- Nagyon furcsák ezek a cselédek - mondta gondolkozva a jegyző, s izzadt homlokát
                    meg­törölte. A haja géppel volt nyírva, s mivel két napja nem borotválkozott,
                    gyorsan növő szakálla csaknem olyan borostás volt, mint a feje.</p>
                <p>- Hogy félre akartak vezetni. De persze, mikor megjött a főkapitány a
                    detektívekkel, akkor aztán mindjárt megnyílt a nyelvük. Ezer szerencse, hogy nem
                    kompromittáltam magamat egy hamis jegyzőkönyvvel... Kérlek, délután valami volt
                    köztük. Úgy látszik, azért ment be a városba kocsin. Ez is érthetetlen, de hát
                    ezek az urak mind olyan kiszámíthatatlanok. Délután befogatott, s elment. Három
                    óra kocsin. Nem sajnálta a lovait. Aztán visszajött autón. Biztos, hogy egészen
                    elmezavarodott volt. Számon kérte a feleségét, valószínűleg volt egy kis
                    félté­kenység is...</p>
                <p>Az asszony dideregve ült az ágyon, s mereven nézte, ahogy a vastag nagy ember a
                    cipőjét kifűzte.</p>
                <p>- Újra összevesztek, s mivel idegen is volt jelen, biztosan azért futott le a
                    tornác előtt s ott a kavicson lőtte magát főbe. Az is lehet, hogy csak meg
                    akarta ijeszteni a feleségét s túl jól sikerült a dolog.</p>
                <p>- De hiszen nem szerette a feleségét. Nem szerette, nem szerette. Utálta azt a
                    bestiát. Ma délután itt mondta, hogy minden porcikája utálja.</p>
                <p>Az ura ránézett. Az asszony mélyen kivágott ingben ült az ágyon. Hófehér bőre
                    világított az acetilénlámpa sárgás fényén. Úgy ült ott felhúzott térdekkel,
                    gyönyörű karjai meztelenül fénylettek, rövid fekete haja szétszóródva, annyira
                    szép volt, hogy amire sose gondolt komolyan, most féltékenységének teljes alapja
                    volt, úgy érezte.</p>
                <p>- Mikor volt itt? - kérdezte kiszáradt torokkal.</p>
                <p>- Délután.</p>
                <p>- Mikor én a mezőn voltam? - mondta rekedten a jegyző.</p>
                <p>- Igen.</p>
                <p>- Úgy. Mért nem szóltál róla?</p>
                <p>- Mit mondjak? - szólt hevesen az asszony, s kiegyenesedett.</p>
                <p>A férfi soká nézte.</p>
                <p>- Szeretőd volt?</p>
                <p>Az asszony hallgatott. Az egész teste feszülten, mereven keményedett meg.</p>
                <p>- Mi köze hozzá - mondta. - Mi köze hozzá.</p>
                <p>A férfi felállott. Már harisnyában volt, cipő nélkül.</p>
                <p>Nézte a feleségét, ezt a szép meddő asszonyt, akinek az egész teste olyan volt,
                    mint egy nimfáé. Éjjel milyen szép. A teste, csak az arca fonnyad.</p>
                <p>- Mióta?</p>
                <p>A férfi soha nem gondolta komolyan. Az egész világ ingerelte, uszította rá, de
                    ezt soha nem gondolta volna komolyan. Hadd járjon a világ szája. Most azonban
                    bizonyos volt benne.</p>
                <p>Az asszonyból kitört a sírás.</p>
                <p>- Kellett neki, jaj, valaki kellett neki, akinek elpanaszolja a kietlen életét.
                    Május 26, május 26! Járjon utána, mi az a május 26!... Május 26 óta csak az
                    enyém, csak az enyém, lecsilla­píthatatlanul csak az enyém! Május 26 mindent
                    megmagyaráz - maga idegen! Jaj, ez nem is végződhetett másképpen... Jaj...</p>
                <p>A jegyző kétségbeesetten nézett az asszonyra. A vér fel-felrohant a fejébe, aztán
                    megint leszállott s halálos hidegséget érzett.</p>
                <p>- Hát most mit csináljak? - mondta. - Most én is elővegyem a puskát s agyonlőjem
                    a feleségemet!</p>
                <p>- Igen, lőjön agyon, lőjön agyon. Mert ez nem élet, mert nekem így nem kell az
                    élet.</p>
                <p>A férfi gúnyosan nézett.</p>
                <p>- S mióta tart? - ordította.</p>
                <p>- S meddig fog tartani!... Hát maga azt hiszi, hogy egy ilyen asszony, mint én,
                    élhet így, egy ilyen fatuskó mellett, mint maga!... Oh, de borzasztó, jaj de
                    iszonyú élet... Már elmúlt az én életem...</p>
                <p>Hanyattvetette magát az ágyon, s reszketett és borzongott, oly kitartóan, hogy az
                    egész ágyzörgött vele.</p>
                <p>A jegyző visszaemlékezett, hogy mikor legelőször töltött egy éjjelt ezzel a
                    nővel, akkor is ugyanilyen hideglelős reszketésben volt s dunnákat kellett
                    rárakni és konyakot önteni bele, míg magához tért.</p>
                <p>Egy idegen nőt vett magához, s egy idegen nővel töltött hét évet.</p>
                <p>S most itt állt megalázva s megszégyenítve; jön annak a hullájától, aki mellett
                    ez a nő nem volt idegen.</p>
                <p>És hogy ő ezt csak most tudja meg, hogy csak most nyílik fel a szeme!</p>
                <p>Ez a nő többet neki senki. Semmi. Soha nem fogja megérteni, soha nem tud reá se
                    pillantani.</p>
                <p>Tétován körülnézett, aztán lassan lehajlott, felszedte a kabátját, a cipőjét, s
                    lassan, lehajtott fejjel kivándorolt a szobából.</p>
                <p>Behúzta maga után az ajtót, s elment az utolsó szobába, a hivatali irodába. Ott
                    volt a régi viaszosvászon dívány, amelyen segédjegyzőkorában hált, arra
                    levetette magát.</p>
                <p>Lámpát sem gyújtott, csak a besütő holdfényen tájékozódott.</p>
                <p>Aztán ott lefeküdt a díványon, erőtlenül, s hullamódon, s arra gondolt, hogy
                    milyen boldog az a másik, aki már nyugodtan fekszik, s túl van mindenen.</p>
                <p> Mikor elment az autó a kastélyból s betették utána a kaput, az emberek újra
                    összegyűltek a nagy konyhában.</p>
                <p>Hallgatag volt mindenki, belső elkeseredés volt valamennyiükben, s gyűlölettel és
                    gyilkosan néztek egymásra.</p>
                <p>- No menjetek aludni má - mondta egy mérges vénasszonyi hang, az aggastyánnak a
                    lánya, maga is már oly öreg, mint az országút.</p>
                <p>De a szavára senki se mozdult.</p>
                <p>- Elfújom a világot - mondta erre mérgesen, s a fiatalok nevetni kezdtek
                    önkéntelen, mert az öregasszony a villanyról is úgy szólt, mintha az ő idejebeli
                    gyertyamécses volna.</p>
                <p>- Vihogjatok, értetek halt meg a Megváltó - morgott a vénasszony, s tovább
                    motozott a sarokban.</p>
                <p>- Eefújták má, eefújták a jó világot - mondta egy fiatalasszony, Falábúné, aki
                    egész este szótalan ült a kályha mellett, s annak a hideg falához nyomta az
                    arcát.</p>
                <p>- Neked el - szólt egy másik béresasszony -, neked bizonyosan el.</p>
                <p>Az asszony nem szólt, hallgatott, a szemét beszorította, s nagyot nyelt.</p>
                <p>Egy kis csönd volt.</p>
                <p>Akkor egy férfihang megszólalt:</p>
                <p>- Mindenkinek legyen esze. Lehet menni.</p>
                <p>Megmozdultak.</p>
                <p>- Nem jön haza a nagyságos asszony? - kérdezte a szobalány.</p>
                <p>Erről bizony nem szólottak az urak. Még azt se mondták, hogy hol van s mit csinál
                    a nagy­ságos asszony. Csak jöttek s áthágták a parancsot; úgy jöttek-mentek a
                    házban, a nagy és félelmes kastélyban, mintha az övék volna. Bezzeg még azelőtt
                    senki emberfia nem mert volna oly tiszteletlenül s bejelentés és engedély nélkül
                    csavarogni a nagyszerű szobákban.</p>
                <p>- Akár jön, akár nem - mordult a férfihang -, nincs szükség sokadalomra. Akinek
                    az a dolga, őrzi a házat; akinek nem ez a dolga, mehet aludni.</p>
                <p>Legelőször a fiatalasszony állott fel, aki a kályha mellett ült s nagy lelki
                    hőségét a vas hidegségével enyhítette.</p>
                <p>- Falábúné megy - mondta egy női hang.</p>
                <p>Az asszony megfordult, szembenézett a villany halvány fényénél, mint az űzött
                    eb.</p>
                <p>- Kinek van velem baja?</p>
                <p>Még a villany is úgy égett ebben a szomorú nagy helyiségben, szegényesen, alig
                    égve, nem úgy, mint odabent, ahol szemvakító fénnyel izzott. Itt csak egy
                    parányi, kiégett 16-os körte szentjánosbogárkodott.</p>
                <p>- Kinek vagyok útba? - mondta még egyszer az asszony harciasan.</p>
                <p>- Magadnak.</p>
                <p>- Erre csönd lett, s az asszony újra indulni kezdett.</p>
                <p>- Most má mehet a fiad Debrecenbe - mondta élesen ugyanaz a női hang.</p>
                <p>- Persze hogy mehet - mondta a férfi. - Mit tudjátok, mit dugott el. Ne
                    avatkozzatok.</p>
                <p>- Az igaz, ma is láttam, hogy suttogott az úrnak. Adott pénzt?</p>
                <p>Az asszony reszketve a dühtől, szembenézett, mint űzött vad a csordának.</p>
                <p>- A szeméből pottyant ki? Olyan, mint az úr? Nézzétek, az a szeme, az a szája,
                    még bandzsa­lítani is úgy szokott.</p>
                <p>Károgva s rútan károgott a kocsisné s feléje köpött a megtámadottnak, akinek még
                    egy nappal ezelőtt mindenki a kedvébe járt, mert tőle függött mindenkinek a
                    sorsa az úrnál. Akire ő egy szót szólott, az mindjárt kegyvesztett lett. Most
                    nem fért beléjük, visszaadták a hosszú éveken felhalmozódott dühöt s
                    ellenségességet.</p>
                <p>- Csak azt az egyet utálom, hogy ez itt van - mondta a kocsisné undorral.</p>
                <p>- Mert te nem kellettél? - vágott vissza az asszony az ajtóban.</p>
                <p>- Én? Gyalázatos! Mert én sose voltam utolsó, urak szeretője. Takarodj innen, te
                    cégéres.</p>
                <p>- Rothadt pofájú - mondta az asszony, s ott állva a nyitott ajtóban, nem mozdult,
                    hanem élesen nézett szembe a nyelvelővel.</p>
                <p>Ez a közvélemény védelme alatt bőszülten támadott neki, s most előrejött.
                    Laposmellű, fekete asszony volt; a feszes, szűk ruhájában olyan volt, mint egy
                    karó. A tisztességesek bátorsá­gával, azokéval, akit sohase környékezett meg a
                    vér és öröm bűne, szinte bibliai ridegséggel támadott:</p>
                <p>- Eredj, eredj a becsületesek szeme elől! Te tetted ezt az udvart pokollá, mert a
                    te mételyes lelked olyan volt, mint a pöcegödör, te sátánfajzat!</p>
                <p>- Én vagyok a sátánfajzat? Én? Én könyörögtem neked, hogy a beteg gyerekeidet
                    gyógyíttas­sam? Akkor jó voltam? Juliskám voltam? szentem voltam? gyémántom
                    voltam? Szégyelld magad...</p>
                <p>De ezzel együtt harsogott a másiknak a szava is; egyiket sem lehetett érteni,
                    ahogy kiabáltak.</p>
                <p>Végre felállott a férfi is s a lila hajtókájával előjött, a fehércsíkos
                    vászonzubbonya ki volt gombolva, mert nem bírta a meleget, de az urak miatt
                    felöltözve kellett várnia az éjszakában.</p>
                <p>- Takarodj már innen, te szemét, mert úgy lódítalak ki, hogy hetvenhét felé
                    szakadsz.</p>
                <p>- Maga is a feleségemellé áll? Maga gyalázatos - visította az elkeserített
                    asszony -, maga aljas, magának is Juliskám voltam nemegyszer, és még maga
                    is!...</p>
                <p>Erre a gyanúsításra a sovány asszony még harsonábban rohant elő:</p>
                <p>- Az egész tanyát megpokloztad, azért verte meg az Isten ezt az egész házat.
                    Hanem mi majd kitanítjuk a nagyságos asszonyt, esküszöm, hogy egy napig meg nem
                    maradsz az udvarban, mehetsz a fattyaddal kódulni. Kint van az ura most is a
                    határban, olyan erős, egészséges ember kell éjjeliőrnek? Hogyne, hogy el tudja
                    dugni láb alól! Hogy ne alkalmatlankodjék, mikor vendéget vár. Kilöketted a
                    hadirokkantakat az állásából, s az uradat tétetted kerülőnek, hogy az jobban tud
                    vigyázni, kint igen, a határban, hogy dinnyét ne lopjanak, meg kukoricát ne
                    törhessen, aki rá van szorulva, de otthon lophatták neki a házát. Csak meg kell
                    nézni, milyen úri módon él ez a dajna, mindene volt, hízhatott, ezüst órája volt
                    az urának, ezüst lánccal. Az való egy csősznek? Avval kötötted be a szemét?
                    Kakukkfiókot nevelt. “Megy a gyerek Debrecenbe diáknak!” Hát majd meglátjuk,
                    hogy megy-é. Diák! Diák!... Abbul is urat nevelni!... Szegény ellenségét.
                    Szegények nyúzóját. Fiskálist. Nagyságos urat. Alávaló disznó...</p>
                <p>S a förtelmes szavak áradata indult meg.</p>
                <p>Az asszony megszédült, elhallgatott, látta a feneketlen gyűlöletet, megérezte a
                    magárahagya­tott­ságot, hirtelen elfojtotta a sírás a lelkét, s még egyszer
                    szembenézett a támadójával.</p>
                <p>- Nem tehetek róla, hogy nem kellettél, te ronda! - s ezzel elfutott az
                    éjszakába.</p>
                <p>- Én vagyok ronda, én vagyok ronda? Ez meri nekem ezt mondani, nekem, a
                    tisztességesnek, aki becsületben éltem - sikoltotta a támadó, de az ura, az első
                    kocsis a kékcsíkos blúzban, felemelte a karját, s egyet lódított rajta, hogy
                    visszahemperedett a sarokba, az öregember mellé. Onnan vartyogott tovább.</p>
                <p>- Mire olyan büszke? A festett pofájára? A dagadt testére? Egy kemence kenyeret
                    ki nem tud dagasztani, csak nevetni tud, meg dalolni tud, mikor a szüreti
                    mulatság van, elöl táncol, az urak megcsipkedik, mind megforgatják és az ura
                    tűri? Én is tudtam volna, amit más tud, de mit szólott volna ahhoz az én
                    becsületes uram, ha én is arra a nótára járok, vagy maga is akart volna egy
                    fattyút, amék diáknak menjen Debrecenbe? Nem hallgatok! Akinek tiszta élete van,
                    az nem hallgat. Mire volt olyan büszke az egész életiben? Másnál nem volt a
                    nagyságos úr, csak őnála? Hát a Tömpéné meg a Csete Boris meg a Ruzsás Lajos
                    felesége! Csak ő volt az egyetlen, aki el tudta csavarni a nagyságos úr fejét?
                    Isten nyugtassa, volt neki elég, ahol egy csinos pofa, mindenütt fennakadt,
                    aztán lehetett neki fizetni. Nem is csuda, ha szétment az egész birtok,
                    széthordták a szarkák meg az egerek!... De ezek a Falábúék, ezek a legtöbbet
                    pusztítottak, higgyétek el nekem, nagyobb takarékjuk van, mint a badakonyi
                    grófoknak.</p>
                <p>Nem lehetett elhallgattatni. Az urának erélyesen kellett ráordítani, hogy
                    hallgasson.</p>
                <p>Aztán csönd lett. A többi asszony izgalommal, de hallgatva nézte a jelenetet;
                    mindnyájan fel voltak dúlva, senki sem tudta, mi lesz a jövő, már régen félnek,
                    mióta híre jár, hogy bérbe megy az uradalom, de most még ez a borzasztóság is.
                    Vége van a csöndes, heverő-életnek, mert az áldott úr semminek sem nézett utána,
                    minden az övék volt, s apródonként igyekezett ki-ki szerezni amit lehet. Annak
                    pedig vége.</p>
                <p>Csak a százesztendős aggastyán ült egykedvűen az öreg ködmönében, amit a
                    legnagyobb nyárban sem tett le, mert belőle már elfogyott az élet melege. Vizes
                    szemeit az előtte viharzó jelenetre függesztette, és semmit sem értett
                    belőle.</p>
                <p> A park déli sarkában, ahol már a szántóföldek kezdődnek, egy törpe ember mászott
                    a két térdén. Semmi lába nem volt, mind a két lába térdben volt elvágva, s úgy
                    mászott a vastag csizmaszárból csinált térdpapucsokban a füvön.</p>
                <p>Ez egy szegény hadirokkant volt, akinek nem ítélték meg a százszázalékos
                    rokkantságot, mert a bizottság azt mondta, hogy felső teste ép, s van két erős
                    karja, avval még dolgozhat.</p>
                <p>Hiába volt azonban ez az ítélet, ebben a mai világban még a jólábúak sem tudnak
                    utána­szaladni a guruló garasnak, s a szegény ember előtt más kilátás nem volt,
                    csak az, hogy utcai koldus legyen. S ez sem volt lehetséges, mert idevaló volt,
                    itt született a tanyán, itt nőtt fel, s itt éltek az ősei is apáról apára, s itt
                    hiába állott volna ki a sarokra, nem volt sarok, hacsak a görbe fákat ki nem
                    választja annak.</p>
                <p>A földesúrnak megesett rajta a szíve, s mivel ügyes kezű ember volt, azt mondta
                    neki, hogy odaadja a kis kerti szerszámkunyhót. Lakjon el benne. Megadja neki a
                    rendes cselédkommen­ciót is, erre az ember hamarosan megházasodott. Elvett egy
                    csöndes, vékony kis öreglányt a faluból. Hozzáillő volt, zsellérek gyermeke, s
                    nem voltak az élettől nagyobb kívánságai. Most már volt is nekik négy gyermekük,
                    s ott laktak mindnyájan a régi halászkunyhóban, amelyet mikor a víz lement a
                    lecsapolásnál, nem döntöttek le, hanem a kerti szerszámoknak hasz­náltak
                    raktárul.</p>
                <p>Ide mászott a lábatlan, hazafelé, a holdfényben.</p>
                <p>A felesége ott ült a ház előtt egy kiásott fűzfatőkén, s csendesen ült magának,
                    ahogy szokott. Nem tudott lefeküdni, míg az ura be nem jött, az pedig olyan
                    éjszakázó bagoly volt, sose lehetett tudni, mikor kerül elő.</p>
                <p>- Fenn vagy? - mondta az ember.</p>
                <p>- Gyere mán, egyél valamit - felelt rá az asszony. - Meghalsz mán éhen.</p>
                <p>Az ember nem szerette, hogy neki segítsenek, vagy rajta sajnálkozzanak. Saját
                    erejéből egyre jobban közeledett. Az asszony tisztelettel állott felette, s csak
                    nézte, ahogy azura erős karjai segítségével előbb-előbb tette magát.</p>
                <p>- Adj enni - mondta az ember, mikor a régi szűrdarabra ült, amely az ő pihenője,
                    díványa, ágya volt. Mert idekint szokott aludni, míg a hó le nem esik, s egy
                    ócska juhászbundával takarózott. Nem is fért volna odabent, mert a parányi
                    házikóban a négy gyerek is alig fért el.</p>
                <p>Az asszony hozta a cserépfazekat és egy darab kenyeret, s gyöngéden, esetlenül,
                    odatette az ura elibe.</p>
                <p>Ez hozzáfogott enni... Lassan evett, kényelmesen, ízlett neki az étel.
                    Krumplileves volt.</p>
                <p>Soká evett. Minden falat után letette a kanalat, s pihentette, csámcsogott.</p>
                <p>Elnézett maga elé. Látta a holdfényen a földet, a papsajtleveleket, amelyek
                    kereken hallgattak az éjszakában. A madarak még mindig beszélgettek.</p>
                <p>Az asszony sóhajtozott.</p>
                <p>- Jaj istenem, istenem - mondta egyre.</p>
                <p>Az ember nem szólt rá, csak újra belemerítette a kanalat a fazékba s evett egy
                    falatot, aztán újra hallgatott.</p>
                <p>- Jaj istenem - mondta az asszony -, jaj istenem.</p>
                <p>Sírt. Csöndesen, nesztelenül.</p>
                <p>Az ember is nagyokat sóhajtott.</p>
                <p>- Maris - mondta végre.</p>
                <p>- Igen - mondta a felesége.</p>
                <p>Újra hallgattak.</p>
                <p>- Árvák lettünk.</p>
                <p>- Jaj istenem, istenem - válaszolt az asszony, mert már tudta.</p>
                <p>Újra csak hallgattak.</p>
                <p>- Eredj aludni.</p>
                <p>- Minek? - mondta az asszony.</p>
                <p>S a nagy csöndben hallgatva ültek.</p>
                <p>Most a házból gyereksírás hallatszott. Az asszony felállott, bement. Odabent a
                    pici szobában két fekvőhely volt. Az ő helyén aludt a legnagyobb gyerek. Olyan
                    nagy volt már, hogy alig fért a kis kuckóban. A másik oldalon deszkából csinált
                    ládaforma vackon a másik három gyerek. A legkisebbre ráfeküdt egy nagyobbik, a
                    kicsi sírt fel.</p>
                <p>Megigazította őket, eligazította mind a hármat. Elrendezte, hogy jobban
                    feküdjenek egymás mellett.</p>
                <p>Akkor leült az ágy szélére, s nézte a gyenge holdvilágon a gyerekeket.
                    Egészségesek voltak, egészségesen lélegzettek. Kis vékony gyerekek, de
                    egészségesek. Elkezdett a könnye hullani. Nesztelenül, csak peregtek a
                    könnyei.</p>
                <p>Nagysokára felállott. Nézte a másik ágyon a nagy fiút. Oda szokott ő kuporodni
                    emellé, csak úgy, alig fekve, míg a fáradtság s az álom el nem nyomja, de most
                    nem bírt lefeküdni, s nem volt benne álmosság, csak borzasztó rémület és
                    rettegés a holnaptól.</p>
                <p>Már hallotta, hogy az úr meghalt. Öngyilkos lett. Ezt is hallotta. Egy
                    béresasszony erre ment, a külső tanyára ment, megállott előttük, és elmondta mi
                    történt.</p>
                <p>Felállott, s mint egy kísértet, kitántorgott a házikóból a csillagos ég alá.</p>
                <p>Az ember is ült, nem feküdt.</p>
                <p>Soká állott az ajtóban, s maga elé nézett.</p>
                <p>Végre megszólalt:</p>
                <p>- Maris.</p>
                <p>Megmozdult s odafigyelt, de nem szólt.</p>
                <p>- Hallod...</p>
                <p>- No.</p>
                <p>- Ezt még a koporsó szájában se szabad elmondani - mondta az ember. - Esküdj
                    meg.</p>
                <p>- Hogy?</p>
                <p>Az ember rekedten, csöndesen, előre mondta:</p>
                <p>- Esküszöm...</p>
                <p>- Esküszöm...</p>
                <p>- Az élő Istenre...</p>
                <p>- Az élő Istenre...</p>
                <p>S az ember így keményen s nagyon megeskette.</p>
                <p>Azután hallgatott. Hallgatott negyed óráig, fél óráig. Isten tudja, meddig.</p>
                <p>Végre megszólalt:</p>
                <p>- Láttam...</p>
                <p>Újra nagy idő múlva, talán órák múlva szólott.</p>
                <p>- A magam szemeivel láttam... A kert alatt... Valamit hallottam. Autót. Ott
                    voltam a kastély előtt a gruppba. Aludtam a bokor alatt. Elnyomott... az álom...
                    Arra ébredtem fel, mikor messziről hallottam az autót. Csendesen jött...
                    Megállott, úgy számítottam a dűlőúton, a gyűrőnél... A tornácon nagy nevetések
                    voltak. A nagyságos asszony ott vót. Vendége is vót... Akkor jött egy magas
                    úr... ott állott, hallod... Azután az úr... a túlsó oldalrul gyütt... A meg
                    elővette a revolverét és rácélzott a tornácra... Akkor ez is elő a maga
                    revolverét és rá az úrra... Eccerre lőttek... Akkor visszament a fák alatt a
                    kertbe, amerre jött... Akkor a tornácon nagy sikótozás vót... Mikor csend lött,
                    én elő, megkerestem az idegen uraságnak a lábnyomát. Megláttam tisztán egyet. A
                    homokba. Arra ráborítottam a kosarat. Hogy el ne tapossák.</p>
                <p>Reszketett minden csontja, ahogy maga elé görbedt, s olyan halkan beszélt, hogy
                    alig lehetett hallani a szavát...</p>
                <p>- Azután le a gyűrőhő. Megleltem az autó kerekeinek a vágását... van nyom elig.
                    De ott mán sok van eltapodva.</p>
                <p>Hallgatott.</p>
                <p>- De ha öngyilkos lett - mondta az asszony.</p>
                <p>- Te avval ne törődj. Csak te senkinek a kerek világon erről egy hangot el ne
                    mondj. Mert megöllek. Ha te arról egy hangot is elbeszélsz.</p>
                <p>Az asszony leguggolt. Úgy ült a sarkán, a falnak támaszkodva. Nagyon sokáig.</p>
                <p>Mikor feleszmélt, hallotta az ura lélegzetét. A szegény ember, hogy könnyített
                    magán, elaludt.</p>
                <p>S ő lassan megértette, amit az ember mesélt. És a béresasszonyra gondolt, aki
                    mondta, hogy az úr öngyilkos lett. Lassan elkezdett tovább kúszni.</p>
                <p>Maga sem tudta mit csinált, csak már messze járt a háztól, a forró
                    szántóföldeken; ahol a tarló olyan volt, mint a gőzölgő, meleg kemence feneke, s
                    ment, ment, hogy könnyítsen a maga lelkén...</p>
            </div>
         <div type="chapter">
                <head>4</head>
                <p>A háznál három pap beszélt. A debreceni püspök maga is itt volt s gyönyörű imát
                    mondott. Utána az esperes beszélt az Avaryakról, akik négy századon keresztül
                    istápjai s gyámolói voltak a református eklézsiának. Harmadiknak a debreceni
                    kollégium rektora prédikált, s szívből elsiratta a jelest, aki mint diák dísze
                    volt az iskolának, mint férfi méltó utóda a nagyoknak.</p>
                <p>Olyan volt a temetés, mint a régi nagyurak utolsó útja. Véghetetlen beszédek és
                    roppant tömeg, amely elkísérte a családi kriptáig az utolsó nagyurat.</p>
                <p>Az úton tizenkét pap ment kettős sorban, s utánuk a megye nagynevű családjainak
                    képviselői. A falu egész lakossága jelen volt, az uradalom személyzete s a
                    környék falvainak népe igen nagy számban.</p>
                <p>- Nagy emberek voltak ezek mind - mondta mesélve egy vastag papi ember az úton. -
                    Milyen kár, hogy mégis mindig volt bennük valami gyöngeség. Amiatt nem
                    emelkedhettek soha az ország színe elé, mert mindig megakadályozta őket az igazi
                    nagyságban valami zökkenő a lelkük mélyén... Avary Pálra emlékezem - mondta -,
                    aki az oporai templomot megmentette... Ez az Avary Pál Mária Terézia
                    gárdakapitánya volt, s a királynő kedvence és belső titkosa... Egyszer csak
                    megjelenik a faluban egy kanonok, hogy elfoglalja a templomot a királynő
                    paran­csára a katolikusok számára. Szaladtak a nép emberei hozzá: “Uram, mit
                    tegyünk?” “Menjetek a templom elé - mondta. - Ha ott leszek, küldjétek be hozzám
                    a templomba, s hagyjatok egyedül vele.” Úgy is volt... Ő maga felöltözött vitézi
                    ruhájába, kardot kötött az oldalára s lóháton ment a templom elé. Leszállott,
                    bement, s megállott az úrvacsorai asztal előtt. Akkor bejött a kanonok. “Mit
                    akarsz?” “Őfelsége a királynő parancsára a templom kulcsait.” “Ott vannak az
                    asztalon, vedd el, ha mered.” A kanonok kinyújtotta a kezét, s rátette a
                    kulcsokra, Avary Pál kihúzta a kardját, s levágta a kanonok kezét... Ebből nagy
                    eset lett. Őt rögtön elfogták, s Bécsbe szállították a királyné elé. A királyné
                    kihallgatta, s azt mondta: “A halálos ítéleted készen van. De adok huszonnégy
                    órai gondolkodási időt. Ha holnap délig visszatérsz az egyedül üdvözítő egyház
                    kebelébe, gróffá teszlek. Ha nem, fejedet vétetem.” És Avary Pál kitért...
                    Azontúl ide többet haza nem jött, a családnak ez az ága más fira szállt, ő
                    viszont nagy ura­dalmakat nyert... Ilyen csodálatos volt mindig e család...
                    Mártírt nem adott, de míg életüknek bőségében voltak, mindig hívek és jótékony
                    urak maradtak... Csak a meg­próbáltatások óráit nem bírták el...</p>
                <p>Hallgattak, akik hallották s mindenkinek a lelkében megvolt az ítélet a díszes
                    érckoporsó lakója felől, aki hidegen, elegánsan és még szótlanabbul, mint
                    életében, elment, s magával vitte a család minden titkát.</p>
                <p>Az özvegy gyalog ment, mély fekete gyászban a koporsó után. Nővére karjába
                    fogózva. A két nő olyan volt, mint két édes, szép mártírnő. A parasztasszonyok,
                    akiknél még megvan az ősi temetési szertartási divat, hogy égre hasító jajszóval
                    s roskadozva kell kísérni a koporsót, nem voltak megelégedve azzal, hogy oly
                    egyenesen lép és semmi hangját nem lehet hallani.</p>
                <p>A sírnál a helybeli lelkész fungált.</p>
                <p>Ez egy magas, kövér fiatalember volt, aki megdöbbentette a papokat azzal, hogy
                    nem úgy, mint a nagy szónokok, nem az újtestamentumból vette a teksztust, hanem
                    Jeremiás könyvéből ezt az igét választotta:</p>
                <p>“Én pedig olyan valék, mint a mészárszékre hurcolt szelíd bárány, és nem tudtam,
                    hogy terveket szőttek ellenem, mondván: Pusztítsuk el e fát gyümölcsével együtt;
                    irtsuk ki ezt az élők földéből, hogy még a nevét se emlegessék többé!”</p>
                <p>A népek egymásra néztek. A parasztok mind összepillantottak, s egymás felé
                    hajoltak. Köz­tük már suttogott a szó.</p>
                <p>A pap nem tett semmiféle célzást arra, amit már hallott, hogy mit beszél a
                    közönség, nagy általánosságban szólott s megengedte, hogy a legfelsőbb isteni
                    akarat lett volna az, aki e név eloltására, e fa kivágására adott ítéletet. Mert
                    az Isten utai bejárhatatlanok.</p>
                <p>Míg a pap prédikált, az özvegy szeme rajta függött, s mintegy dermedten hallgatta
                    a szavakat, amelyek az ő lelkének a hangjait érintették.</p>
                <p>A pap mögött egy magas, fiatal férfi állott egyenesen s mereven, a főszolgabíró.
                    Egész idő alatt ránézett, kitartó, magáról elfeledkezett pillantással s annak a
                    szeme is egyszer csak rajta akadt, s rajta is maradt.</p>
                <p>S itt, mialatt a pap beszélt, bár egyikük sem értett belőle semmit, mintha hármuk
                    közt valami közösség támadt volna.</p>
                <p>Fábián - mondta magában, könnyeiben ellankadva az özvegy, s úgy érezte, mintha az
                    Isten segítséget küldött volna ebben a szörnyű éjszakában.</p>
                <p>Aztán elveszett előtte megint minden. A tömeg hatása lenyűgözte. Mikor odavitték
                    a kopor­sóhoz, hogy egy marék homokot vessen utána, oly nyugodtan tette, mintha
                    az élet egyszerű cselekvése volna.</p>
                <p>Ünnepélyes és leigázó hatást tett rá a részvétnek ez az áradata. Még sokan
                    beszéltek a vármegye részéről, az egyházak részéről, a társadalmi egyesületek, a
                    vitézi szék, a gazdasági egylet, s még ki tudja kik. Ő már úgy hallgatta az
                    egészet, mintha ez nem volna a végső ítélet, mintha volna még remény,
                    fellebbezés...</p>
                <p>Pedig jól tudta, hogy nincs. Hogy elveszett az eddigi élete. De valami oly
                    rendkívüli teher volt rajta, bűntudat és bánat. Nem bírta a terhet, nem bírta a
                    lelkiismeretét. Olykor közel volt hozzá, hogy felkiált és elsikoltja magát,
                    hogy:</p>
                <p>Emberek! Idenézzetek! Megölték!... Megölték!...</p>
                <p>A főszolgabíró nyugtalan lett az asszony pillantásának a hatása alatt. Olyan volt
                    ez a nézés, mint valami segélykérés. Azok a nagy szemek a könnyeken s a fátyolon
                    keresztül valami izgalmas nyugtalanságot ültettek belé, s mikor vége lett a
                    szertartásnak s az özvegyet kocsira ültették és elvitték, ő úgy állott a
                    megmozduló tömegben, mintha valamit elvesztett volna és azt most rögtön meg
                    kellene találnia, s amellett nem tudta, mit vesztett el.</p>
                <p>Sokáig állott a temetőben a sírház mellett, amely egyszerű fehér épület volt,
                    borostyán futotta be, s körülötte a falu temetőjének apró hantjai ákácok alatt.
                    Az ákácokat nem gondozták, s számtalan hajtás volt minden fa körül; az egész
                    temető az elhagyatottságnak, az elfeledett­ségnek szomorú kertje volt. A
                    kálvinistáknak nincs halottak-napja, nincsen mindenszentekje, nincs az őszi szép
                    temetői kultusza; akit egyszer ide elültettek, az többet, az az érzése az
                    embernek, hogy fel nem ébred soha.</p>
                <p>S folyton azt érezte, hogy a falusi emberek ránéznek. Ez is nyugtalanná
                    tette.</p>
                <p>Végre el kellett indulnia. Valóban azzal az érzéssel indult meg, mintha neki ide
                    hamar vissza kellene jönnie.</p>
                <p>- Hogy van, bíró úr - szólította meg a falu bíráját.</p>
                <p>Ez egy sovány, fekete ember volt. Fiatal ember, katonaviselt, őrmester volt a
                    háborúban, orosz fogságban is volt, s mivel a községnek okos emberre volt
                    szüksége, őt választották meg legutóbb, s nem a kövér, tekintélyes gazdák
                    valamelyikét. Harcolni kellett. Most folyt a község új berendezkedése, s
                    ellenőrizni akarták a jegyzőt, aki tunya volt, s nagyon gyorsan költekezett.
                    Mindenki előtt gyanús volt a szép, meddő feleség, s azért állították ezt a maguk
                    emberét oda, bizalmi férfinak, hogy legyen valaki, aki a nép érdekeit
                    képviselje.</p>
                <p>- Főszolgabíró úr - mondta a bíró -, még nem hallott semmit?</p>
                <p>- Mit?</p>
                <p>Az ember gondolkozott. Megviaskodott magában, hogy beszéljen-e. Mert nagy
                    felelősséget érzett, akár szól, akár hallgat.</p>
                <p>És mégis arra döntött magában, hogy szól. Nem bírta el a felelősséget.</p>
                <p>- Szegény nagyságos urunkról...</p>
                <p>- Mit?</p>
                <p>- A nép zúg, tekintetes főszolgabíró úr.</p>
                <p>- Mért?</p>
                <p>- A temetés miatt.</p>
                <p>A főszolgabíró megállott s keményen nézett a parasztra.</p>
                <p>Az egyenesen, nyíltan nézett a szemébe.</p>
                <p>- Mit beszélnek?</p>
                <p>- Hogy valami nincs rendbe.</p>
                <p>- Mi nincs rendben? - mondta a főbíró, s érezte, hogy lassan elsápad.</p>
                <p>Az ember elhallgatott.</p>
                <p>- Szóbeszéd, ahogy ilyenkor szokott lenni - mondta kitérően, most már bánta, hogy
                    szólt.</p>
                <p>Már az úriemberek mind előrementek, a temetőben már csak falusiak ácsorogtak. A
                    főbíró most még fokozottabban érezte azt a nyugtalanító kíváncsiságot, ahogy
                    ránéznek. Gyana­kodást érzett a szemekben, az elkapott pillantásokban.</p>
                <p>- Kérem, mondjon el mindent.</p>
                <p>- Azt beszélik, hogy nem úgy volt a haláleset, ahogy nyilvánosan tudják.</p>
                <p>- Hát hogy?... Gyilkosság?</p>
                <p>A főszolgabíró elhallgatott. Megnémult. Nem tudott volna számot adni róla, hogy
                    miért mondta ki azt a szót. Szuggerálta neki ennek az embernek a gyanús
                    pillantása.</p>
                <p>Lassan megindultak ők is, mert már nagyon feltűnő volt, ahogy szemben állottak
                    egymással.</p>
                <p>A bíró lassan, a szavakat latolgatva, s kissé bonyolult mondatokba keveredve,
                    kezdte elmon­dani, hogy mit beszéltek.</p>
                <p>- Hogy a nagyságos úrnak eszeágába se volt, hogy magamagát megölje... Inkább,
                    hogy ő akart volna... mást... Mert az emberek úgy mondják, hogy van itt valami,
                    amiről senki se beszél... De hát ez olyan dolog, hogy a tyúk is kikaparja... Nem
                    lehet az igazságot elfeledni, mert az Isten ujja megmutatja...</p>
                <p>A főszolgabíró ismerte ezt a népet. Kemény és puritán emberek. Most már meg volt
                    győződ­ve, hogy valami komoly és fontos igazság van abban, amit ez az ember
                    mond... Nem tudta miért, de teljesen átvette annak a hangulatát, s azzal a
                    bizonyossággal várta a dolgot, hogy már semmi meglepetés sem érheti...</p>
                <p>- Kit gyanúsítanak?</p>
                <p>- Nem gyanúsítanak kérem senkit, csak beszélnek... Mert akkor este autóval jött
                    meg egy úr, azaz hogy két fiatalúr... Az egyik bement a nagyságos asszonyhoz...
                    a másik pedig kint maradt az autóban. És a nagyságos úr mikor megjött a másik
                    autóval, hátulról ment a kertbe. Megkerülte a kastélyt, úgy ért a veranda alá,
                    és onnan lőtt rá a tornácon arra a fiatalúrra, aki benn vót, a vendégre. De
                    mikor ő lűtt, akkor, abba a pillanatba, valaki más is lűtt, s az őtet lűtte
                    le.</p>
                <p>A főszolgabíró homlokán verejték ütött ki. Annyira izzadt, hogy le is kellett
                    törülnie.</p>
                <p>- Látta valaki?</p>
                <p>- Látta.</p>
                <p>- Kicsoda?</p>
                <p>- Egy kertészember a kertben.</p>
                <p>- Ha látta, mért nem jelentkezett?</p>
                <p>- Félt.</p>
                <p>Hallgatva mentek egymás mellett.</p>
                <p>- Lehet annak az embernek a szavára adni?</p>
                <p>- Lehet, tekintetes főszolgabíró úr.</p>
                <p>- S ha maga erről tud, mért nem tett jelentést.</p>
                <p>- Én csak ma tudtam meg. Hát a temetést nem volt jogom semmiféle pletykára
                    megzavarni. Igaz?</p>
                <p>A főszolgabíró hallgatott.</p>
                <p>- Pletykára bizony nem.</p>
                <p>A bíró a csizmája orrára nézett, ahogy lépett. Fejét lehajtotta, s
                    gondolkodott.</p>
                <p>- Nemcsak pletyka - mondta aztán.</p>
                <p>- Hát mi?</p>
                <p>- Bizonyságot is adott az ember.</p>
                <p>- Milyen bizonyságot?</p>
                <p>- Nyomot. Megtalálta a gyilkosnak a lábanyomát a homokban. Leöntötte mésztejjel.
                    Úgy hogy az megkeményedett, mint a malter.</p>
                <p>A főbíró megállott. Az egész teste remegett.</p>
                <p>- Megvan a nyom?</p>
                <p>- Meg.</p>
                <p>- Hol van?</p>
                <p>- A jegyző úrnál van.</p>
                <p>- Hogy került oda?</p>
                <p>- Úgy, hogy nekem Sári húgom mondta, Feketéné, hogy mit beszélnek az asszonyok.
                    Én osztán, hogy elnémítsam az asszonybeszédet, utánajártam. Az az érdekes,
                    tekintetes főszolga­bíró úr, hogy a jegyző úr jegyzőkönyvet vett fel az eset
                    napján, akkor este a cselédekkel, és az a jegyzőkönyv szóról szóra egybevág
                    avval, amit az emberek beszélnek.</p>
                <p>A főszolgabíró a jegyző után nézett. De már nem látta. Még arra is emlékezett,
                    hogy a jegyző milyen idegenül állott a felesége mellett, úgyhogy az asszony
                    feltűnt a szépségével, azért is nézett rá, mert az első percben azt hitte, pesti
                    vendég ez a dáma, s csak azután látta, hogy a jegyzőné. Még sértette is ennek a
                    falusi asszonynak az elegánciája és az őszinte megren­dültsége.</p>
                <p>Hallgatva mentek egymás mellett.</p>
                <p>Eljáratta az eszét, ki volt ellensége szegény Avarynak.</p>
                <p>Nem tudott senkire gondolni.</p>
                <p>- Milyen a nyom?</p>
                <p>- Úriember - mondta csöndesen a bíró.</p>
                <p>A főszolgabíró hallgatott. Mikor már bent voltak a faluban, a bíró el akart
                    köszönni.</p>
                <p>- Gyerünk a községházára - mondta a főszolgabíró.</p>
                <p>A községháza nagy új épület volt. Rideg nagy épület. Elöl az utca felől volt a
                    községháza; nagy tágas folyosó volt előtte. Az épület kertre néző része volt a
                    jegyzői lakás.</p>
                <p>A községháza nagy szobájában világosság volt, s a bíró odament.</p>
                <p>- Ilyenkor ki van itt?</p>
                <p>- A jegyző úr. Most itt lakik - mondta csöndesen a bíró. - Valami van köztük.
                    Közte meg a tekintetes asszony közt. Itt is hál.</p>
                <p>Már egészen bealkonyodott. A temetés nagyon a késő estébe nyúlt be a sok
                    szónoklat miatt. Utána hideg büfé volt a kastélyban.</p>
                <p>A jegyző egyedül volt a községházán a nagy teremben s nagy léptekkel járkált le s
                    fel. Lámpa nem volt. Úgy tűnt fel, mintha a jegyző rejtőzködött volna.</p>
                <p>A főszolgabíró, aki a falu bíráját is magával hozta, bekopogtatott.</p>
                <p>- Ki az? - kiáltott a jegyző ijedten.</p>
                <p>- Én vagyok - mondta a főbíró s belépett.</p>
                <p>A jegyző komolyan sietett elébe.</p>
                <p>- Jóestét kívánok, főszolgabíró úr.</p>
                <p>- Jóestét, jegyző úr.</p>
                <p>- Tessék helyet foglalni.</p>
                <p>A jegyző felgyújtotta a villanylámpát. A főszolgabíró körülnézett. Mintha most
                    mindenütt, a házakban, a falakban, a bútorokban bűnnyomok lappanganának.</p>
                <p>- Parancsol rágyújtani? - mondta a jegyző.</p>
                <p>- Köszönöm - mondta a főbíró.</p>
                <p>Ráfüggesztette a szemét a jegyzőre.</p>
                <p>- Mondja, jegyző úr, mióta tud a dologról?</p>
                <p>- Kérem - mondta zavartan a jegyző -, úgy egy óra tájban hozta be a bíró úr a
                    nyomot.</p>
                <p>- Mondjon el mindent.</p>
                <p>A jegyző erőltette a főbírót, hogy üljön le, nem tudott beszélni, míg ő maga is
                    le nem nyug­tatta magát. Letette a két kezét az asztalra, szinte belefogózott. A
                    tárgyaktól kért segítséget, s nagy szemekkel meredt a főszolgabíróra, aki az ő
                    minden-tehető felettes hatósága volt.</p>
                <p>Elmondta ami történt. Hogy hívták akkor este a kastélyba. Egy cselédember jött
                    érte. Elmond­ta a jegyzőkönyv felvételét, s megmutatta magát az eredeti
                    ceruzaírást.</p>
                <p>Nagyon röviden beszélt s kedvetlenül.</p>
                <p>A főbíró szintén kedvetlenül hallgatta.</p>
                <p>- Hol van a nyom?</p>
                <p>A bíró megmozdult. Felállott, kinyitotta a község szekrényét, s kivett belőle egy
                    kis szemét­lapátot, olyat, amit a konyhában szoktak használni. Ócska volt a
                    lapát, amit már kidobtak az uradalmi konyhából, s úgy szedte fel a kertész.</p>
                <p>A lámpafényen a meszes homok tisztán és sértetlenül mutatta a nyomot.</p>
                <p>- Gumitalp - mondta a főbíró.</p>
                <p>- Igen - mondta a jegyző. - Avary úr nem viselt ilyet.</p>
                <p>- Biztos?</p>
                <p>- Igen. Egyszer szó volt róla, s azt mondta, hogy a gumitalp égeti a lábát.</p>
                <p>Nézték a nyomot. Párhuzamos vonalak barázdája volt. Mintha géppel nyomták volna
                    bele a masszába. Kemény volt és finom.</p>
                <p>- Vigyázni kell rá - mondta a főbíró -, mert ez azért törik. Ha nem elég óvatos
                    az ember, rögtön széthull...</p>
                <p>A jegyző visszaült a székbe, s cigarettára gyújtott.</p>
                <p>A szolgabíró szivart vett elő. Lassan rágyújtott.</p>
                <p>A bíró, aki nem vett részt a társalgásban, rákönyökölt az asztalra s egyre nézte,
                    keményen nézte a nyomot.</p>
                <p>- Új cipő.</p>
                <p>A jegyző oda sem pillantott.</p>
                <p>A főbíró is alig nézett oda.</p>
                <p>Mind a ketten felzúdult érzéseikkel voltak elfoglalva.</p>
                <p>- Miért nem tett jelentést erről, jegyző úr? - mondta a főbíró.</p>
                <p>A jegyző hallgatott. Aztán azt mondta:</p>
                <p>- Nem tartom időszerűnek. Bocsásson meg, főszolgabíró úr, de lehetetlennek
                    tartottam, hogy ünneprontó legyek.</p>
                <p>A főbíró hallgatott.</p>
                <p>- A halottnak már úgyis nagyon mindegy.</p>
                <p>Ezt oly különös, megvető, keserű hangon mondta, hogy a főbíró megborzongott.</p>
                <p>- Nem a halottról van szó - mondta szárazon -, hanem az igazságról.</p>
                <p>Hallgattak.</p>
                <p>Úgy ültek ott, szinte lesújtva, összetörve. A jegyző nagy szippantásokat szívott
                    a cigarettából, s a füstöt az orrán eregette. A szemét lehunyta. Rossz színben
                    volt, s nagyon kedvetlen. A főbíró egy pillantást vetett rá, aztán elfordította
                    a szemét.</p>
                <p>- A sarka le van törve - mondta a bíró, aki kitartóan vizsgálta a cipőnyomot -,
                    valahol kőbe vagy vasba lépett, s levágta a sarkának a szélit.</p>
                <p>A főbíró ráhajlott a nyomra s nézte. A parasztnak igaza volt. Tisztán lehetett
                    látni, hogy a cipő sarkának a belső szélén rojtos gyűrődés volt. Valami éles
                    tárgy felhasította, s rajta maradt még a gumi rongya a sarkon.</p>
                <p>- Látni a gyár védjegyét is egy kicsit - mondta a főbíró. - Az ott a gyári jegy
                    helye. Ovális körben betűk vannak, de a betűket nem lehet kivenni... Nincs egy
                    nagyítója, jegyző úr?</p>
                <p>- Van - mondta a jegyző.</p>
                <p>Előkereste a fiókból a celluloidkeretbe foglalt lupát, s a főbíró kezébe
                    adta.</p>
                <p>Ez ráhajolt a nyomra s végigvizsgálta.</p>
                <p>- A talpat is végigmetszette az a kő vagy vas, ahogy maga mondja - mondta a
                    bírónak.</p>
                <p>Odaadta a nagyítót, s a bíró is nézte.</p>
                <p>Ő visszaült a helyére, s szívta a szivarját.</p>
                <p>Hallgattak. A jegyző nem érdeklődött a vizsgálat iránt, nem volt kíváncsi a
                    nyomra.</p>
                <p>- Új - mondta a bíró -, még ebben a cipőben keveset jártak... És egybe van a
                    sarok, meg a talp... Egy darabból...</p>
                <p>- Igen, az úgy szokott lenni - mondta a főbíró. - Nekem is van ilyen cipőm.</p>
                <p>- Az is ilyen rovátkás?</p>
                <p>- Igen, azt hiszem.</p>
                <p>- Az is új?</p>
                <p>- Új. Nem szeretem, mert nem lehet benne jól lépni. Puha. Olyan puha a lépés,
                    mintha az ember sárban járna.</p>
                <p>- Mikor ránehezedett, az egész teste ezen az egy lábon volt. Alighanem ebben a
                    pillanatban adta le a lövést - szólt a bíró.</p>
                <p>A főbíró megborzongott. Szinte ijedten nézett a nyomra. Úgy érezte, mintha e
                    pillanatban találkozott volna a merénylettel. Vajon miért lőtt az illető?...</p>
                <p>Hangosan is kimondta:</p>
                <p>- De vajon miért lőtt?</p>
                <p>- Bosszú - mondta a bíró.</p>
                <p>Erre hallgattak.</p>
                <p>A jegyző azt mondta:</p>
                <p>- Meg lehet érteni. Voltak emberek, akik nem sajnáltak volna tőle egy golyót.</p>
                <p>- Rossz ember volt?</p>
                <p>A bíró szólt. Egyszerű parasztszóval:</p>
                <p>- Rossz. Nem rossz. Nem volt rossz ember. Aki gyerekvékát ad, az jó ember...</p>
                <p>Hallgattak.</p>
                <p>- Van is gyerek! - folytatta. - Az uradalomba. Sok. Egyiknél öt-hat, nyolc is.
                    Szerette a gyere­ket. Nem sajnálta. A rozsot. És mindegy volt, akár fiú, akár
                    lány. Mind után kiadta. A vékát.</p>
                <p>- Mégis volt ellensége.</p>
                <p>A jegyző szünet után nyögött.</p>
                <p>- Volt.</p>
                <p>A főbíró ránézett a jegyzőre. Az komoran ült, s maga elé meredt.</p>
                <p>- Magának nincs ilyen cipője, jegyző úr? - kérdezte.</p>
                <p>- Nincs. A feleségem mondta, hogy vegyek, éppen azért beszéltünk erről a
                    gumitalpas cipőről a... az Avary úrral... De ő leintett, s nem vettem.</p>
                <p>Újra hallgattak.</p>
                <p>- Pedig jó cipő lehet - mondta a bíró. - Nem megy bele a víz. A gumin.</p>
                <p>- Itt homokon jó, de ahol sár van, ott nem jó - mondta a főbíró -, nagyon ragad
                    rá a sár.</p>
                <p>- Lehet, mert széles a széle - mondta a bíró.</p>
                <p>Újra hallgattak.</p>
                <p>- Mért mondja jegyző úr - szólt a főbíró -, hogy sokan vannak ellenségei?</p>
                <p>- Már nincsenek... Halottnak nem lehet az ember ellensége.</p>
                <p>- Maguk jó viszonyban voltak?</p>
                <p>- Igen.</p>
                <p>- Még mikor legutóbb itt voltam?</p>
                <p>- Még akkor igen.</p>
                <p>- Történt valami?</p>
                <p>- Á, dehogy. Mi történt volna.</p>
                <p>- Hogy így megfordult a véleménye.</p>
                <p>- Bocsánatot kérek, főbíró úr, engem tetszik gyanúsítani? - kiáltott fel a jegyző
                    megremegve.</p>
                <p>- Én?!...</p>
                <p>- Semmi részem benne! Ha én akkor tudok mindent, én nem orvul, hátulról lövöm le.
                    Rejtek­ből. Hanem másképp!</p>
                <p>A főbíró hallgatott, s figyelte a jegyzőt.</p>
                <p>Annak fel volt dúlva az arca, és egész testében reszketett.</p>
                <p>- Történt valami? - mondta aztán.</p>
                <p>A jegyző hallgatott.</p>
                <p>- Nem beszélhetek róla... Halála után hallottam valamit... Gazember volt...</p>
                <p>Ezzel megtörülte a szemét. A szemében könnycsepp volt, aztán az orrát fuvogatta
                    sokáig.</p>
                <p>A bíró úgy nézett, mint aki nem figyel az urak beszédére. Nem tartozik rá.</p>
                <p>- Azért ügyes ember ez a lábatlan - mondta csöndesen. - Igen ügyes volt, hogy
                    volt neki annyi esze, hogy mésztejjel öntötte le a nyomot még akkor éccaka. Mert
                    én ma elmentem, megnéztem a helyet. Nem látszik már ott semmi. A gyűrőnél is
                    voltam. Ott sincs már semmi. A homok olyan, az szétfolyik. Azért egy kicsit
                    látni vót még az autó kerekének a nyoma.</p>
                <p>- Mit nevez maga “gyűrő”-nek? A kis földvárnál?</p>
                <p>- Azt... Meg lehetett látni, hogy belement a tarlóba. Nem ment körül, hanem át a
                    lucernáson. Az olyan sarjú, alig takarja a homokot, lehetett látni, hogy egy
                    vadkörtefánál kiment az ország­útra.</p>
                <p>- Akkor az ismerte itt a járást.</p>
                <p>- Hajazott hozzá.</p>
                <p>Hallgattak.</p>
                <p>- Mégis csak ismerős lehetett.</p>
                <p>- Biztosan olyan úr volt, aki valaha járt a házhoz.</p>
                <p>- Mért valaha?</p>
                <p>- Nem volt biztos az útba. Még máskor nemigen járt erre kocsival, ezen az úton.
                    Csak úgy gondolomra jött. Mert nekiment a buckának. A gépje alig bírt benne
                    menni. Pedig ha ismerte volna, könnyű lett volna neki kikerülni.</p>
                <p>A főbíró nézte a bíró arcát.</p>
                <p>- Maga mit csinált a harctéren? Milyen szolgálatban volt?</p>
                <p>- Én leginkább a telefonosoknál voltam.</p>
                <p>- Az nehéz volt.</p>
                <p>- Bizony nehéz. Kivált mikor tizenötben Szurmaynál. Mikor oda beosztottak.
                    Iszonyatos nagy hó volt Kalniaticénél. Az Ikva mellett is voltam. Olyan hó volt
                    kérem, hogy ha az ember ott esteledett, ne adj isten, nem lehetett reggelig
                    eligazodni. Volt, hogy egyhelybe jártunk egész éccaka, csak reggel láttuk, hogy
                    mindig egy kiserdőt kerülgettünk. De egész éccaka nem volt megállás.</p>
                <p>- Hát az a kertész hol volt?</p>
                <p>- Az felderítő-szolgálaton volt. Éppen akkor, ott velem együtt, egyszer össze is
                    tanálkoztunk. Ő mondta meg, hogy merre menjünk.</p>
                <p>- Az Avary úr is ott volt?</p>
                <p>- Igen, de ő bent volt a főhadiszálláson mindig. Negyven kilométer a
                    fronttól.</p>
                <p>S ott ültek a nyom mellett és az, akiről beszéltek, már beérkezett a családi
                    kriptába.</p>
                <p>A főbíró csodálatosnak érezte, hogy nekik kell itt hármuknak, akik egyikük sem
                    kedvelte, akik talán mind a hárman csak szenvedtek az elmúltnak az élete miatt,
                    itt kell tűnődni, s öntudatlan eszközei lenni az igazság kiderítésének.</p>
                <p>Mintha mindnyájuk felett ott ülne s nézné apró, szenvedő mozgásaikat az
                    Igazság.</p>
                <p>Az ablakok nyitva voltak a roppant hőség miatt, s az utcán egyre-másra zörögtek a
                    kocsik. Az autók búgva mentek el, s a kis falu kezdett szokott csöndjébe
                    merülni.</p>
                <p>- Kérem, bíró úr, hozassa be azt a kertészt.</p>
                <p>- Igen. Tekintetes főszolgabíró úr. De a maga lábán nem tud bejönni, mert nincs
                    neki, hanem majd szekeret küldök érte.</p>
                <p>- Feleségével együtt.</p>
                <p>- Igenis.</p>
                <p>A bíró vette a kalapját, s elment.</p>
                <p>- Bíró úr - szólt utána a főszolgabíró -, a kastélyból a személyzetet rögtön be
                    kell rendelni, mihelyt a nagyságos asszony elmegy. Tudja meg, hogy itt van-e
                    még, de vigyázzon, hogy addig semmi zavaró ne történjen.</p>
                <p>Felállott s közelebb ment a bíróhoz. Halkan beszélt, mint az összeesküvők.</p>
                <p>- Ezt magának személyesen kell megcsinálni; menjen be a kastélyba s nézzen szét
                    és - jól figyelje meg - mindenkit, aki akkor este részt vett a dologban,
                    rendeljen ide. De nagyon vigyáz­ni kell. Csendőröket láttam a temetésen,
                    valahogy meg ne szimatoljanak valamit. Isten őrizzen, hogy idő előtt csendőrök
                    avatkozzanak a dologba.</p>
                <p>- A csendőrök már elmentek.</p>
                <p>Ebben a pillanatban kinyílt a terem belső ajtaja, az, amely a lakásba visz, s
                    belépett rajta feldúlt arccal és magából kikelve a jegyzőné.</p>
                <p>- Tartóztassanak le, tartóztassanak le - mondta -, én ezt nem bírom tovább, én
                    ezt nem bírom, nem bírom tovább!</p>
                <p>Rémülten néztek rá mindnyájan. Az asszony ki volt fordulva szokott hűvös elegáns
                    formá­jából, haja szétdúlva, a szeme szárazan égett, s a kezeit tördelte.</p>
                <p>- Nagyságos asszony - szólott a főbíró.</p>
                <p>A jegyző elfordult, nem akart a feleségéről tudomást venni.</p>
                <p>- Én mindent tudok - mondta az asszony -, itt volt nálam délután szegény, én
                    mindent láttam, s nekem szólni kellett volna, ez lehetetlen, ez borzasztó, ez
                    borzasztó...</p>
                <p>- Parancsoljon helyet, nagyságos asszony.</p>
                <p>De az asszony nem bírt magával, nem tudott leülni, nem tudott uralkodni szörnyű
                    ideg­rohamán.</p>
                <p>- Megölték, megölték! Egy gazember ölte meg, egy alávaló gyilkos, és én tűröm,
                    hogy menekülhessen... jaj, miért nem szólottam a legelső percben... de el voltam
                    kábítva, meg voltam félemlítve, én szerencsétlen vagyok!</p>
                <p>- Ki az, akire gyanakodik, nagyságos asszony?</p>
                <p>- Láttam, láttam, ahogy a szeme villogott, már akkor figyelmeztetni akartam
                    Lászlót, hogy vigyázzon kedves...</p>
                <p>Most lerogyott egy székbe, s az arca elernyedt, és mélyen lihegve lélegzett. Már
                    úgy látszott, zokogásba fog kitörni, de újra magához tért, s beszélni
                    kezdett.</p>
                <p>- Délután itt volt László, s az az ember az utcán ment, s ő bekiáltotta. Bejött.
                    Olyan volt, mint egy hiéna. Úgy nézett, mint egy állat, aki rögtön a lábába
                    harap az embernek. Jaj, rettenetes volt. Az úr megszidta valamiért, a tehén, egy
                    tehenet levágott a pásztorral, mert azt mondta, hogy már nem bírt járni, és nem
                    is várták az állatorvost, széthordták a darabjait. Ezért nagyon leszidta.</p>
                <p>- Pofonütötte?</p>
                <p>- Igen... Nagyon... Akkor is gondoltam, hogy hogy meri. Hogy mer ilyenekkel így
                    szembe­szállni. Hisz ez gyilkos, csak rá kell nézni az arcára, csak látni kell,
                    milyen alattomosan és ellenségesen áll. Hát az istenért, hogy meri magára
                    uszítani, hiszen ez a legelső pillanatot felhasználja, hogy lelője... jaj...
                    jaj...</p>
                <p>S elkezdett kiáltani, úgy szakadt ki belőle a sikoltás, már alig volt önuralma,
                    hogy vissza­fojtsa a hangot.</p>
                <p>- Jaj szegény - tördelte a kezét -, jaj szegénykém, jaj én ártatlanom!</p>
                <p>A gyöngéd szavak áradata indult meg, s a jegyző azablakba ment, s betette az
                    ablaktáblákat, hogy szégyene és gyalázata legalább ne jusson el az utcán
                    csoportosuló, szájtátó parasztok közé.</p>
                <p>De még mindig nem sírt a nő, egyetlen könnycsepp nem jelent meg a szemében,
                    fuldokolva s fulladtan zuhogtak belőle a szavak, de könnyet nem bírt ontani.
                    Szívtépően, fájdalomdúltan ott ült s érezni lehetett, hogy szégyelli magát a
                    nagy odaadásért s nem bír uralkodni magán, sőt még az is benne volt, hogy szinte
                    dicsekszik a boldogtalanságával.</p>
                <p>Mint a halottsirató parasztasszonyok, jajveszékelt:</p>
                <p>- Tegyétek a koszorúmat a lábához a drágámnak, én mindig a lábánál állhattam
                    csupán. Pedig én voltam a szívében. Május 26. Május 26! Én voltam az egyetlene.
                    Május 26! Ó, vigyetek tömlöcbe, én öltem meg, vegyétek fel a jegyzőkönyvet, hogy
                    én engedtem rá a halált! Köve­telem a büntetést, gondatlanságból okozott halál.
                    Május 26. kötelez: több gondosságot kellett volna tanúsítanom!</p>
                <p>Mikor végre megcsillapodott, a főszolgabíró nyugodt és tárgyilagos hangon
                    mondta:</p>
                <p>- Nagyságos asszony, kiről beszél?</p>
                <p>- Anton, Anton... Így mondta... Anton.</p>
                <p>A bíró megszólalt:</p>
                <p>- A vadász? Aki megszökött? Az úr mindig Antonnak mondta.</p>
                <p>- Megszökött? - mondta a főbíró elámulva - erről még senki sem szólott.</p>
                <p>Most a jegyző lépett közelebb s hevesen:</p>
                <p>- A sok fordulat miatt elfelejtettem. Mikor felvettem a jegyzőkönyvet, ez a
                    vadász volt az, aki a testet bevitte, s mikor megsejtette, hogy a gyanú
                    ráterelődhetik, abban a pillanatban, ott, míg én a jegyzőkönyvet írtam,
                    megszökött. Hazafutott, átöltözött, s nem mondott a felesé­gének semmit, csak
                    elszökött.</p>
                <p>A főszolgabíró konsternálva nézett rá. A jegyzőben is elveszett minden önuralom,
                    úgy fel volt dúlva, hogy elvesztette a józan eszét.</p>
                <p>Ő is csak nézett, s most nem tudott átlépni ezen a váratlan akadályon.</p>
                <p>De a parasztbíró megszólalt:</p>
                <p>- Engedelmet főszolgabíró úr, szabad egy kérdést tenni a nagyságos asszonyhoz?...
                    - s választ se várva, azt kérdezte a jegyzőnétől: - Milyen cipő volt a vadászon,
                    mikor itt volt?</p>
                <p>A jegyzőné kábultan nézett a bíróra.</p>
                <p>Nem felelt.</p>
                <p>- Nem tetszett meglátni, milyen cipő volt a lábán?</p>
                <p>- Nem. Mért?</p>
                <p>- Nagyságos asszony - mondta a főbíró -, megvan a gyilkosnak a nyoma... Mondja
                    nagyságos asszony, volt Avary úrnak valaha gumitalpú cipője?</p>
                <p>- Volt.</p>
                <p>- Nem volt - kiáltotta a jegyző.</p>
                <p>- Volt - mondta a jegyzőné s didergett. - Volt neki, de nem szerette, égette a
                    lábát.</p>
                <p>- Ezt kell megnézni, hogy ma is megvan-e - mondta a bíró. - Mert az is lehet,
                    hogy ahogy szokta, odaadta a cselédek közül valamelyiknek. A vadásznak jó
                    lehetett, mert az egy olyan hitvány ember, az el tudta volna viselni.</p>
                <p>Ezzel megint kátyúba jutottak.</p>
                <p>- Bíró úr - mondta a főszolgabíró -, maga menjen rögtön, s vigyázzon, hogy még
                    valaki meg ne szökjön, mert ez egészen összekuszálja a dolgot. A lábatlant
                    rögtön hozassa be, maga pedig őrködjön a kastélyban.</p>
                <p>- Igenis - mondta a bíró s elment.</p>
                <p>Most hárman maradtak, s mind a hárman zavarban és ijedten néztek maguk elé.</p>
                <p>A főbíró élesen nézte a jegyzőt, aztán az asszonyt, aztán újra a jegyzőt.</p>
                <p>- Mért volt itt délután Avary úr?</p>
                <p>A jegyzőből kitört valami állati vadság.</p>
                <p>- Mért volt? - mondta szinte röfögve. - Azért volt, mert én a mezőn voltam, s ő
                    olyankor idejött, ha én nem voltam itthon.</p>
                <p>A főszolgabíró nagy szemet meresztett. S újra az asszonyt nézte.</p>
                <p>- Igen - kiáltotta az asszony -, én vagyok az egyetlen a világon, aki mindent
                    tud. Én mindent tudok, mindent tudok, mindent tudok! Jaj a boldogtalan, jaj a
                    boldogtalan, jaj jaj...</p>
                <p>És szinte hörgött.</p>
                <p>- Én engedtem eltemetni! Engedtem, hogy a hazugság betakarja. Pedig elmondtam a
                    papnak is, ő is felelős, ő is hazudott, ő is mindent tud, ő is gazember,
                    mindenki gazember, de én vagyok a legnagyobb bűnös.</p>
                <p>- Az igazságot nem lehet eltemetni - mondta a főszolgabíró -, nyugodjon meg,
                    nagyságos asszony, az igazság napfényre kerül...</p>
                <p>Erre az asszony összeomlott s most megindult szeméből a könny.</p>
                <p>S elkezdett sírni. Zokogni, fuldokolva, és vadul.</p>
                <p>Soká ültek így. A főszolgabíró nem tudott mit csinálni. Próbálta fejében
                    összevetni a lehető­ségeket. Hátha csakugyan a vadász az urasága cipőjében
                    volt... Aztán eszébe jutott az autó, amely megállott a kis földvárnál, amely a
                    kastély kertje mellett a dűlőútnál van s nem látott semmit... Hátha az csak
                    hallucináció volt a lábatlantól, hátha annak semmi köze; az autó­nyomoknak...
                    Hátha csak vendégek nézték meg a földvárat. Turisták sokszor szoktak erre járni,
                    s megnézik az ősi földváraknak ezt a ritka maradványát... Ez sokkal egyszerűbb
                    magyarázat, hogy egy felbőszült cseléd állott bosszút az éj leple alatt...</p>
                <p>Most nyílt az ajtó, s egy kastélybeli ember jött be.</p>
                <p>- Tekintetes főszolgabíró úr, a nagyságos asszony tisztelteti a tekintetes
                    főszolgabíró urat, tessék szíves lenni egy percre eljönni, mert a nagyságos
                    asszony el akar menni, és beszélni szeretne a tekintetes főszolgabíró úrral.</p>
                <p>- Igen, megyek - mondta a főbíró, s már fel is állott.</p>
                <p>- Kérem, jegyző úr, én most felmegyek a kastélyba, de azonnal jövök, mihelyt
                    lehet. Legyen szíves addig lehetőleg az összes tanúkat behozatni.</p>
                <p>Ezzel felállott, meghajtotta magát a jegyzőné felé, s megrendülten és zúgó
                    lélekkel elment.</p>
                <p> A kastély udvarán még két autó állott, s a cselédek a kis ház előtt
                    ácsorogtak.</p>
                <p>Ahogy a főszolgabíró az utcán ment, itt is, ott is emberek ácsorogtak. Érezte,
                    hogy mindenki utána néz, s szinte úgy volt, mintha az egész világ ellenőrzése
                    mellett vinné az igazság fáklyáját.</p>
                <p>Egy öreg ember állott egy kerítésen belül. Megemelte a kalapját.</p>
                <p>- Jóestét - mondta s ő szórakozottan odapillantott.</p>
                <p>Az öreg ember szeme égett a sötétben, mint egy állaté.</p>
                <p>A kastélyban a cselédek szótlanul ácsorogtak a konyhaépület eresze alatt. Már az
                    udvar üres volt a sok kocsi után s félelmes csöndet lehetett érezni.</p>
                <p>Az ebédlőben ott ültek, az asztal mellett a háziasszony. A fején nem volt kalap s
                    egészen erőtlenül s kimerülten ült.</p>
                <p>Mellette a nővére állott, aki simogatta a fejét, csókolgatta a homlokát. Néhány
                    úr volt még ott. Bátky dr. a sógor s a vármegyei főjegyző, aki szintén a
                    családhoz tartozott, egy fiatal­ember, az alispán testvéröccse, aki vőlegénye
                    volt Avary unokahúgának.</p>
                <p>Szóval csak szorosan családhoz tartozók voltak.</p>
                <p>Avaryné felállott, amint a főbíró belépett, de rögtön visszaroskadt a
                    székére.</p>
                <p>- Maradj nyugodtan, maradj szívecském, maradj - csillapította a nővére,
                    Bátkyné.</p>
                <p>A főszolgabíró kezet csókolt. Érezte, hogy az asszony megszorítja a kezét, szinte
                    görcsösen kapaszkodik bele.</p>
                <p>- Fábján - mondta -, jaj, Fábján...</p>
                <p>Ő nem tudott egy hangot se szólani, oly mélyen lesújtotta a szegény asszony
                    bánata.</p>
                <p>- Mi történt, Fábján? - mondta az asszony.</p>
                <p>- Maradj csak, szívecském - mondta Bátkyné -, majd István elmondja.</p>
                <p>Bátky előbbre lépett, s kezet fogott a főszolgabíróval.</p>
                <p>- Parancsolj helyet.</p>
                <p>A főbíró leült.</p>
                <p>- Kérlek, itten valami rettenetes dolog, valami rettenetes gyanú van, s Vilma nem
                    bírja... Belementünk mindnyájan abba, hogy a botrányt elkerüljük... Hogy az a
                    látszat legyen, hogy véletlenség volt az oka szegény Laci halálának... Csak így
                    lehetett megmenteni a külszínt... Csak úgy lehetett biztosítani a temetést... De
                    szegény Vilmának valami rettenetes gyanúja van, s nem bírja elviselni...</p>
                <p>A főbíró:</p>
                <p>- Igen. Parancsolj.</p>
                <p>- Az a gyanúja - mondta Bátky -, hogy nem véletlenség történt, hanem valami
                    gazság.</p>
                <p>- Igen.</p>
                <p>- Gyilkosság, orgyilkosság.</p>
                <p>Az asszony fuldokló sírásba tört ki.</p>
                <p>- Az, az! - kiáltotta könnyei közt.</p>
                <p>- Most kellene valami bizonyság, hogy ő téved... - folytatta Bátky. - Mert hiszen
                    az előzmé­nyeket jól ismerjük. Mikor szegény Laci bejött a városba, biztos, hogy
                    könnyelműség történt, valaki a megyei asztalnál könnyedén valami gyanút ültetett
                    szegénynek a fejébe, s ő azonnal autót vett s visszajött... Most az a kérdés,
                    hogy mi történt... Elképzelhetetlen, hogy ő arra a szegény Baltazár Pistára
                    rálőjön. Ez tisztára őrültség. Semmi oka nem volt rá. De az még inkább
                    elképzelhetetlen, hogy saját magára... Ez egyszerűen nonszensz... Hát mi történt
                    itt?!... Mégse lehetett egyéb, csak véletlen szerencsétlenség. Talán mikor a
                    fegyverrel babrált, valami abszurdum történt vele... De hiába magyarázzuk, most
                    már napok óta, szegény Vilma nem bír megnyugodni, nem tud aludni, s nem tudja
                    elviselni azt a lehetetlen gondolatot, hogy ő a felelős... Hát kedves barátom,
                    te vagy itt a főszolgabíró, neked kell itt világosságot deríteni a dologra, s
                    megnyugtatni ezt a szegényt.</p>
                <p>A főbíró hallgatott. Most megint új színben tűnt fel előtte a kötelesség. Itt
                    valóban az látszik a legfontosabbnak, hogy ez a szegény teremtés
                    megnyugodjon.</p>
                <p>Mindenki rémülten nézett rá, mintha tőle várnák az utolsó szót.</p>
                <p>- Igen... - mondta ő - igen. Értem.</p>
                <p>- Nekem ahhoz a szegény fiúhoz semmi közöm - kiáltotta Vilma -, mi közöm nekem
                    ahhoz a szegény fiúhoz?... Én szerettem az uramat... - s újra zokogásban tört ki
                    - és most itt vagyok, megfosztva az uramtól... És én ebbe beleőrülök...</p>
                <p>- Igen - mondta a főszolgabíró -, nyugodjon meg nagyságos asszony; kedves Vilma,
                    nyugodjon meg. Én már nyomozok is, én már talán látom is a dolgot...</p>
                <p>- Ugye, hogy csak valami rettenetes véletlenség játszott itt össze? - mondta
                    Bátky. - Másképp emberi agy el nem képzelheti a dolgot.</p>
                <p>- Úgy van - mondta a főbíró -, énnekem is az a meggyőződésem.</p>
                <p>- Ugye, hogy véletlenség?</p>
                <p>A főbíró hallgatott, s maga elé nézett.</p>
                <p>- Drága Vilma, én nem akarom magát kínozni, de el tudná mondani annak az utolsó
                    estének a történetét? Csak pár szóval.</p>
                <p>- Hogyne, én nem is tudok egyébről beszélni. Szegény Lacit - s újra zokogott -
                    délután valaki felhívta telefonon, erre ő nagyon rosszkedvű lett.</p>
                <p>- Telefon? - mondta a főbíró.</p>
                <p>- Igen. Telefon volt; akkor ő igen elkedvetlenedett, s mindjárt kiadta a
                    parancsot, hogy fogja­nak be. Hova megy, kedves, kérdeztem, de ő nem felelt.
                    Úgyhogy én azt hittem, valakihez megy át, nekem fogalmam se volt, hogy ő a
                    városba ment be, hiszen mindig sajnálta a lova­it... Még azokhoz is jó volt a
                    drága lélek... De hát mindegy, én egyedül maradtam.</p>
                <p>- Hogy búcsúzott, mikor elment?</p>
                <p>- Ahogy szokott, ő nem volt egy érzelgős ember. Megcsókolta a homlokomat s azt
                    mondta: estére jó bezárasson mindent, szívem.</p>
                <p>- Azt mondta?</p>
                <p>- Igen.</p>
                <p>- Azt hangsúlyozta, hogy jól bezárasson mindent?</p>
                <p>- Igen.</p>
                <p>Az asszony megzavarodott, s ő is eltűnődött egy percig azon, hogy mért is mondta
                    ezt, van-e ennek valami külön jelentősége... Aztán elbeszélte, kapkodva, s kissé
                    össze-vissza a Baltazár Pista megérkezését. Nem volt semmi; azt mondta, hogy
                    erre járt, s Laci után kérdezős­ködött... Aztán hozták a vacsorát... S abban a
                    percben, mikor ő kilépett a tornácra, akkor hallotta a rettenetes csattanást.
                    Valami iszonyú nagy dördülés volt, amit most is hall, amitől azóta egy percig
                    sem bírt aludni. Aztán látta az urát a kavicson feküdni, s felhozatta s
                    lefek­tette az ágyába. S ott az ő keze közt halt meg. Egyszer sem nézett rá, nem
                    ismerte meg, nem látott az arcán semmi haragot.</p>
                <p>- Ki hozta fel?</p>
                <p>- Anton. A vadász.</p>
                <p>- Egyedül?</p>
                <p>- Nem. A vadász abban a pillanatban ott volt, aztán elfutott, s valakit hozott
                    magával. Ketten hozták fel, de ő nem emlékszik semmire, mert ő meg volt rémülve.
                    Csak arra emlékszik, hogy mikor bement a városba, az autón, az ura autóján akart
                    bemenni, amivel a szegény kijött, de nem mert beleülni a piros autóba,
                    visszariadt, a másikba, a szürkébe ült.</p>
                <p>Csönd volt, mindenki várakozással nézett a főszolgabíróra.</p>
                <p>- Mondja Vilma, kérem, milyen ember volt az a vadász?</p>
                <p>Az asszony, mintha új gondolat termett volna ki előtte, elhallgatott s
                    gondolkozott.</p>
                <p>- Nem tudom - mondta.</p>
                <p>- Nem volt valami baja vele?</p>
                <p>- Nem. Dehogy. Mért?</p>
                <p>- Nem panaszkodott rá Laci valami tehénügy miatt?</p>
                <p>- Nem. Ő nem szokott szólani a gazdasági dolgok felől. Ő nagyon kedves volt,
                    nagyon gyöngéd, nagyon jó.</p>
                <p>- Még valami nagyon furcsát kérdek. Volt Lacinak olyan gumitalpú cipője?</p>
                <p>Az asszony gondolkozott.</p>
                <p>- Igen, tavaly vett. De nem használta. Én kinevettem, s többet nem húzta fel.</p>
                <p>- Megvan az a cipő?</p>
                <p>- Nem tudom.</p>
                <p>Ez olyan tárgyilagos és jelentőségteljes kérdésnek látszott, hogy mindnyájan
                    rémülten figyel­tek rá.</p>
                <p>- Rögtön megnézem - mondta Bátkyné, mintha ettől függene minden. S már szaladt
                    is. Átszaladt a hálószobába, mindnyájan utána mentek. Kinyitotta a Laci
                    szekrényét, ahol az alsó fachban rengeteg cipő volt. Csizma, cipők, egész tömeg
                    s szépen, tökéletesen rendben, sorban egymás mellett.</p>
                <p>De a gumitalpú cipő nem volt köztük.</p>
                <p>A főszolgabíró most megijedt, hogy egyenesbe igazította a gondolatokat.</p>
                <p>- Mért kérdezed ezeket? - kérdezte Bátky csöndesen.</p>
                <p>- Ezek a bolond parasztok. Olyan gumitalpú cipőnyomot láttak, s mindjárt jár a
                    szájuk. Biztos, hogy valamelyik cselédnek ajándékozta.</p>
                <p>Most hirtelen elhatározta, hogy visszaviszi a dolgot eredeti állapotra.</p>
                <p>- Mondja Vilma, gondoljon vissza jól. Egy lövés volt, vagy kettő?</p>
                <p>- Hát persze hogy egy.</p>
                <p>- Egy?</p>
                <p>- Hogyne. Tisztán emlékszem.</p>
                <p>- Akkor csak véletlenség lehetett. Egy rettenetes, fatális, iszonyú
                    véletlenség.</p>
                <p>Mindnyájan fellélegzettek.</p>
                <p>- Itt nincs más, drága Vilma, meg kell nyugodni az Isten akaratában.</p>
                <p>- Én nem vagyok felelős semmiért - mondta az asszony, s ráborult a Bátkyné
                    vállára, és újra sírt.</p>
                <p>- Nem, nem. Maga nem felelős semmiért. Itt senki sem felelős semmiért.</p>
                <p>Ezzel visszamentek az ebédlőbe.</p>
                <p>Az ajtóból visszanézett az asszony a tornácra, a rettenetes helyre, s azt
                    mondta:</p>
                <p>- Soha többet, soha ide nem jövök többet!</p>
                <p> Már késő éjjel volt, de az egész falu ébren volt. Nem bírtak megnyugodni. Minden
                    házban csak ültek s beszélgettek. Gyilkosságról s kísérteties történetekről.
                    Régi betyárhistóriákat elevenítettek fel, s boszorkányokról, akik egy helyen
                    több alakban tudnak jelen lenni, s viszont egyszerre több helyen képesek
                    megjelenni. Az utca két oldalán minden házban ugyanaz. Az egész falu gyászol,
                    minden család az uraságból élt.</p>
                <p>Az az öregember, akinek a szolgabíró köszönt, soká állott még a kerítésnél, nézte
                    a falut, a csöndet. Semmit se nézett, csak maga elé meredt, mint egy fából
                    faragott fekete szobor, mint egy megbarnult síremlék a temetőben; szinte úgy
                    látszott, mintha sohase akarna elmozdulni.</p>
                <p>Végre sarkon fordult, s bement a bogárhátú kis házba.</p>
                <p>Odabent égett a nagy petróleumlámpa. Ez egy körégős lámpa volt, az ő személyes
                    ellensége, mert igen sok petróleumot fogyasztott. Ezt a lámpát a veje kapta a
                    nagyságos úrtól, ez a haszontalan ember, aki ott ül a kemence mellett kis
                    utazósapkában.</p>
                <p>Azt is az úrtól kapta.</p>
                <p>Ahogy az öregember belépett, hirtelen nagy izgalom fogta el. Düh. Véreres szemmel
                    nézett körül a kis házban, a nagy fényességben. Hirtelen úgy érezte, hogy most
                    itt van megint az ő ideje. Mert eddig nem volt szava, a veje mindig letorkolta,
                    hogy nem az övét fogyasztja. Minden az uraságtól. Onnan jött a petróleum! Hogy
                    olyan ugrifüles színeskedő fickó volt, nagyon be tudta magát hízelegni az
                    uraságnál, s úgy fejte, mint egy fejőstehenet.</p>
                <p>- No - mordult el, s szétnézett bús bikatekintettel.</p>
                <p>Akkor a helyére ment. A karos lócának a felső sarkába, az ablaknál. Ott szokott ő
                    üldögélni, mióta az apja meghalt. Azóta az volt az ő helye.</p>
                <p>Mindenki elhallgatott s félve néztek rá. Mintha megérezték volna, hogy az öreg új
                    erővel s hatalommal jelent meg köztük.</p>
                <p>Az öreg krákogott egyet, s odaköpött a ház közepére.</p>
                <p>Most nem szólt neki a lánya, hogy ne köpködjön. A ház az övé. Az ő nevén van! A
                    föld is; minden! Itt ő az úr!</p>
                <p>- No - mondta aztán -, hát eltemettétek.</p>
                <p>Nagysóhajtás volt. A felesége nagyot nyögött, felállott, odajött hozzá, meg
                    visszament a kemencéhez, s a kezét tördelte. Nem ült le, csak sóhajtozott. A
                    lánya is maga elé hajtotta le a fejét, az is csak sóhajtott.</p>
                <p>- Urak - mondta az öregember.</p>
                <p>Soká hallgattak. Tudták, hogy az öreg mit gondol. Nem tartja istenes dolognak,
                    hogy egy öngyilkos embert úgy temettek el, mint egy valóságos keresztyén
                    halandót, aki becsületben s istenfélelemben magától döglött el.</p>
                <p>- Én meg mán éhes vagyok - mondta a veje.</p>
                <p>Senki se felelt. Illetlennek látszott a szó. Pedig valóban senki sem evett egy
                    falatot se vacso­rára. A gyerekek ott feküdtek a megvetett ágyban. Hárman. Azok
                    ettek.</p>
                <p>- Mit ennél? - szólt a fiatalasszony.</p>
                <p>- Mi van?</p>
                <p>- Hozhatok be szalonnát, kenyeret.</p>
                <p>A vő hallgatott. Jó húsban volt, szőke ember, kék szemű; úgy könyökölt, mint egy
                    úr.</p>
                <p>- Üss egy kis rántottát.</p>
                <p>Erre a szóra dermedt csönd lett. Várták, hogy az öregember nem csap-e közéjük. Az
                    meg se mozdult, de mindnyájan érezték, hogy valami rettenetes a levegő; vihar
                    előtt.</p>
                <p>Most kint sietős asszonyléptek hallatszottak. Valaki nyitotta a külső ajtót, s a
                    sötétben kereste a kilincset.</p>
                <p>Az öregasszony, aki ott állott az ajtónál, kinyitotta.</p>
                <p>- Ki az?... Te vagy, Mári?</p>
                <p>Egy feketekendős, feketeruhás fiatalasszony jött be.</p>
                <p>- Hallották? - mondta izgatottan.</p>
                <p>Senki sem felelt, csak ránéztek.</p>
                <p>- A jegyzőné is benne van.</p>
                <p>Mindenki ijedten nézett rá.</p>
                <p>A fiatalasszony ott maradt az ajtóban.</p>
                <p>- Maga megvallotta. Mindent elbeszélt. Nem bírta a lelkén viselni.</p>
                <p>- A jegyzőné?</p>
                <p>- Igen.</p>
                <p>Hallgattak. Az óra a falon ijedten tiktakkozott.</p>
                <p>- Egyék meg egymást - mondta az öregember. - Az urak. Falják fel egymást!</p>
                <p>- Hát ezt nem csinálta szegény ember mondta a vő. - Ezt nem csinálta se cseléd,
                    se más.</p>
                <p>- Azt a jó embert - csattant fel a fiatalasszony, mintha megnyitják a zsilipet, s
                    zuhog a szennyes ár. - Nem, azt a jó embert. Azt nem bántotta senki. Senki se
                    olyan buta, hogy a jó uraságra vesse magát. Hogy lehet olyat gondolni, hogy
                    akinek öt gyereke van, az bántsa azt a jó uraságot, amék gyerekvékát mér.</p>
                <p>Elhallgattak. Ez bizonyos. Ebben megnyugodhattak. Avary a forradalom után
                    kihirdette, pedig akkor még ő maga is legényember volt, hogy minden cselédjének
                    minden kommenció­fizetéskor minden gyerek után egy véka külön búzát mér. S ezt
                    azóta hűségesen, állandóan. Fel is szaporodott a gyerek az uradalomban.</p>
                <p>- Mennyi puja volt ott, jóisten - mondta a fiatalasszony. - Kinek hét, kinek
                    nyóc. Vót ott vagy ötven gyerek. Hogy bántotta volna azoknak az apja azt a jó
                    urat!</p>
                <p>- Az urak - mondta csöndesen a vénasszony. - Csak az urak. Azok emésztették el,
                    hogy ne fizessen tovább.</p>
                <p>Hallgattak. A vendégasszony elmondta, kitől mit hallott. Úgy hallgatták
                    mindnyájan lehan­gol­tan, összetörve, búsulva.</p>
                <p>- Úgy kell - morgott az öregember, s körülhordozta a tekintetét, aztán a lámpához
                    nyúlt s lejjebb csavarta.</p>
                <p>Senki se mert neki szólani. Fogy a petróleum. Már nem szerez többet a fiatal
                    gazda. Már ezután venni kell. Már előre látták, hogy most utoljára ég a
                    nagylámpa. Ránéztek a lámpának a tarka majolika korsójára, ahogy ott áll az
                    asztalon. Ezt a lámpát is onnan hozta el a fiatalember a kastélyból.</p>
                <p>A vendég elköszönt, s ment tovább, még ide is, oda is benéz az újságjával.</p>
                <p>- No, mi lesz? - mondta a fiatal gazda a feleségének.</p>
                <p>Ez tudta, hogy a vacsorára szól.</p>
                <p>- Haggyad má no - mondta pusmogva, mérgesen, csöndesen, az öreg miatt. - Nincsen
                    semmi tűzrevalóm.</p>
                <p>Az öreg úgy ült odafent az ablaknál, mint valami vészfelhő. Ők is összebújva
                    hárman. A két asszony meg a fiatalember.</p>
                <p>Az öreg elvárta a csöndet, érezte, hogy győzött, erre kicsit enyhült a
                    feszültsége.</p>
                <p>- Elótották - mondta csöndesen. - Én is láttam az autókocsinyomot a kisvárnál.
                    Vótam a gyűrőnél, ott ment keresztül a kocsi a lucernáson. Urak vótak.</p>
                <p>Aztán megint hallgattak.</p>
                <p>Most a vő felállott s kiment.</p>
                <p>Mindnyájan ijedten figyelték, hova megy. Nem mertek az asszonyok mozdulni se.
                    Féltek. Féltek az öregtől, hogy valami baj lesz.</p>
                <p>Ez meg is szólalt. Gúnyosan:</p>
                <p>- Petróleum.</p>
                <p>Hallgattak az asszonyok. Erre nem volt mit mondani. Az bizony nem jön többet a
                    kastélyból. Pedig alig van itthon. Már hetek óta mindig mondták a fiatal
                    gazdának, hogy menjen már, hozzon. De az könnyelmű volt. Nem ment. Most már nem
                    is mehet többet.</p>
                <p>Hosszú csönd volt; az asszonyok úgy ültek, mint a szárnyavágott tyúkok.</p>
                <p>- Majd jó lesz még az olajmécses is - szólt az öregember, s felállott.</p>
                <p>Csöndes, húzott, vont, lomha léptekkel kiment.</p>
                <p>- Jaj istenem - motyogta az öregasszony, s a szemét törülgette. - Vajjon hova
                    megy? Minek megy? Vajjon hol van az urad? Vajjon nem az után megy-é?</p>
                <p>Mióta az vette át a házban a parancsot, azóta könnyebb volt itt az élet. Mindig
                    könnyebb. Vő volt a háznál, vidám, nevetős ember. Nem volt olyan fekete és
                    zsugori, mint az öreg. Mindig hozott valamit. Múlt pénteken is egy tehéncombot
                    hozott haza. Azóta azt ették. Meg is ették. A vadásszal volt a legjobb barát.
                    Mikor az levágta a tehenet, ő hozta el belőle a legnagyobb darabot. Este,
                    setétbe. Már akkor az úr nem volt itthon. Mikor elment a kocsival, akkor merték
                    csak széthordani, addig el volt dugva. Azóta azt ették. Meg is ették.</p>
                <p>Hirtelen kint lárma volt s mind a ketten kiszaladtak.</p>
                <p>Az öreg ott állott szemben a vejével.</p>
                <p>- Mit csinálsz te - ordította az öreg -, mit csinálsz, te gazember!... Az én
                    kerítésemet töröd, te gazember!</p>
                <p>A ház végében, az utca felől, egy régi, elnyűtt sövénykerítés volt.
                    Harmincesztendős régi kerítés, amit még abban az időben font az öreg, mikor
                    vizek voltak a kertek alatt, a víz partján fűzfabokrok nőttek. De azóta
                    lecsapolták a vizeket, kihaltak a fűzfák, de ezt a kerítést nem volt szabad
                    bántani, ez itt állott. S a fiatalember most ennek ment neki, s egy ölre valót
                    kitördelt belőle. Ezen a vidéken nincs semmi tüzelőszer, csak szalma. De most
                    aratás előtt még az se volt, mert a jószág fölette, alomnak elhasználták.</p>
                <p>- Az én kerítésemet töröd, te tolvaj! - ordította az öregember. - Mán én leszek
                    neked az uraság! Engem fogsz te húzkodni!</p>
                <p>Csak azt látták, hogy valamit fölemel; azt nem is látták először, hogy az ásót
                    lelte meg, s avval vágott le a vejére.</p>
                <p>De a fiatalember elkapta az ásót, s a másik percben mint egy kuvasz ugrott az
                    apósa torkának.</p>
                <p>Rettenetesen káromkodott:</p>
                <p>- Azt a vénlelkit - üvöltötte -, engem merészel maga megütni!...</p>
                <p>Leteperte a földre s ütötte, vágta, ütötte, vágta. Követ lelt. Avval
                    csapkodta.</p>
                <p>A szolgabíró ebben a percben ment el a ház előtt. Hallotta a dulakodást, a
                    fojtott szavakat, az asszonyok riadt sikoltozását, s benyitott a kiskapun.</p>
                <p>- Mi van itt? - kiáltott harsányan.</p>
                <p>Erre a férfiak eleresztették egymást.</p>
                <p>A fiatalember visszább húzódott, az öreg feltápászkodott.</p>
                <p>- Tekintetes főszolgabíró úr, tessék mán nézni micsinál! - mondta kimerülten,
                    lihegve. - A vőm... az én vőm...! Megtorkolt!... - s véresen köpte ki egyik
                    utolsó rossz fogát.</p>
                <p>- Ásóval vág énreám!... Nagyságos uram, ásóval támadott rám a vén...</p>
                <p>A szolgabíró nézte őket.</p>
                <p>- Jöjjenek rögtön a községházára - kiáltott -, vagy azonnal csendőrökért
                    küldök.</p>
                <p>Az emberek hallgattak. Aztán megmozdultak. Az öreg gazda felvette a földről a
                    kalapját. A fiatal a sapkáját egészen a szeméig lehúzta.</p>
                <p>S az asszonyok jajveszékelő, de egészen a szívükig leszorított rémülettel
                    kísérték távolról őket a községháza felé.</p>
                <p>A főszolgabíró álmélkodva nézett a verekedőkre, s érezte, hogy ez mind a
                    rettenetes fojtó gyanú miatti izgalom. Mi lesz még itt - mondta magában.</p>
            </div>
         <div type="chapter">
                <head>5</head>
                <p>Másnap, szerdán délelőtt Bátkyék senkit sem engedtek be a lakásba. Be volt zárva
                    a kapu s ha valaki jött, azt a választ kapta, senki sincsen itthon. Még az
                    alispán is ezt a választ kapta, aki eljött, hogy részvétét fejezze ki.</p>
                <p>Mikor telefonon felhívta őket, mélyen megilletődve kértek bocsánatot tőle, hogy
                    ez történt, s megmagyarázták, hogy a Vilma állapota miatt kénytelenek voltak
                    ezzel az elővigyázattal élni.</p>
                <p>Vilma úgy feküdt az ágyban, mint egy halott.</p>
                <p>A sok sírástól a szeme fel volt dagadva. A szemek alatt püffedtség volt, és
                    sápadt volt. S mivel nem is nézett tükörbe, halvány bőre olyan volt, mint egy
                    viaszbábé.</p>
                <p>Ebédre sem evett semmit, s szinte eszelősen nézett maga elé.</p>
                <p>Aztán bement a kis szalonba, amely az épület utcai részén a belső sarokszoba
                    volt, s hozzá­fogott cigarettázni.</p>
                <p>Egyik cigarettát a másik után gyújtotta meg s dobta el. Blanka, a nővére, aggódva
                    nézte s minden pillanatban odament hozzá, és csókolta a homlokát, a haját és
                    szólítgatta:</p>
                <p>- Kicsim, kicsin, édes kis babám...</p>
                <p>Senkit sem akart látni.</p>
                <p>Végre megszólalt Vilma:</p>
                <p>- Csak azt tudnám, miért ment be kocsin. Ebéd után volt, mikor szólott a telefon.
                    Ő ment oda. Jaj, csak én mentem volna! Csak én mentem volna! Csak azt tudnám,
                    kivel beszélt, akkor minden rendben volna. Hát nem lehet azt megtudni, ki hívta
                    fel telefonon?</p>
                <p>- Minden ki fog derülni, majd Fábján...</p>
                <p>A fiatalasszony megborzongott.</p>
                <p>- Fábjánnak ott kellett volna lenni, délután nálam... Ha ő ott lett volna, semmi
                    baj se lett volna.</p>
                <p>- Ezt még eddig nem mondtad.</p>
                <p>- Nem jutott eszembe... Azaz eszembe jutott, de nem akartam őt is belekeverni...
                    Az úgy volt, hogy múlt vasárnap unatkoztam s átmentem Málcsi nénihez Cserepesre.
                    Ott volt Pétery, Péteryné. Azután jöttek Vándory Pityi és Balla Zsuzsi, azután
                    Fábján. Felmentünk a várat megnézni s akkor Fábján megígérte, hogy pénteken
                    délután nálunk lesz. Én csütörtökön felhívtam Fábjánt s kérdeztem tőle, másnap
                    este eljön-e... Azt mondta, igen... De mikor Laci elment, csakúgy odavetve azt
                    mondta: “Fábján pedig nem jön.” Nem is kérdeztem, miért nem. Azóta nem láttam
                    Fábjánt, csak a temetésen... Nem tudok semmit, nem fogok megtudni semmit... Mért
                    nem kérdeztem meg Lacit, mért nem jön Fábján?...</p>
                <p>Olyan mozdulatot tett, mintha mindjárt sírni kezdene, de csak száraz szemmel
                    nézett maga elé, kiapadt szemmel. Már nem volt könnye, nem tudott sírni.</p>
                <p> Ebben a percben berohant a szobába Bátky, mint akit valami igen fontos dolog
                    zaklat, de megtorpant, s nem szólt. Csak ránézett Vilmára s azt mondta:</p>
                <p>- Hogy vagy?</p>
                <p>- Jól - mondta önkéntelen Vilma, s mereven tovább fújta a füstöt.</p>
                <p>Bátky sétálni kezdett a szobában, ahogy szokott. Nem bírt leülni, folyton
                    szaladt.</p>
                <p>Később intett a feleségének titokban s kiment.</p>
                <p>Blanka, akit házi néven Cicának hívtak, nyugtalan lett, s nemsokára minden ürügy
                    nélkül utána sietett.</p>
                <p>Az urát az utcai front másik sarokszobájában találta, ez volt az ügyvédi
                    iroda.</p>
                <p>- Mi az?</p>
                <p>- Te, megtaláltam a biztosítási kötvényt. Tudod, mit csinált az a marha Papp
                    Béni?...</p>
                <p>Az asszonyka remegni kezdett, nem bírt állani, leült. Az ura elébe állott.</p>
                <p>- Nézd.</p>
                <p>Elébe tett egy nagy iratot.</p>
                <p>Blanka csak annyit látott, hogy egy szinte pergamenszerűen vastag papír, nagy
                    ívpapír, amelyre lila színnel van nyomtatva sok-sok írás és szintén lila
                    tintával kézírás. Hiába nézte, egyebet nem látott, csak hogy nagy betűkkel az
                    van írva-nyomtatva fent a címer alatt: “Isten nevében.”</p>
                <p>Bátky suttogva mondta:</p>
                <p>- Húszezer dollár!</p>
                <p>S úgy nézett rá rémülten és kétségbeesve.</p>
                <p>- Mi ez?</p>
                <p>- Az életbiztosítás.</p>
                <p>- És?</p>
                <p>Bátky szinte dühösen mondta:</p>
                <p>- Október hetedikén!...</p>
                <p>- Nem értem.</p>
                <p>- Október hetedikén kötötte. Most október hetedikén járt volna le... S az eset
                    június huszon­kettedikén történt!...</p>
                <p>- Hát aztán!</p>
                <p>Bátky rábökött egy mondatra.</p>
                <p>- Olvasd el.</p>
                <p>- Mi az?</p>
                <p>“Öngyilkosság esetén csak két év lefolyása után válik érvényessé”.</p>
                <p>Az asszony felsikoltott.</p>
                <p>- Rettenetes!</p>
                <p>- Rettenetes... Rettenetes! - kiáltotta Bátky. - Ezt köszönhetjük Papp
                    Béninek!...</p>
                <p>Elkezdett futkosni a szobában. Halkan beszélt, mert a másik szobában ott volt az
                    ügyvéd­segéd s bár az ajtó tapétázva volt, mégis önkéntelenül halkította a
                    hangját, hogy meg ne hallja valaki.</p>
                <p>- Már telefonáltam neki, de nem találják sehol. Se a hivatalában nincs, se a
                    lakásán, nem lehet vele beszélni.</p>
                <p>Tovább folytatta a futását.</p>
                <p>- Húszezer dollárt csak úgy kidob a család zsebéből, azzal a buta ötletével, hogy
                    öngyil­kosnak állítja be szegény Lacit... Több mint Százezer Pengő!</p>
                <p>Érezni lehetett a felkiáltásából, hogy sír.</p>
                <p>- Baba teljesen meg volna mentve!... Minden adósságtól menekül. Így pedig elvész
                    az egész birtok!</p>
                <p>Az asszony oly rémülten nézett, lassan remegni kezdett.</p>
                <p>- Most mit lehet csinálni?</p>
                <p>- Mit tudom én... Már én semmit se tudok... Éppen próbáltam összeállítani az
                    adósságokat. Rettenetes, ami itt van.</p>
                <p>Sokáig hallgattak. Akkor az asszony felállott.</p>
                <p>- Megyek Babához.</p>
                <p>De csak állva maradt, s nem tudott elmenni.</p>
                <p>- És ha mégis kiderülne? - mondta csöndesen.</p>
                <p>Bátky hallgatott.</p>
                <p>- Az most már Babától fog függeni.</p>
                <p>Az asszony tétován nézett.</p>
                <p>- Ő folyton azon gondolkozik.</p>
                <p>- Hogy... igen?</p>
                <p>- Igen... Ő meg van győződve felőle.</p>
                <p>Bátky gondolkozott.</p>
                <p>- Számításom szerint lesz vagy százötvenezer pengő adósság. Abban az esetben, ha
                    a biztosító megtagadja a fizetést, akkor bizony Vilma egy fillér nélkül marad.
                    De ha kifizetik, akkor a fennmaradó adósság nem is számít. Azazhogy még akkor is
                    roppant teher, s nem tudjuk, nincs-e még azon felül is... Szegény Lacival egy
                    ötvenezerpengős kölcsön után jártunk, nem is tudtam, hogy itt ilyen roppant
                    terhek vannak, ma beszéltem Verebélyivel, aki az ő ügyésze, ő adta az adatokat,
                    hogy itt bizony sokkal nagyobb összegre kell elkészülni... Előttem leplezte
                    szegény a dolgot...</p>
                <p>Elfordult s azt mondta:</p>
                <p>- Úgy éltek, mintha ötezer holdjuk lett volna tehermentesen.</p>
                <p>Az asszony összehúzta a szemét, s józanul azt mondta:</p>
                <p>- Nem.</p>
                <p>- Nem tudom, isten ments, én nem akarok kritizálni, én segíteni akarok.</p>
                <p>Most hogy közölte feleségével, amit tudott, egész meg volt pihenve. Mintha
                    letette volna magáról a felelősséget.</p>
                <p>Az asszony lassan megfordult, ő is megnyugtatta magát azzal, hogy a nővérének
                    pártjára kelt.</p>
                <p>A férfi még azt mondta:</p>
                <p>- Én azt hiszem, ezzel a száz-száztízezer pengővel teljesen szanálni lehetett
                    volna a birtokot.</p>
                <p>- Kell is - mondta Blanka, és visszaszaladt a nővéréhez.</p>
                <p>Vilma ugyanabban a helyzetben ült, álmatagon, s fújta a füstöt.</p>
                <p>- Kis fiam, édes kis bogaram - ment hozzá Blanka, s megcsókolta a homlokát.</p>
                <p>- Mi van? - kérdezte Vilma.</p>
                <p>- Semmi. Semmi fontos - mondta kitérően Blanka.</p>
                <p>S leült a szék támlájára.</p>
                <p>- Mondd babuskám, miért hivattad Fábjánt?</p>
                <p>Vilma hallgatott. Csak nézett maga elé.</p>
                <p>- A bécsi dologról akartam vele beszélni - szólt egyszerűen.</p>
                <p>Blanka rémülten nézett rá.</p>
                <p>- Írt a nő?</p>
                <p>Vilma intett.</p>
                <p>- Nem mondtad.</p>
                <p>- Fényképet küldött.</p>
                <p>- A gyerekről?</p>
                <p>- Igen.</p>
                <p>Hallgattak.</p>
                <p>- Tudod, hogy Lacinak egyetlen vágya volt a gyerek... Én nem tehetek róla... Hogy
                    nekünk nem volt... Neki ez volt a rögeszméje... Meg is mondta nyíltan, neki
                    gyerek kell... Ezzel lehetett őt tőrbe csalni... Volt ott egy alkalmazott, annak
                    volt egy fia, arról azt hitte, hogy az övé, s most éppen Debrecenbe akarta
                    küldeni gimnáziumba. Tényleg nagyon hasonlított. Én is elfogadtam, hogy
                    hasonlít. Különösen a szemén lehetett megismerni, hogy ugyanúgy néz, mint ő
                    nézett... Ez egy szent dolog volt nála, hogy így vágyott a gyerek után... Olyan
                    büszke volt a családjára, a nevére... Én mondtam neki, hogy váljunk el... De nem
                    akart... Őrülten szerelmes volt, s azt kívánta, hogy operációnak vessem alá
                    magam. De én ettől nagyon féltem. Tudod, hogy még foghúzást se bírtam el soha...
                    biztatott, hogy nem reménytelen. Még csak ötéves házasok voltunk. Van eset rá,
                    hogy tizenöt év múlva jön az első... Én is azt mondtam neki, hogy vegye magához
                    azt a kisfiút. Nagyon kedves gyerek, igen csinos. Szerettem őmiatta, és
                    sajnáltam, hogy cselédsorban éljen, és fogom is taníttatni, azt nem tudom, hogy
                    lehet az ő nevét ráruházni...</p>
                <p>- Na, de hát a bécsi, az csak nem komoly?</p>
                <p>- Nem - mondta Vilma elszántan -, az nem. Most is néztem a fényképet, idegen...
                    esküszöm neked, hogy idegen... De az a zsaroló bestia, az nagyon sok pénzébe
                    került... Erről akartam Fábjánnal beszélni, mert a nő fenyeget. Nem tudom,
                    milyen írások vannak a kezében. Az még legénykori dolog...</p>
                <p>Jaj, oly fáradtan hajlott le, úgy unta az életét.</p>
                <p>- Fábján nagyon derék fiú - mondta később. - Az egy tiszta derék ember. Ő az
                    egyetlen, akiben bízom.</p>
                <p>Összeborzongott, összerázkódott.</p>
                <p>- Papp Béni az egy sötét...</p>
                <p>- Drágám, édesem - csókolta meg a haját Blanka.</p>
                <p>- Nem lett volna szabad... - mondta Vilma -, de nem tudtam. Nem voltam ura
                    magamnak... Akkor éjjel... Borzasztó, amit láttam... Úgy tűnt fel nekem,
                    mintha...</p>
                <p>Elhallgatott, aztán kimondta:</p>
                <p>- Le akart tartóztatni. Lehet az?</p>
                <p>- Kicsoda? Papp Béni?</p>
                <p>- Igen.</p>
                <p>- Rettenetes!</p>
                <p>Blankán oly heves főfájás tört ki, hogy nem bírt ülni, az ablakhoz szaladt, s az
                    üvegtáblához nyomta a fejét.</p>
                <p>Sokáig volt ott, akkor hirtelen kicsit felsikoltott. Papp Béni ment az ablak
                    alatt, s felköszönt. Látni lehetett, hogy idejön.</p>
                <p>Visszatántorodott az ablaktól.</p>
                <p>Most Vilma nézett rá ijedten.</p>
                <p>- Mi az?</p>
                <p>- Jön.</p>
                <p>- Papp?</p>
                <p>Blanka csak intett. S erre mindkettőjükön valami remegés volt.</p>
                <p>Aztán Vilma azt mondta:</p>
                <p>- Nagyon helyes. Beszélni akarok vele.</p>
                <p>S hideg volt és nyugodt, s azonnal felállott. Nem akarta, hogy idejöjjön; arra
                    gondolt, hogy az ügyvédi irodába mennek, s ott találkozik vele a sógora
                    jelenlétében. Férfi védelme alá menekült.</p>
                <p>Vilma előrement, egyenesen, egyszerűen, s benyitott a Bátky irodájába. Blanka
                    utána.</p>
                <p>Bátky, aki még mindig az életbiztosítási kötvény tanulmányozásába volt
                    belemerülve, ijedten nézett fel, s elfordította a papírt, aztán sebtiben rátett
                    egy rakás aktát, hogy eltakarja; pedig Vilma ugyan fel nem ismerte volna, mi az,
                    ami előtte van.</p>
                <p>- Kedves - mondta, s elébük sietett.</p>
                <p>Blanka szólott sietve:</p>
                <p>- Láttam az ablakból, hogy Papp Béni jön, s Vilma beszélni akar vele.</p>
                <p>Bátky rémülten nézett Vilmára.</p>
                <p>- Ne tedd azt, szívem, kíméld magad az izgalmaktól. Az istenért, ne csinálj
                    ilyeneket.</p>
                <p>Vilma nyugodtan mondta:</p>
                <p>- Nem, ez elkerülhetetlen, nekem beszélni kell vele.</p>
                <p>S már le is ült egy fotelbe, amely az asztal mellett volt, s a kliensek számára
                    volt kikészítve.</p>
                <p>Bátky szorgoskodott.</p>
                <p>- Ne ide, inkább oda az asztalka mellé.</p>
                <p>A belső sarokban kis asztal volt bőrdívánnyal s bőrfotelekkel.</p>
                <p>Vilma megingatta a fejét, s ülve maradt. Látni lehetett, hogy tárgyalást
                    akar.</p>
                <p>Ebben a pillanatban már kopogás is volt az ajtón. Bátky odasietett. A segédje
                    állott ott s jelentette, hogy itt van a főkapitány úr.</p>
                <p>- Kérem - mondta neki Bátky -, maga most menjen el - s kereste az ürügyet. -
                    Menjen el az alispán úr őméltóságához és azonnal mentse ki azt a hallatlan
                    dolgot, ami történt, hogy elküldték őt a kaputól, s nagyon kérje meg
                    őméltóságát, hogy ne vegye rossz néven, s kérje meg, hogy én mikor tehetném nála
                    tiszteletemet.</p>
                <p>- Igenis - mondta a segéd, aki maga is távoli rokona volt az alispánnak s az ő
                    külön ajánlatára került Bátkyhoz. Azzal visszahúzódott.</p>
                <p>A következő percben belépett Papp Benjámin civil ruhában, nagyon kivasaltan,
                    nagyon udvariasan s túlzott könnyedséggel.</p>
                <p>Mikor meglátta a hölgyeket, mély bókot csapott, s igyekezett az arcával fejezni
                    ki, amit szóval lehetetlen, a teljes odaadást és részvétet.</p>
                <p>- Parancsoljon helyet - mondta hirtelen magázva Bátky, s még hozzátette: -
                    Parancsolj, kérlek...</p>
                <p>A főkapitány összeütötte katonásan a bokáját, fogott egy széket s leült az
                    íróasztal mellett, szemben Vilmával.</p>
                <p>- Többször kerestelek telefonon ma - mondta Bátky roppant zavarban s egészen
                    piros volt a felindulástól, mert nem tudta, mit mondjon a hölgyek előtt. -
                    Rendkívüli dolgok vannak itt, amikről beszélni akartam veled, kérlek...</p>
                <p>Csönd lett. Nem is tudta folytatni.</p>
                <p>Vilma ránézett a főkapitányra s tiszta, egyszerű hangon, oly tisztán, mint egy
                    üvegpohár csengése, azt mondta:</p>
                <p>- Nézze Papp, énnekem beszélnem kell magával...</p>
                <p>S oly élesen és nyugodtan nézett rá, hogy a férfinak elkezdett remegni a
                    szempillája.</p>
                <p>- Mikor utoljára beszéltünk, maga engem el akart fogatni.</p>
                <p>- Vilma!</p>
                <p>Mindenkiben megfagyott a vér. A főkapitány egészen sápadt lett, s azt mondta:</p>
                <p>- Téved, Vilma - s mereven mosolygott.</p>
                <p>- De igen... Maga nekem azt mondta, magának az volna a kötelessége, hogy engem
                    elfo­gasson és börtönbe zárjon.</p>
                <p>Hallgatott, s nyugodtan nézte tovább a férfit, de a szeme a távolba meredt,
                    túlnézett az előtte ülő alakon, szemgolyói párhuzamosan állottak. A végtelenbe
                    nézett. Aztán felriadt:</p>
                <p>- Mért nem tette?</p>
                <p>- De drága, aranyos, jó, szent Vilma! - mondta a főkapitány.</p>
                <p>Vilma halkan szólt:</p>
                <p>- Ha maga azt mondta, akkor magának arra igen fontos okai lehettek... nagyon
                    sajnálom, hogy akkor oly gyáva voltam... a maga érzése biztos volt... Engem
                    akkor magának el kellett volna fogatni, s börtönbe csukatni.</p>
                <p>- Ne mondjon ilyet...</p>
                <p>- Nekem az volt a sorsom, s nem volt szabad az alól kibújni...</p>
                <p>Bátky felkiáltott:</p>
                <p>- Miket beszélsz, Vilma!</p>
                <p>- Megérdemeltem - mondta az asszony. - Én nem öltem embert. A saját kezemmel. De
                    talán a lelkemmel megtettem... Nem tudom... Ezt most már nem lehet
                    kivizsgálni... A börtönben rájöttem volna...</p>
                <p>Érzelmi örvénybe került; tele lett a szeme könnyel.</p>
                <p>A főkapitány lehajlott, s megmozdult, hogy megcsókolja Vilma kezét. Blanka
                    annyira sírt, hogy elfordult, s Bátky is küzdött a könnyeivel.</p>
                <p>De Vilma felijedt, észrevette a főkapitány mozdulatát, s visszakapta magát.
                    Rémülten húzó­dott hátra, úgyhogy Papp kétségbeesve maradt a megkezdett
                    mozdulatban, s visszaült a helyére.</p>
                <p>- Így mindenki gyilkos - mondta tompán -, így én is az vagyok...</p>
                <p>Mély csönd lett.</p>
                <p>Vilma, erre a szóra összeroskadt. Már nem gyűlölte többet a főkapitányt. Már
                    megint semmit sem tudott, semmit sem akart. Már sajnálta, hogy bejött, már
                    menekülni szeretett volna.</p>
                <p>- Tehettem én mást? - mondta Papp Béni, s Bátkyra nézett. - Most mondd meg, hogy
                    mi lett volna, milyen botrány, ha nyilvánosságra kerül, hogy Avary László
                    gyilkosság áldozata...</p>
                <p>Bátky konokul nézett maga elé:</p>
                <p>- Mást is megöltek. Mindnyájunkat megölhetnek...</p>
                <p>- Szóval helytelen volt - mondta megütődve, s rögtön indulatosan a
                    főkapitány.</p>
                <p>- Bizony, nagyon helytelen - mondta élesen Bátky.</p>
                <p>- Helytelen?!... Mért?...</p>
                <p>- Nem adtad vissza ezzel a halottat.</p>
                <p>A főkapitány mereven nézett Bátkyra, aki kövéren, csökönyösen, ellenségesen s
                    szemébe nem nézve pattogott.</p>
                <p>- Sőt a legnagyobb zavarokat csináltad.</p>
                <p>Ezzel odalesett a feleségére, hogy vajon elmondta-e Vilmának a biztosítási
                    dolgot.</p>
                <p>S most hogy bele volt zavarodva a beszédbe, elkezdte indokolni, amit mond.</p>
                <p>- Elvetted a szegény özvegytől az urát és a nemes bosszú lehetőségét...
                    Megszökött a vadász, akiről máris kiderült, hogy gyilkos... Most nem lehet
                    nyomozni... Azonfelül tönkretetted ennek a szegény asszonynak a jövőjét...</p>
                <p>Vilma lassan értette meg a szavakat, de a könnye már elmúlt, s megint értelmesen
                    kezdett nézni a sógorára, aki magánkívül s tehetetlenül beszélt:</p>
                <p>- Elvesztette a biztosítási összeget. Húszezer dollárt, amit csak két évi
                    biztosítás után fizetnek ki. Most aztán elvész az egész birtok...
                    Száztizennégyezer pengővel rendezni lehetett volna az egész adósságot, s a
                    biztosítás csak október hetedikén járt volna le, s így a társaság egy fillért se
                    fizet, legfeljebb visszatéríti a befizetett díjakat... Tessék. Ez volt a te
                    nagyszerű gavallér­ságod.</p>
                <p>A főkapitány krétafehér volt. Üveges szemekkel nézett Vilmára.</p>
                <p>- Pardon - mondta Vilma különös éles hangon, azon a hangon, ahogy a fiatal nő
                    élete kritikus pillanatában öregkori hangját találja meg -, mi az a dollár?...
                    Mit mondasz?</p>
                <p>A sógora ijedten nézett rá.</p>
                <p>- Tudsz róla, hogy Laci körülbelül két év előtt, mikor a szőlőtelepítéssel
                    foglalkozott a Homoki Szőlőtermelővel, akkor kívánták tőle, hogybiztosítsa
                    magát, emlékszel?</p>
                <p>- Nem. Én az ő üzleti ügyeiről semmit se tudok. Ő engem mindig kisbabának
                    tekintett, és nem beszélt soha ilyen dolgokról.</p>
                <p>Bátky a feleségére nézett, hogy micsoda dolog ez... Abszurdum. Laci nem
                    szólott.</p>
                <p>Blanka szemrehányóan pillantott az urára: minek hozakodik elő ilyen
                    dolgokkal?</p>
                <p>- Csak mondjad, mondjad - szólott Vilma komolyan -, nagyon érdekel.</p>
                <p>- Mondjam?</p>
                <p>- Nekem mindent meg kell tudni, ami az urammal történt!... Jaj! most akarom
                    megismerni őt...</p>
                <p>Bátky kicsit hallgatott.</p>
                <p>- Ez egy nagyon helyes dolog volt, s mikor ő kiesett a Homokiból, rábeszéltem,
                    hogy a biztosítást tartsa fenn. Ki tudja, mondtam neki, mi történik. Jó lesz
                    neked tizenöt év múlva is az a pénz. Bizony elég nehezen tudtam behajtani rajta
                    a negyedévi részleteket, de már elő is van jegyezve július hetedikére a
                    befizetés. Éppen erről jutott eszembe, mikor ma az előjegy­zési naptárt
                    néztem... Előkerestem a biztosító társaság iratát s itt van...</p>
                <p>Az akták alól előkereste az iratot s kiterítette.</p>
                <p>- Mondhatom, oly szórakozott voltam, hogy alig találtam meg a sűrű apró betűkkel
                    nyomott szabályzatban ezt a pontot. El lehetett volna érni, hogy ez a pont le
                    legyen szállítva két évről egy évre; de kinek volt álma is arról, hogy ilyen
                    eset előfordulhat!</p>
                <p>Homályosan beszélt az öngyilkosságról, a szót a világért ki nem mondta volna.</p>
                <p>- Szóval itt van.</p>
                <p>S rámutatott arra a pontra, s fel is olvasta, hogy abban az esetben, ha két éven
                    túl áll elő öngyilkosság akár beszámítható, akár beszámíthatatlan állapotban, a
                    szerződés teljes érvény­ben marad s a biztosított összeg kifizettetik.</p>
                <p>- Több mint egy negyedév kellett volna még. Akkor a húszezer dollárt szó nélkül
                    kifizetik, így azonban csak a befizetett összeg visszakövetelésére van
                    jogunk.</p>
                <p>Hallgatták. Megértették.</p>
                <p>- Ki állította ki a halott haláleset-felvételét?</p>
                <p>A főkapitány felriadt, csak ismételt kérdésre válaszolt:</p>
                <p>- Az az orvos, aki akkor este ott jelen volt.</p>
                <p>- No, köszönöm - mondta Bátky -, abban biztosan az van, hogy...</p>
                <p>A főkapitány bólintott. Akkor este még ez volt a szuppozíció.</p>
                <p>- Ez már azóta be van vezetve az anyakönyvbe - morogta Bátky.</p>
                <p>Hallgattak.</p>
                <p>- Baleset - kiáltott fel Bátky, aki a biztosítási iratot nézte!... - Baleset!...
                    Ha legalább ez lett volna beírva...</p>
                <p>- Persze - mondta a főkapitány. - De hisz ezt meg lehet csinálni.</p>
                <p>Bátky Vilmára nézett.</p>
                <p>- Csak bíróság útján... Ahhoz pedig egy boncolási jegyzőkönyv szükséges.</p>
                <p>Vilma megdermedt.</p>
                <p>- Hogy képzeled azt - mondta sápadtan.</p>
                <p>- Exhumálás - dünnyögte Bátky.</p>
                <p>- Soha! - kiáltott Vilma.</p>
                <p>Felállott s újra kiáltotta:</p>
                <p>- Soha!...</p>
                <p>Némán néztek rá.</p>
                <p>- Ha a világ minden pénzéről volna szó, akkor sem egyezem bele. Hogy én, az én
                    drágámat... Ah...</p>
                <p>Két kis kezét az arcára szorította.</p>
                <p>Bátky csöndesen szólt:</p>
                <p>- Nem is tanácsos... Úgyis suttognak az emberek. Ma már azt senki sem hinné el.
                    Borzasztó dologról suttognak. Hallottam a temetésen egy-két szót... A vadász is
                    megszökött...</p>
                <p>Vilma megszédült, leült. Hanyatt ejtette a fejét, s úgy lélegzett, ahogy sírás
                    előtt a nők.</p>
                <p>A főkapitány megszólalt:</p>
                <p>- Miféle vadász?</p>
                <p>Bátky félt beszélni. Vilma rászólt:</p>
                <p>- Mindent mondjatok el.</p>
                <p>- Volt egy vadásza szegény Lacinak, az volt jelen legelőször az esetnél, s mire
                    kihallgatták volna, eltűnt.</p>
                <p>- Ja, igen - mondta a főkapitány -, tudom. Hisz ez akkor történt, mikor ott
                    voltam.</p>
                <p>- Jaj, mért volt maga ott!... - mondta Vilma - mért kellett magának
                    beleavatkozni! Jaj, mért mentem én magához... Az a szerencsétlen óra...</p>
                <p>Papp Benjámin kiegyenesedett.</p>
                <p>- Nagyságos asszony, engedje meg, hogy jóvátegyem, amit vétettem.</p>
                <p>- Mit tehet maga jóvá?</p>
                <p>- Mindenekelőtt el kell fogatni a vadászt.</p>
                <p>- Hisz akkor újra kezdődik az egész...</p>
                <p>- Nem. Más ürüggyel. Körözőlevelet bocsáttatok ki ellene, lopás, vagy ilyen
                    címen.</p>
                <p>- Elég volt, elég volt - kiáltotta az asszony -, elég volt az igazságtalanságból.
                    Mi köze volt annak a szegény Antonnak ehhez... Az egy olyan derék jó ember volt,
                    s olyan hűséges embere az uramnak... Mi oka lett volna... Ah, ezt nem is akarom
                    hallani... Más volt itt, más. Egészen más dolog, s én nem akarom, nem
                    akarom.</p>
                <p>- Van valakire gyanúja? - kérdezte a főkapitány.</p>
                <p>- Nekem senkire sincs gyanúm. Én nem bántok senkit - mondta a szegény
                    asszony.</p>
                <p>Kis hallgatás múlva felkiáltott:</p>
                <p>- Csak azt akarom tudni, ki telefonált neki délután. Hát nem lehet azt megtudni,
                    hogy ki telefonált neki délután?</p>
                <p>- De igen - mondta Bátky -, az ki fog derülni. De az is csak nyomozás útján. A
                    posta nyilvántartja a telefonállomásokat, azt meg lehet tudni.</p>
                <p>- Ha valamit akar tenni - mondta Vilma s szembenézett Papp Bénivel -, ezt tudja
                    meg nekem. Ki telefonált az uramnak délután? Mi volt az a telefon, hogy amiatt ő
                    azonnal kocsiba ült, bejött s nem a sógorához szállott, ahogy szokott, hanem a
                    vendéglőbe.</p>
                <p>- Meg fogom tudni - mondta a főkapitány.</p>
                <p>- Nem fogja megtudni - mondta Vilma, s a fejét rázta bánatosan.</p>
                <p>- Mért ne tudná meg? - mondta Bátky csillapítva. - Ez Béninek nem lesz nehéz.</p>
                <p>- Nem fogja megtudni...</p>
                <p>Ebben a pillanatban szólt a telefon. Mindnyájan összerezzentek. Bátky felvette a
                    kagylót.</p>
                <p>- Halló.</p>
                <p>Egy pillanat múlva Vilmához fordult.</p>
                <p>- Fábján van itt, azt kérdezi, mikor fogadnád.</p>
                <p>- Rögtön, rögtön... De azonnal...</p>
                <p>Bátky beszélt a telefonba. Mikor letette a hallgatót, mély csönd borult a
                    szobára. Mindnyájan el voltak merülve a nyomasztó csöndbe, mintha elsüllyedt
                    volna a világ, s ők valahol az élet tengerének a fenekén ülnének, megdermedve, s
                    hallgatnák a titokzatos mormolást a mérhetet­len távolból.</p>
                <p>- Ő meg fogja tudni - mondta halkan Vilma, s lehunyt szemeiből egy könnycsepp
                    szivárgott le.</p>
                <p> Negyedóráig ültek szótlanul s bánatba merülve. Vártak. Mint ahogy a vonatra vár
                    az ember, s ahogy a ravatal mellett vár az élő, aki oly idegen a megszűnés
                    örökkétartó csendjével szemben. De belezsibbadva az életbe vár, vár, várja a
                    percek múlását, várja, míg megmozdul egy szikra a reménységből.</p>
                <p>Hallották a csengőt a kapu felől, hallották a cseléd lépteit, ahogy ment kaput
                    nyitni. Bátky felállott, s fáradtan, egészen kimerülten, elernyedve elébe
                    ment.</p>
                <p>Az új ember új izgalmat hoz.</p>
                <p>Fábján nagyon elegáns volt s könnyű léptekkel jött. Kezet csókolt Vilmának, aki
                    egy picit megszorította a kezét.</p>
                <p>A főkapitány látta ezt s vértódulást kapott.</p>
                <p>Blankának is kezet csókolt, aztán kezet nyújtott Papp Béninek.</p>
                <p>Úgy fogtak kezet, hogy egyik se nézett a másikra. Úgy fogtak kezet, mint a
                    párbajozók, mikor a kardot először összeérintik.</p>
                <p>- Üljön le Fábján - mondta a háziasszony, s Fábján fogott egy széket s odahozta,
                    hogy a szoba közepén maradtak körben, mint ahogy az ügyvédi irodában szokott
                    valami ügy megtárgya­lására kialakulni a csoport.</p>
                <p>- Mondjon valami jót - szólt Blanka háziasszonyi érzéssel.</p>
                <p>- Jót? nagyságos asszony - mondta Fábján, aztán kisvártatva hozzátette: - Nem is
                    mernék jót mondani...</p>
                <p>Csak most látták, hogy az arca milyen halvány, a szemei milyen fáradtak s
                    gyűröttek. A hangja olyan lágy volt és kellemes, hogy a Bátky egészséges
                    ki-kirobbanó hangja s a Papp Béni fojtottan dörgő, az indulat tüzében rikácsoló
                    hangja után úgy hatott, mint egy langyos zuhany.</p>
                <p>- Hogy van, kedves Vilma? - fordult hozzá. - Él?... - mondta halkan.</p>
                <p>- Élek - szólt sóhajtva a fiatal nő.</p>
                <p>Ez nagyon kedves volt neki, ez a szó. Hogy valaki így megleli az egyetlen hangot,
                    amely még az életet elhiteti vele.</p>
                <p>Hallgattak.</p>
                <p>Akkor Vilma ránézett Fábjánra s teljes szível mondta neki:</p>
                <p>- Mindent mondjon el Fábján, mindent. Én, nagyon csodálatos, de már én mindent
                    tudok, és mindent tudni akarok. Nézze, énnekem már oly tisztán van, mit kell
                    tennem... Semmi egyebet nem akarok többet, csak mindent tudni...</p>
                <p>A főkapitány picit összehúzta a szemét. Megfigyelte, hogy Vilma, aki eddig
                    nyíltan s hatá­rozottan beszélt, most valahogy ugyanolyan hangsúllyal,
                    hangszínnel szólott, mint ez a Fábján, aki alattomosan s ravaszul besurrant ide,
                    mint valami egér...</p>
                <p>Fábján előrehajolt s előbbi szelíd hangján azt mondta:</p>
                <p>- Igaza van, Vilma. A tudás: az elintézés.</p>
                <p>A főkapitány megmozdult. Valami vad és kirobbanó mozdulattal, aztán lebírta
                    magát. Nyugod­tan maradt.</p>
                <p>- Az az én édesem - mondta Vilma s egészen beleringatózott a szavakba. - ...Csak
                    most tudom, ki volt ő nekem... Úgy sajnálom, hogy nem voltam jó... Nem voltam
                    az, akinek kellett volna lennem... Én egy elkényeztetett kisbaba voltam, aki
                    elvárta, hogy csak ő körülötte járjanak, hogy csak őt becézzék... Én nem tettem
                    semmit... Én nem tudok semmit... Én úgy állok itt, hogy minden szó, amit hallok,
                    úgy hat rám, mint a mennykőcsapás... Oly egyszerű és igazságos dolgokat
                    hallok... S nekem az mind érthetetlen... Én semmit se tudok az uram dolgairól...
                    Mintha nem is lettek volna azelőtt dolgai... Hogy lehet ez?...</p>
                <p>Hallgattak. Ő is csak magának mondta a szavakat. Nem is vallomás volt az, csak
                    keresés. Mintha most jutott volna el először életében az igazság útjára.</p>
                <p>- Asszony volt, Vilma - mondta Fábján.</p>
                <p>- Asszony?... Mi az, hogy asszony... Ez valami helytelen, egészségtelen dolog...
                    Nem voltam én asszony... Én egy elkényeztetett macska voltam valakinek a
                    háztartásában... Most a Valaki itthagyott... s a macska elpusztul...</p>
                <p>- Az élet nagyon hosszú - mondta egyre halkabban Fábján - és nagyon furcsa... Aki
                    így tudja érezni a dolgokat, annak meg van adva a lehetőség, hogy megtalálja
                    önmagát...</p>
                <p>Nem mertek beleszólani.</p>
                <p>- Hol volt Laci csütörtökön délután? - szólt hirtelen Papp Béni.</p>
                <p>Vilma felrezzent, egy pillanatra ránézett mint valami szentségtörőre, aztán
                    elfordította a szemét. Soká hallgatott.</p>
                <p>- Csütörtökön... - mondta -, nem is tudom a napokat... Nem tudom, hol volt.</p>
                <p>Dacosan megrázta a fejét, érezni lehetett, hogy boldog volt, hogy pár pillanatig
                    nem kell a valósággal, a tényekkel foglalkoznia. Most ez a kegyetlen ember
                    visszaráncigálja a rettenetes valóságba.</p>
                <p>- Hiszen az nem fontos - mondta Fábján. - Ne fárassza magát az emlékezéssel.
                    Mindennek eljön a maga ideje... a maga módján...</p>
                <p>- Nagyon fontos - mondta Papp.</p>
                <p>- Mért? Te tudsz valamit?</p>
                <p>- Nem. De tudni kell, hogy az ember lásson.</p>
                <p>- Nem kell látni. Érezni kell - mondta Fábján.</p>
                <p>Vilma most váratlanul felemelte a fejét.</p>
                <p>- Pappnak igaza van. Csütörtökön, az előtte való nap?... Akkor nem volt otthon az
                    uram... Hódon volt Aranyossyéknál... Ezt onnan tudom, hogy hazajött, nagyon
                    jókedvű volt, s azt mondta: “Az Aranyossyék bérlője megbízható ember.” Kérdeztem
                    tőle: “Maga Aranyossy­éknál volt?” Nevetett, s azt mondta: “Igen.”</p>
                <p>- Rendben van - mondta a főkapitány.</p>
                <p>Vilma rádermedt.</p>
                <p>- Maga tud valamit?</p>
                <p>- Nekem mindent tudni kell - mondta a főkapitány.</p>
                <p>- Nahát Aranyossyéknál volt. És?</p>
                <p>- Semmi - mondta a főkapitány. - Most csak Fábján tud új dolgokat mondani.
                    Találtatok valami nyomot? - fordult hirtelen Fábjánhoz gúnyosan.</p>
                <p>- Igen - vágott ez vissza ellenségesen.</p>
                <p>- Mindent mondjon el Fábján.</p>
                <p>- Egy cipőnyomot találtak - mondta Fábján, s ahogy kimondta, már utálta magát,
                    hogy ki tudta mondani. Ő is olyan, mint a parasztok: nem bírja magában tartani a
                    dolgot.</p>
                <p>A főkapitány nevetve nézett rá:</p>
                <p>- Milyen nyomot?</p>
                <p>- Úri cipő.</p>
                <p>- Nahát akkor! - kiáltott izgatottan a főkapitány.</p>
                <p>- Gumitalpas, gumisarkas cipőnyom volt a veranda előtt, bal oldalt a grupp
                    előtt.</p>
                <p>- A kavicsban?</p>
                <p>- Nem, a homokban.</p>
                <p>- Homok! s még megvan?</p>
                <p>- Meg. - S Vilmához fordult. - A maguk kertészsegédje, tudja, az a lábatlan,
                    látta az esetet. A nyomot azonnal leöntötte mésztejjel, s az megkeményedett, s
                    most bent van a községházán.</p>
                <p>A főkapitány túl izgatottan ugrott fel.</p>
                <p>- De hisz akkor nagyszerű! - kiáltotta. - De hisz akkor megvan!</p>
                <p>- Ez megvan - mondta Fábján. - Minden ki fog derülni a maga idején...</p>
                <p>Most Bátky ugrott fel újra.</p>
                <p>- De hisz akkor megvan a húszezer dollár!</p>
                <p>- Milyen dollár? - kérdezte Fábján.</p>
                <p>Bátky néhány szóval elmondta a biztosítás dolgát.</p>
                <p>Fábján gondolkodva nézett maga elé.</p>
                <p>Most Vilma felállott. Egyenesen és mereven állott.</p>
                <p>- Jaj - kiáltotta. - Nem akarom, nem akarom! Jaj, csak ne nyomozzanak. Én ezt nem
                    bírom. Nem akarom, és vége.</p>
                <p>Mindnyájan ránéztek.</p>
                <p>- Én vagyok a bűnös - mondta Fábján sápadtan. - Nem kellett volna.</p>
                <p>- Nem kellett volna, de nem maga a felelős - kiáltotta Vilma -, ő a felelős. Ő
                    provokálta. Nekem már elég volt. Hagyjanak engem. Én ezt nem bírom el.</p>
                <p>- Hát bizony ez nagyon csúnya dolog lesz, és én előre láttam - kiáltotta a
                    főkapitány -, s ettől akartam megkímélni ezt a szegény teremtést. Mire az?
                    Firtatni, kutatni. Nyomot keresni. És azt a szegény halottat bolygatni.
                    Exhumálás. Új exhumálás. Ki tudja hányszor? Hagyjátok az élőket élni. Nem a
                    halott a fontos, mert annak már mindegy. De mire az, felforgatni az egész
                    társadalmat? A megyét? Az országot? Jönnek a lapok. Kiteregetik a szennyest. Ezt
                    is már egy újságírótól tudtam meg, hogy hol volt Laci csütörtökön. Minden
                    tekintélyemet össze kellett szednem, hogy leszereljem. De tudom-e holnap?
                    Holnapután? Ma még itt van a kezünkben a dolog. Ma még legfeljebb a parasztok
                    szája jár... Meg kell állapodni, hogy mit akarunk... Vagy vizsgálat, s akkor
                    első dolog telefonálni a csendőrségnek, vagy abban, hogy ami történt:
                    megtörtént, s akkor eltussolni.</p>
                <p>Valami oly bárdolatlanság volt benne, hogy megfagyott a vér a szívekben, de azt
                    el kellett ismerni, hogy igaza van s jót akar.</p>
                <p>- Elég volt! - kiáltott Vilma. - Igaza van, elég volt. Hagyjatok mindent, hacsak
                    azt nem akarjátok, hogy én is... én is...</p>
                <p>Ezzel elrohant.</p>
                <p>A férfiak ottmaradtak, s feldúltan néztek egymásra.</p>
                <p>- Ezt akartam - mondta a főkapitány. - Ki kellett próbálni, hogy bírja-e
                    idegekkel, vagy nem. Nem lehet ezt a szegény nőt a vérpadra állítani. Ez nem
                    bírja azt. Mit értek el ilyen féldol­gokkal. Izgatni valami megtalált nyommal, s
                    nem hajtani végre. Ez nem megy babra!... Itt valakinek az életéről van szó s az
                    is védekezni fog. Mi az a nyom?... Milyen cipő?... Gumitalpú cipő száz is van a
                    megyében.</p>
                <p>- Ilyen nincs - mondta Fábján -, ez egyéni nyom. A talpán keresztül vassal valami
                    éles vágás van. A sarka lemetszve, s a vágás ferdén keresztülmegy a talpon.</p>
                <p>A főkapitány komoran nézett. A szája megnyílt s újra becsukódott. Ekkor
                    energikusan szólalt meg:</p>
                <p>- Akartok nyomozást, vagy nem, az a kérdés. Én magam a presztizsemmel, az
                    állásommal, vagy az életemmel játszom... De ha azt mondjátok, hogy igen, akkor
                    más. Akkor könyör­telenül keresztülviszem a dolgot... Nem lehet ezt így: akarom,
                    nem akarom... Tessék feljelen­tést tenni... Várom a hivatalban a döntést.
                    Szervusztok.</p>
                <p>Ezzel kézfogás nélkül, csak épp a fejét megbiccentve, elment.</p>
                <p>A két férfi kétségbeesetten nézett egymásra.</p>
                <p>- Igaza van - mondta Bátky.</p>
                <p>Fábján összehúzta a szemöldökét, s magas, domború homlokán egy ferdén futó vastag
                    ér rohamosan lüktetett.</p>
                <p>Hosszú ideig csönd volt. Nehéz csönd. Az ablakok a meleg ellen zárva voltak, s
                    úgy ültek, mint a fulladt kriptában.</p>
                <p>Fuldokló meleg volt.</p>
                <p>Pállott, sűrű meleg, amely lassan olvasztja az embert apró gyöngyökbe a homlokon,
                    undor­kodó bódult meleg, hogy lihegve keres gutaütéstől menekvést nagy
                    lélegzetekben a szív, de akkor is csak újabb forró hullámok tódulnak belé. Lassú
                    tűzön pirított emberi testek pörzsölt szaga árad, kavarog, s minden hulladék
                    foszlik, erjed, gőzölög. Még a vétek is rosszabb szagú ebben a bódult nyárban,
                    mint az országúton heverő hulla.</p>
                <p>S a napfényben apró aranyszínű porszemecskék nyüzsögtek. Ezek most élnek. Vígan.
                    Le, föl, lassan, mint a káprázó sorok, aztán egyet perdülnek s valamitől fürge
                    táncba kezdenek. Az ember, ha ránéz, tehetetlenül érzi, hogy vágtatnak ezek át a
                    lélegzettel a tüdőkön s újra ki s újra tovább. S a láthatatlan bacilusok ezredei
                    masíroznak jobbnál jobb helyet keresni.</p>
                <p>A két férfi ott ült a porködben, amely a becsukott ablakon vastagon tódult be,
                    úgyhogy szinte egy egységes anyaggá változtatták az iroda levegőjét. Persze, az
                    előbb itt lefolyt vita, a lábak dobogása, a kezek mozgása, a testek dübörgése
                    verte így fel a könnyű porszemek miriádjait. Csak elnyúlni ebben a melegben, s
                    kilógatott nyelvvel heverni, mint a kutya. És semmit se tenni, semmit se
                    cselekedni. Most lekókkad a gondolat s csak éppen a szervezet működik
                    automatikus gép módjára.</p>
                <p>Az Alföld nehéz levegője, az égett sertészsírszagú levegő szuszogott, fortyogott
                    körülöttük s bennük. Nemcsak a szobában, a lelkekben is.</p>
                <p>Hogy tudjon az ember logikusan gondolkozni ebben a nyári aszályban, ebben a
                    tikkasztó dunsztban, amely leborítja, mint a méhkast a kénes gáz, az egész
                    várost valami krómsárga légkörrel, ciángázok alvó vad gyilkával? Tunyán, bután,
                    izzadtan mered maga elé az ember s nincs fontossága a legfontosabb dolgoknak
                    sem, s emiatt vagy hirtelen tragikusra fordul minden, vagy maga a szent tragédia
                    is kopár unalommá perzselődik. Porrá züllik itt minden, ennek a homoktengernek a
                    levegőjében kavarognak a sziklák, a szirtek, górcső alatt szörnyű s ormótlan
                    borzalmak, bár por, csak por, csak por.</p>
                <p>- Így nem lehet - mondta Fábján.</p>
                <p>Bátky megriadt.</p>
                <p>Mintha meg akarna kapaszkodni valamiben, felvett az asztalról egy kicsi fekete
                    deszkadara­bocs­kát, kis ébenfa-szeletet, amelyből valaki türelme medaliont
                    fűrészelt. Az ovális keret közepén gólya-figura állott féllábon, körülötte
                    sáslevelek. Ez a kicsi embléma valami üdítő emléket, a drága és édes vizet
                    juttatta eszébe, a szőke Tiszát, amely a füzek alatt kanyarog, valóban csak az
                    az egy jó és elviselhető e nyárban, s már röpült gondolatban a kocsin a
                    Tisza­part felé, s belevetette magát a hűs hullámokba, nyakig, s érezte, hogy
                    ott jó... Vadmadár repült fel s szellő jött, mert a szabadban mindig ott van a
                    nagy mezők áldásos szellője, amely letörli a verejtékes homlokot...</p>
                <p>- Én nem tehetek semmit - mondta -, mert nem érzett erőt még a megmozdulásra sem.
                    A szót magát sziszifuszi erővel lökte ki, mint a súlyemelésnél az utolsó
                    erőfeszítést.</p>
                <p>Aztán tovább hallgattak. Itt senki sem tehet semmit. Itt csak várni kell, amit az
                    ismeretlen cselekvő, a fáradhatatlan, az örökkévaló tesz, az Élet.</p>
                <p>Az Élet, amely oly különösen halad és zakatol és dübörög, s nincs aki megindítsa,
                    és még kevésbé van, aki megállítja. S mily furcsa, egy darabig szédületesen
                    rohannak egymás hegyin-hátán az események, mint a torlasz a vizen, fagerendák,
                    tutajok halmaza, aztán megáll a zátonyon, s megint semmi sem történik, csak
                    ülepedve hever minden, forró mezőkön. A cséplőgépek világa ez, ahol két hónapig
                    dolgozik csattogva a gép, s aztán, tíz hónapig pihen.</p>
                <p>Hogy lehet ezt szabályozni, mivel lehet fűteni s mit lehet vele dolgoztatni?</p>
                <p>Az Élet is mint egy bomlott gép jár a mezőkön.</p>
                <p>- Így nem maradhat.</p>
                <p>- Nem.</p>
                <p>- Így nem, s akkor mi lesz?</p>
                <p>- Akkor másképp lesz.</p>
                <p>- Bizonyosan.</p>
                <p>- Úgy-e?</p>
                <p>Egy-egy szót kelletett szólaniok, mert érezték a cselekvés kényszerét, de nem
                    volt bennük gőz, nem volt elektromos áram, amely a kereket továbblendítse. Csak
                    egy-egy szót pöffen­tettek, mint a gép a gőzt kidobja a szelepen, hogy
                    könnyítsen magán.</p>
                <p>- Nem szabad bevárni.</p>
                <p>- Mit?</p>
                <p>- Hogy más tegye meg.</p>
                <p>- Mit?</p>
                <p>- A feljelentést!</p>
                <p>- Ki?... más!?...</p>
                <p>- Egy más asszony.</p>
                <p>- Más asszony?... Mi köze hozzá más asszonynak?</p>
                <p>- Van.</p>
                <p>- Van?</p>
                <p>- Van. Sajnos, van. Van egy másik vő, aki jogot érez, hogy az özvegyet
                    játssza.</p>
                <p>Az ügyvéd felugrott.</p>
                <p>Fábján hallgatott. Összevonta a szemöldökét s a homlokán a dagadt ér egyenletesen
                    lüktetett.</p>
                <p>- Ki az, ki az? - kiáltott Bátky, s nem tudta volna megmondani, az ügyvéd vagy a
                    sógor rémülete volt-e ez az izgalom, amely benne felzúdult.</p>
                <p>- Ne beszélj ilyeneket - kiáltotta -, hisz ez őrültség. Ki az? Ki az?</p>
                <p>Fábján hallgatott, aztán csöndesen mondta:</p>
                <p>- A jegyzőné.</p>
                <p>- Milyen jegyzőné?</p>
                <p>- Az oporai.</p>
                <p>- De hisz az lehetetlen!</p>
                <p>De máris elhalkult. Eszébe jutott a fiatal, fess, kissé erőszakos nő, mint valami
                    félelmes jelenség, s megijedt.</p>
                <p>- Ismered? - kérdezte Fábján.</p>
                <p>- Ismerem.</p>
                <p>- S mit tudsz róla?</p>
                <p>- Én?... semmit.</p>
                <p>- Laci sose beszélt róla?</p>
                <p>- Soha.</p>
                <p>Kisvártatva ő kérdezte Fábjánt:</p>
                <p>- Beszélt? Az asszony!</p>
                <p>- Beszélt.</p>
                <p>- Mit?</p>
                <p>- Sokat beszélt, elmondta az egész ismeretségüket. Kénytelen vagyok hinni neki.
                    Nagyon intim dolgokat mondott el... Ez az asszony volt, akihez Laci eljárt, hogy
                    kibeszélje magát. Ez volt a bizalmasa. Ez mindent tud, mindenről és mindenkiről.
                    S meg van őrülve.</p>
                <p>Az ügyvéd járkálni kezdett a szobában. Erősen izzadt és lihegett. Törülgette
                    magát. Keservesen nyöszörgött.</p>
                <p>- Jaj, de sok zavaros dolog van itt!</p>
                <p>- Van.</p>
                <p>Mikor az ügyvéd kissé kijárta magát, a melegben rohamosan fáradt, s újra
                    levetette magát a székébe.</p>
                <p>- Pénzt akar?</p>
                <p>Fábján gondolkodott. Ez még nem jutott eszébe.</p>
                <p>- Nem. Egy elhibázott élet kapcsolódott egy üres és elhibázott élethez... Az
                    asszony meg van őrülve.</p>
                <p>- Akkor a bolondok házába vele!</p>
                <p>- Csak a bíróság küldheti oda...</p>
                <p>Blanka szólott be.</p>
                <p>- Fábján, kérem.</p>
                <p>- Parancs!</p>
                <p>- Baba egy nagyon fontos dologra emlékeztet... Mikor Laci délután elment, a
                    zöldköves gyűrű az ujján volt... Mikor megjött: nem volt az ujján...</p>
                <p>Mind a hárman dermedten néztek össze a suttotó szavakra.</p>
                <p>- Itt a titok nyitja! - mondta az ügyvéd.</p>
                <p>Az egész megyében mindenki ismerte a zöldköves gyűrű legendáját. Török gyűrű
                    volt. Itt ugyan keresztes gyűrűnek hívták, s állították, hogy egy ős Avary, vagy
                    ahogy akkor mond­ták: Opor vitéz, a szentföldről hozta volna. Valami históriára
                    támaszkodott Laci, mikor már legénykorában felújította félig tréfás formában,
                    hogy a gyűrűt folyton elajándékozta. S háza­sul is megtartotta ezt a
                    szokást.</p>
                <p>A gyűrű ugyanis szerencsétlenséget hoz minden Oporra, s csak úgy lehet megváltani
                    magukat a balesettől, ha koronként nőkkel viseltetik.</p>
                <p>Már aztán, hogy szerelem szokott-e a gyűrűajándékozás mögött lappangani, azt
                    senki sem tudta, mert az állítólag két ember titka szokott lenni: de maga a
                    gyűrűviselés némileg komp­ro­mittáló volt, ezért, a hölgy, aki kapta, nem
                    szokott vele dicsekedni... hacsak nem színésznő volt, mint a társulat divatos
                    naivája, aki szintén két hétig szerencsés volt a gyűrű birtokában lenni, s azért
                    kellett elvenni tőle, mert az egész vármegye fellázadt, oly tüntetően viselte,
                    még a sóstói halvacsorákon is. Valósággal feltartott kézzel ette a rántott
                    pontyot.</p>
                <p>Így nem is volt tragikus mellékíze a gyűrű viselésének, csak pont ebben az egy
                    esetben. A nők sem féltek a gyűrűtől, mert az senki másra nem hozhat babonás
                    varázst, szerencsétlen­séget, csak az Oporokra, tehát a vérbeli Avaryakra. Vilma
                    sem tulajdonított fontosságot a gyűrű ván­dorlásának, de azért szerette számon
                    tartani, hogy mikor kinél van, sőt ha már nagyon sokáig otthon volt a gyűrű, ő
                    tett rá célzásokat, hogy ideje volna már egy kicsit babonáskodni...</p>
                <p>Mindenesetre az életüket valósággal felfrissítette s szinte törvényes izgalommal
                    töltötte be, hogy a gyűrű szakadatlanul új s újabb nőket kapcsol be a családi
                    életbe.</p>
                <p>Most azonban igazán rettenetes volt a helyzet. Ha délután még megvolt a gyűrű s
                    oly rend­kívül rövid idő alatt, szinte percek alatt elmúlt onnan s ami a
                    legszörnyűbb: a baleset akkor következett be, mikor a gyűrű nem volt a Laci
                    kezén...</p>
                <p>De Fábján és Bátky összenéztek. Mind a ketten Penészleghy Lenkére gondoltak, mert
                    Kakas­láb útba esik Oporától a székvárosig. S Lenkével Laci oly intim
                    barátságban van már gyermekkora óta, hogy a gyűrű szinte mindig nála szokott
                    lenni, ha depóba került... ha nem volt senki, aki méltó s érdemes legyen rá,
                    akkor Lenke viselte néhány hétig. Ebben nem volt semmi, sőt Lenke legtöbbször
                    meg is szokta telefonálni Vilmának, hogy: “Baba, törvényes concubinátusban
                    vagyok az uraddal.” Tudniillik Lenke így beszél. De hát, amelyik kutya ugat, az
                    nem harap.</p>
                <p>- Elkérem az autót - mondta Fábján -, s elmegyek a gyűrűért.</p>
                <p>- Lenkéhez.</p>
                <p>- Lenkéhez.</p>
                <p>- Nem kérded meg telefonon?</p>
                <p>- Nem illik... Két óra múlva itt vagyok...</p>
                <p>Felhívta az alispánt, és a megyei autót kérte el. Nem csinált belőle titkot, azt
                    is megmondta mire kell.</p>
                <p>- Ahogy visszaér kedves, azonnal jöjjön be. Vilma csak magában bízik. Csak maga
                    tudja megnyugtatni. Maga, Fábján, igen jótékony hatással van rá.</p>
                <p>Fábján melegen megcsókolta a kezét, s már távozott is. Egy perc vesztegetni való
                    sincs.</p>
                <p>Blanka kikísérte a folyosóra, mintha a család fia volna.</p>
                <p>Bátky tétovázva nézett utánuk. Aztán levetette magát székébe, s továbbra is
                    átadta magát ennek a rettenetes lankadtságnak, ennek a délutáni hőségnek.</p>
            </div>
         <div type="chapter">
                <head>6</head>
                <p>A főkapitány befejezte a detektív kioktatását:</p>
                <p>- Figyelmeztetem magát Makkos - mondta keményen -, öngyilkosság történt.</p>
                <p>- Igenis.</p>
                <p>- Semminek sem szabad előfordulni, ami ezt a véleményt megzavarhatja.</p>
                <p>- Igenis.</p>
                <p>- Mindenki, aki okkal vagy ok nélkül a tettel gyanúsítható, tűnjön el az
                    útból.</p>
                <p>- Igenis.</p>
                <p>- Minden jel, nyom, adat, ami abban az irányban vezethetné félre a vizsgálatot,
                    hogy nem öngyilkosság esete foroghat fenn, idejében megsemmisítendő.</p>
                <p>- Igenis.</p>
                <p>- Motorbiciklije jó karban van?</p>
                <p>- Igenis.</p>
                <p>- Semmi akadály, hogy azonnal induljon.</p>
                <p>- Semmi.</p>
                <p>- Akkor indulás.</p>
                <p>- Igenis, csak...</p>
                <p>- Mi az a csak?</p>
                <p>- Kérek egy nyíltparancsot minden hatósági személyhez, hogy rendelkezésemre
                    álljon.</p>
                <p>A főkapitány bólintott, leült és megírta.</p>
                <p>- Vigye ezt az irodába, írassa le s hozza vissza aláírásra. Egy pillanat
                    alatt.</p>
                <p>- Igenis.</p>
                <p>A detektív már tíz perc múlva a motorbiciklijén ült és begyújtotta a motort.</p>
                <p>Dörmögve, felzúdulva indult el a motor.</p>
                <p>Mint valami okos ló, a kerekek is felhányták lábukat s farukat a kegyetlen úton.
                    Minden mintha tiltakoznék az expedíció ellen. De a detektív ügyet sem vetett a
                    titokzatos ellenszegü­lésre, nekieresztette a gépet, s nemsokára bőgve rohant az
                    országúton.</p>
                <p>Igazán percek alatt ért Bódvásra.</p>
                <p>A falu sötéten, ellenségesen fogadta. Már a házak és a fák és a por. Ez a község
                    mintha valami eredendő bűne volna, mogorvának látszott a nyírségi világos és
                    derült falvak között.</p>
                <p>A detektív a községház előtt állott meg.</p>
                <p>A motort a falnak támasztotta s odaintett egy suhancot.</p>
                <p>- Állj ide és vigyázz a gépre.</p>
                <p>A legényke megszeppenve s öröm nélkül engedelmeskedett.</p>
                <p>- Főjegyző úr - jelentkezett le a detektív -, Makkos detektív vagyok - s elébe
                    tette a főkapitány parancsát.</p>
                <p>- Van itt a községben egy család, akit meg kell keresnem, a nevét nem tudom, csak
                    azt, hogy néhány év előtt itt megvett egy kastélyt, kupec létére.</p>
                <p>- Karanka János.</p>
                <p>- Lakik?</p>
                <p>- Majd a kisbíró elvezeti.</p>
                <p>- Megbízhatósága?</p>
                <p>- Elég haszontalan fráter. Kupec, tehát hivatásszerűen hazudik.</p>
                <p>- Köszönöm.</p>
                <p>Már ment is. Mikor odaért a Vállaj-kastélyhoz, nagyot nézett, s nem akart a
                    szemének hinni. Már tudott erről a kastélyról, de ahogy most áll, borzalmas
                    volt. Régi kis nyírségi kúria inkább, mint kastély. Tágas park közepén állott, a
                    kerítéstől is jelentékenyen beljebb, erről lehetett megismerni, hogy nem
                    parasztház. Úri önállóság volt benne.</p>
                <p>A régi fákból és díszbokrokból már semmi sem volt a hatalmas udvaron, csak egy
                    megkopott öreg lucfenyő, csüngő mohás ágakkal, mint valami öreg varjú, s egy
                    óriási nagy fagyalbokor, amely alatt pulykák tanyáztak és klúgattak a
                    melegben.</p>
                <p>A többi minden ki volt vágva; kukorica dagadozott a hajdani díszvirágok
                    helyén.</p>
                <p>A ház tornácát csak bent az udvarról lehetett látni. A tágas és kedves kúriából
                    már csak az első két szoba, az utcai szobák lakottak, a többi mind istállónak,
                    baromfiólnak volt átalakítva. Kotlós tyúk sétált a kopott s törött téglákkal
                    kirakott tornácon. Hátul egy rúgott bornyú csámpáskodott ki az udvarra a régi
                    biliárdszobából.</p>
                <p>Sehol élőlény. Hiába kiáltott ő is meg a kisbíró is, senki se válaszolt. Hé,
                    hé.</p>
                <p>A detektív benézett az üveges ajtón az első szobába, s vetetlen ágyat látott
                    odabent, rózsa­színű szennyes huzattal s mindenféle bútor, edény, kerti és
                    gazdasági szerszám. Itt nem sepernek, legfeljebb háromszor egy évben, ha nem
                    három évben egyszer.</p>
                <p>Megrázta az ajtót, be volt zárva, nem engedett, és nem is volt odabenn senki.</p>
                <p>- No, ezek jól néznek ki - mosolygott kajánul, s arra gondolt, hogy az oporai
                    kastély is csak erre a sorsra jut hamarosan. Milyen hűhót csapnak, hogy egy
                    embert agyonpukkantottak benne -, de nézzék meg majd tíz esztendő múlva,
                    gondolta -, a Vállajok még nagyobb urak voltak, mint az Avarok, minden harmadik
                    faluban volt egy kastélya a családnak: már itt tart.</p>
                <p>Végre a kisbíró előkerült egy kékfestő ruhába öltözött szennyes asszonnyal,
                    akinek az arcába lógott a haja.</p>
                <p>- Maga Karankáné?</p>
                <p>- Én.</p>
                <p>- Hol az ura?</p>
                <p>- Lent van, kukoricát kapál.</p>
                <p>- No, akkor lódulj utána - intett a kisbírónak -, mondd meg, hogyebbe a percbe
                    itt legyen. A rendőrségtől vagyok.</p>
                <p>A fiú már futott is. Leventeköteles. Még ennek van bokája a futásra.</p>
                <p>- Maga pedig adjon valami ennivalót, míg az ura megjön, mert olyan éhes vagyok,
                    mint a medve.</p>
                <p>Az asszony nagy szemeket meresztett. Ennivalót?</p>
                <p>- Ne tőtse az időt; üssön oda tizenkét tojást, vágjon bele kolbászt vagy sonkát.
                    Főzzön teát is.</p>
                <p>- Teám nincs.</p>
                <p>- Akkor feketekávét. De ne töltse az időt; nekem rohanni kell. Én nem lophatom
                    itt a napot a maga sógora miatt, vagy mije magának az Anton?</p>
                <p>- Anton? - sápadt el az asszony. - Anton? Ammer Anton?</p>
                <p>- Mije magának?</p>
                <p>- A bátyám... mi van vele?</p>
                <p>- Azt majd én akarom megtudni magától. Meg az urától. Úgy viseljék magukat, hogy
                    ha nem felel meg a vallomás, azonnal jönnek velem a főkapitányságra.</p>
                <p>Az asszony azt sem tudta, melyik lábára álljon; egyszerre oly szíves lett, mintha
                    vendége érkezett volna. Pedig szemmel látható volt, hogy fösvénységre született
                    e világra. Más célja egyáltalán nincs az ilyen sovány, mérges, gyomorbajos
                    asszonynak.</p>
                <p>- Kérem szépen, én nem tudok róla semmit, az uram sem tud felőle semmit húsvét
                    óta. Akkor voltunk nála, szekérrel, Oporán, azóta semmit se tudunk egymásról,
                    pedig annak már több mint két hónapja...</p>
                <p>- Ne beszéljen annyit, majd a kérdésre válaszoljon, most pedig igyekezzen az
                    étellel. Ma még folyton inspekción vagyok éjjel óta és egy falatot sem
                    ettem.</p>
                <p>Azt nem vallotta, hogy mennyi sört, sóskiflit és ringlit kebelezett be. De most
                    tényleg éhes volt; éppen egy zónapörköltre készült, mikor a főkapitány úr
                    ráparancsolt.</p>
                <p>Az asszony bukdácsolva futott a kamrába, ez valamikor, még most is meglátni
                    rajta, a kisasszonyok hálószobája volt, a selyemkárpit még ott volt nyomokban a
                    falon.</p>
                <p>A detektív utánament a konyhába, széket vett és leült. Ez a konyha se volt soha
                    konyha, ennek a falai is rózsaszín papírkárpittal vannak borítva, csak éppen már
                    tíz év óta mindig lehaso­gatták, ha feltáskásodott a kárpit. Csikótűzhely volt
                    beállítva a sarokba, s gazdag volt a szemét az egész helyiségben.</p>
                <p>- Nem tartunk mink cselédet, kérem, az embernek meg mindenképpen jó - mentegette
                    magát az asszony -, hát mért tetszik az én Anton bátyám után érdeklődni, én
                    istenem, teremtőm.</p>
                <p>- Elébb megvárom, míg itt lesz az ura. Nincs valami innivalója?</p>
                <p>- Rögtön hozok, kérem - s abbahagyta a tűz fújkálását. Felállott guggoltából, és
                    a kamara felé ment, s nemsokára kihozott egy félig telt palackot. Poharakat vett
                    elő, kitörülgette egy szennyes kendővel, s letette a detektív elé, és a palackot
                    rábízta:</p>
                <p>- Tessék, tés úr. Én istenem, csak nincs rá valami gyanóság.</p>
                <p>- Miben lenne? - kérdezte a detektív. S durván, élesen rikácsolta: - no csak
                    mondja meg, miben lehetne rá gyanúság?</p>
                <p>- Én semmit sem tudok, kérem alássan, én semmit sem tudok, csak amit az újságban
                    olvas­tam. De az újságban nem olvastam a bátyám, Anton nevit.</p>
                <p>- Még akkor nem tudta senki, hogy elmenekült... A nem lehetetlen, hogy nem kell
                    messze menni érte? Mi?</p>
                <p>Az asszony úgy megijedt, éppen a tojást verte oda a lábasba, hogy azt a tojást,
                    ami éppen a kezében volt, mindenestül belepottyantotta a zsírba, úgy kellett
                    aztán a mocskos tojáshéjat kihalászni a rántottából.</p>
                <p>- Nem tudom, mit tetszik gondolni, de könnyű a szegény embert gyanúba venni, ez a
                    leg­könnyebb, mindig csak ezt csinálják: mért nem keresik a tettest a
                    feljebbvalók között; már ha valaki szegény és puskája van, akkor arra
                    irányul?</p>
                <p>A detektív nagyon figyelt, az asszony már úgy szólt, hogy nagyon közel volt, hogy
                    gyanúba lehessen venni. Hiszen csak ne éppen az volna a megbízatása, hogy a
                    gyanút kellkikerülni!... Mennyivel könnyebb valakit gyanúba venni, mint az
                    ártatlanságára figyelni.</p>
                <p>- Szóval maga tud valamit.</p>
                <p>- Én semmit, vágják el a fejemtül a nyakamat, akkor se mondhatok mást, csak azt,
                    hogy én a bátyámról húsvét óta még csak hírtse hallottam, nem szoktunk mink
                    levelezni kérem, drága a levélpapír, a posta is nagyon rosszul csinálja, szegény
                    embereknek olcsóbban kellene vinni a levelét, mint az uraknak. Akkor mi is
                    tudnánk levelezni, ha szegényjogon kapnánk a levél­papírost, s azt olcsón
                    szállítaná a posta. De hogy énnékem annyiba kerüljön egy izenetet küldeni a
                    bátyámnak, mint a méltóságos uraknak, ez kérem mégiscsak pogányság, emiatt nem
                    tud a szegény ember semmit a családjáról, mert nekünk az a tíz fillér is sok.
                    Tíz fillérér egy félliter petróleumot adnak a bótba.</p>
                <p>- Ne povedáljon, nem ezt akarom tudni, hanem azt, hogy... de várjunk, míg megjön
                    az ura...</p>
                <p>- Tessék parancsolni - mondta az asszony, s elébe tette a megsült tojást, ami már
                    éppen füstölni kezdett, mert észre se vette, hogy odakapta a törött mázú lábas
                    az oldalán.</p>
                <p>A detektív belenyúlt a villával a lábasba.</p>
                <p>- Mi ez? - mordult fel. - Hol van a sonka?</p>
                <p>- Sonka? - kérdezte az asszony.</p>
                <p>- Száraz kolbász?</p>
                <p>- Hát hiszen mi szegények vagyunk.</p>
                <p>A detektív visszatolta a vasedényt, meg a csorba porcelántányért.</p>
                <p>- Engem nem lehet megvesztegetni mondta. - Csak hozza le azt a sonkát a
                    pallásrul.</p>
                <p>Az asszony a kendője csücskével elkezdte a szemét törülgetni. Nem szólt semmit, a
                    padlás­létrát odatámasztotta a nyíláshoz, felment, a padlás csapóajtaját
                    felnyitotta, s felment a sötét, óriási emeletre. Felülről por és padlásszag
                    áradt le a konyhába, melegen; füst- és koromszag.</p>
                <p>A detektív felkiáltott:</p>
                <p>- De ne valami nyavalyás lapockát, hallja-e!</p>
                <p>Az asszony nemsokára lejött, és meglehetős sonkát hozott magával.</p>
                <p>- Rekvirálás is van? - kérdezte csöndesen.</p>
                <p>- Majd meglátom, mit vall az ura.</p>
                <p>- Az uram se mondhat többet, mint én. Ő se látta, se nem hallotta, mi volt, hogy
                    volt.</p>
                <p>Akkor bejött Karanka, egyedül. A kisbíró tudta a kötelességét, az ajtó előtt
                    maradt őrnek. Sovány, nagy orrú, igazi spekuláns pofa, ravasz szemekkel,
                    leskelődve nézte a detektívet és a sonkát, amire ugyancsak nagyot bámult.</p>
                <p>A detektív éppen azon pörölt:</p>
                <p>- Lássa-e, egy ilyen sonkát kár megbontani. Aggya csak ide. Tegye le az
                    asztalra...</p>
                <p>Most meglátta az embert:</p>
                <p>- Karanka úr? akkor jó... Jöjjön csak ide... Államrendőrségi detektív vagyok - s
                    felhajtotta a gallérját, s alatta megmutatta a sárga gombot, amin rajta volt a
                    felirat, hogy “Kir. Államrendőrségi detektív”.</p>
                <p>- Mit akar?</p>
                <p>- Mit akarok? azt mingyárt megtudja... Hol rejtegetik maguk Antont, a
                    sógorát?</p>
                <p>- A valagámba. Vagy tán itt van a nadrágom zsebibe, balról. Hun rejtegetem.</p>
                <p>- Igen? - mondta a detektív, s vadmacskaügyességgel kapta el az ember két
                    csuklóját, s már rajta is volt a patent bilincs.</p>
                <p>- Mit akar maga? - ordított fel Karanka, de már hiába rázta a két öklét. Csak a
                    bilincsben rázhatta.</p>
                <p>- Most felvesszük a jegyzőkönyvet... Üjjön le - ordított az emberre a detektív. -
                    Üjj le az anyád...</p>
                <p>Karanka mogorván leült.</p>
                <p>- Felveszem a jegyzőkönyvet - mondta újra a detektív -, hogy maguk mind a ketten
                    gyanúsak abban, hogy tudnak a sógoruk tettéről...</p>
                <p>- Micsoda tettéről?</p>
                <p>- Az úr azt mondja, hogy a bátyám ölte meg az urat.</p>
                <p>- Felőlem megölhette... sok úrnak kívánom.</p>
                <p>- Nem baj, ez mind jegyzőkönyvbe megy - szólt a detektív.</p>
                <p>Nyálazta a plajbászt, hogy ír, de aztán egyrészt újra rájött, hogy nincs mit
                    írnia, hiszen ő valahogy mentőtanút keres, ahhoz pedig nem kell jegyzőkönyv,
                    másrészt az orrát csiklan­dozta a rántotta szaga. Belenyúlt azért a vasvillával
                    a tálba, s enni kezdett.</p>
                <p>- No, asszonyság - mondta viccesen -, hát mér sajnálja tőlem azt a kis száraz
                    kolbászt... Én nem sajnálnám magától...</p>
                <p>- Nem sajnálom, de hát nincs...</p>
                <p>- Hozzál - mondta az ura.</p>
                <p>Az asszony újra felment a padlásra, és míg lehozta a kolbászt, azalatt a detektív
                    kényelmesen ette a rántottát kenyérrel, s bort ivott hozzá.</p>
                <p>Aztán az asszony porcelántányérra tette a kolbászt, s odaállította a detektív
                    elébe.</p>
                <p>- Folyton a maguk dolgába futok egész nap, egész éccaka, a fene egye meg, még
                    csak meg se kínálják az embert? Én nem kérem, én nem kívánom... de azt elvárom,
                    hogy megkínáljanak... de még azt is, hogy felajánlják, hogy ezt a sonkát e - s
                    kézbe vette a sonkát, és belevágta a monogramját M.J. -, hogy ezt pedig elvigyék
                    minden kérés nélkül és minden tiltakozásom ellenére is a lakásomra, a
                    feleségemnek; igenis; be a városba, Türr István utca 187. Makkos detektív. Én
                    erről semmi tudomással sem bírok...</p>
                <p>Evvel hozzáfogott a jó száraz kolbászt enni s bort hozzá.</p>
                <p>Mikor pedig jóllakott, a gazdának is töltött egy pohár bort, koccintott és azt
                    mondta:</p>
                <p>- Egészségére... Igyék maga is...</p>
                <p>- Nem iszom én. Vigyen engem ahova akar.</p>
                <p>- El is viszem. De nagy legény. Majd kisebb lesz a hullakamrába.</p>
                <p>Kicsit hallgatott, hogy a szó hadd járja át a szíveket, s magában nevetett: ő a
                    kórházi hulla­kamarára gondolt. Akkor azt mondta:</p>
                <p>- Nézze csak, maguk énhozzám nagyon gorombák voltak. Igen csudálkozom is rajta,
                    mert egy államrendőrségi emberrel nem tanácsos ilyen nyersen foglalkozni. Lássa,
                    akinek hatalom van a kezében - s megsimogatta a bilincset az ember csuklóján -,
                    annak kijár a tisztességes jónapot. Nem?</p>
                <p>- Mit akar maga?</p>
                <p>- Micsoda maga?! Már megint kezdi?</p>
                <p>- Mit akar velem a detektív úr?</p>
                <p>A detektív gyufaszálat vett elő, azt a körmével vékony hegyűre tépte, s elkezdte
                    a foga közül piszkálni a húst.</p>
                <p>- Én magának csak jót akarok. Énnekem semmi kedvem az egész vármegyét
                    bekujtorogni egy Anton nevű vadász után... Meg aztán én megvallom, nem is nagyon
                    hiszek az egész dolog­ban... Én úgy gondolom, az Anton, a maguk sógora, csak
                    éppen megijedt. Begyulladt és meglógott. De én nem hiszem, hogy ő volna a
                    tettes. Pedig ha én azt mondom, hogy nem hiszem, akkor az nagy szó, az megér
                    maguknak egy sonkát... No.</p>
                <p>- Nem értem a detektív urat - morogta az ember, aki már kezdte látni, hogy itt
                    egyszerűen egy detektívnek a kis üzletével találkozott... s ha üzlet, akkor ő
                    már otthon van. - Nem értem a detektív urat, mert ha kérem, maga, ténylegesen
                    valamit tud, és nekünk nem kívánja kárun­kat, az természetszerűlegesen nagyon
                    jó...</p>
                <p>- Ide figyeljen - mondta a detektív -, sógora magának Ammer Anton?</p>
                <p>- Sógorom! Hát osztán?</p>
                <p>- Ne pattogjon már, az istenit magának. Mi az a “hát osztán?” Még mindig nem tud
                    tisztes­ségesen beszélni hivatalos hatósággal?... No... Ha magának sógora, akkor
                    mondja meg, hogy hol van? Azért mondja meg, hogy értesíthessem, hogy illa
                    berek... lóf... fusson amerre akar...</p>
                <p>A gazda mogorván nézett maga elé. A detektív az asszonyhoz fordult:</p>
                <p>- Maguk hányan vannak testvérek?</p>
                <p>- Nyolcan.</p>
                <p>- Sok - morogta a detektív. - Hány él belőle?</p>
                <p>- Csak hárman.</p>
                <p>- No, ez már elviselhetőbb... A másik kettő hol van?</p>
                <p>- Klári húgom Kusztos Károlyné, a tyúkász felesége a kakaslábi uradalomban. Mari
                    húgom szegény ember felesége, Csepen.</p>
                <p>- Akkor négyen vannak?</p>
                <p>- Hárman vannak.</p>
                <p>- Jól van - s a detektív feljegyezte a neveket. - Fene ákációzus emberek maguk.
                    Nem hiába, hogy kupecek, vagy mi... de nagyon beletanultak az önérzetbe.</p>
                <p>A két ember, a férj és a feleség hallgatott. Itt éltek összezárva, s az egész
                    életüket arra szánták, hogy vagyont gyűjtsenek. Nem tudták más módját, csak azt,
                    hogy másokat meg kell rövidíteni, s amit valahogy elszedtek valakitől, azt meg
                    kell őrizni.</p>
                <p>- A sonkát köszönöm - szólt a detektív, összecsomagolva holmiját. - Ha a
                    feleségem nem volna otthon, odaadhatják annak az öregasszonynak is, aki ott
                    lesz. Mondják meg, hogy lehet, hogy csak reggel érek haza.</p>
                <p>- Hát velem mi lesz? - emelte fel a két összeláncolt kezét a gazda.</p>
                <p>A detektív felnevetett.</p>
                <p>- No, süsse meg. Jól járt volna, ha az urát így felejtem. Nem tudta volna magát
                    megölelni az éccaka, vagy megrakni, amér engem megtraktált mi?</p>
                <p>- Ide tud ez gyünni? - morogta a gazda. - Még van neki pofája, idegyünni... egy
                    sonkáért gyütt... Nem is hiszek én ennek egy bötüt se... Akkor gyünnek, ha
                    gyanúsítanak: nem akkor, ha menteni akarnak... De így akarta belőled kiszedni a
                    sonkát meg a testvéreidnek a nevit. Most te leszel az oka, hogyha megfogják
                    valahol az Antont.</p>
                <p>- Jaj istenem, istenem, jaj teremtő szent atyám, most mit tegyek?</p>
                <p>- De ezeknek jó: el tudták adni a becsületet... Én is el tudnám... csak nem veszi
                    meg senki... én is tudnék így fickándozni a világba, de nekem itt kell
                    robotolni, a fene ette vóna meg... még nyugdíja is van, azír, hogy semmit se
                    csinál... csak bicikliz... motorbicikli... a rossz nehézség gyünne rá...</p>
                <p> A csepi kaptatón, ahogy felhúzta az autó saját magát s megnyílt a kilátás,
                    Fábján felcsillanó tekintettel nézett le a kakaslábi síkra.</p>
                <p>Ott volt előtte, kiterítve a kastély egész parkjával. Húszholdas park, sötét sűrű
                    fáival. Az egészen uralkodott elöl a kastély, omega alaprajza s mögötte a
                    lovagló allé, másfélkilo­méteres nyárfa dupla sorával. A kettős nyárfasor
                    nyílegyenesen volt belelőve a mezőkbe. Fábján azon mosolyodott el, hogy a régi
                    kakaslábi grófoknak úribb és nagyobb élvezet volt ezen az unalmas fasoron
                    lovagolni, mint a gyönyörű hepehupás szántókkal és legelőkkel borított mezei
                    utakon.</p>
                <p>Mintha valami fekete fátyol lebegne az egész táj fölött. A Penészleghyek nevéhez
                    egy ször­nyű családi gyilkosság szenzációja még frissen fűződik. Minden kastély,
                    minden családi név egy-egy családi vérfürdőbe torkollik. Most már az
                    Avary-família is így fog megmaradni az egész világ emlékében: “az, akit olyan
                    titokzatosan öltek meg?”</p>
                <p>Szinte nem volt kedve bemenni Penészleghy Lenkéhez. Milyen különös, az ember azt
                    hinné, hogy egy ilyen kellemetlen emlék után nem tud valaki megmaradni a házban.
                    Ennek a szegény nőnek folyton eszébe kell tartania, hogy: itt lopózkodott be a
                    férjem... ott meg a bátyám... hogy felfeszítsék az apám ajtaját... mikor mentek
                    be, a híres, zöldre festett közép­kori tölgyajtón, hogy közönséges
                    favágófejszével széthasogassák a fejét.</p>
                <p>Örökség. Furcsa, ha az embernek van valamije, folyton arra gondolhat, hogy a
                    gyerekei - ha vannak gyerekei - az ő halála után hogy fognak összeveszni,
                    civódni, gyűlölködni minden darab rongyért, minden rossz bútorért... Az a
                    legokosabb ember, aki elkölti az egész vagyont, és nem teremt ilyen
                    pestisfészkeket. Az öreg Penészleghy nem akart s nem akart meghalni, holott már
                    nyolcvanéves volt, s nagyon aktuális lett volna már a halála.</p>
                <p>Az öregúr nem akart kiadni semmit a kezéből. Még apanázst sem akart adni. Minden
                    hiány­zott neki: kézből tartotta el a fiait s lányait, vagyis mindenre adott, de
                    folyton be kellett számolni, hogy mire kell. Ennél utálatosabbat. Ötven éves
                    embernek szakadatlanul meg kell magyaráznia a papának, hogy: papa kérlek, nekem
                    van most egy kis tyúkom, s annak nagy igényei vannak... S akkor az öregúr
                    belement, hogy megtanítsa a fiatalokat, hogy a hatvanas években Bécsben...</p>
                <p>De az autó olyan közlekedési eszköz, hogy az ember még végig sem gondolhat egy
                    gondo­latot, már helyben van a kocsi.</p>
                <p>Berobogtak az udvarra, mely téglával volt borítva; élére rakott régi téglával,
                    mely már darabonként egyénileg lekopott, s a közeiken fű nőtt ki, már a fű is
                    leszáradt, s az autó úgy rezgett, mintha villamos áram érte volna, mikor a
                    téglalapokra futott.</p>
                <p>- A méltóságos asszony?</p>
                <p>Az öreg inas kék kötényben, mely háromszorosan meg volt már foldva, mindig újabb
                    kék foltokkal, rossz magyarsággal mondta, hogy a méltóságos asszony kint van a
                    parkban. Itt a ház előtt, a kastély előtt. Ott, ahol bejöttek, éppen ott, éppen
                    egy zsidóval tárgyal.</p>
                <p>Talán el akarja adni a kastélyt? - gondolta Fábján.</p>
                <p>Sietve, gyalog ment ki abba az irányba. A sofőrnek meghagyta, hogy kövesse.</p>
                <p>Feltűnt neki egy poros motorbicikli, odatámasztva a lépcső korlátjához. Nem
                    kérdezte meg kié, biztosan a zsidóé. Ezek nem járnak gyalog: kultúremberek.</p>
                <p>Lenke, mint egy kamasz fiú kacsintgatott már feléje. Egy fiatal úrral tárgyalt,
                    de már nem figyelt rá - a vendéget várta.</p>
                <p>- Maga úgy futott el előttem, Dezsőke - mondta nevetve -, mintha puskából lőtték
                    volna. Mondtam az izé úrnak, hogy: ez engem keres, és ahelyett, hogy odanézne,
                    ahol vagyok, s esetleg elgázolna, inkább bemegy az udvarra. Ugyan ki szokott
                    nyáron az udvaron s a házban tartózkodni?</p>
                <p>Olyan furcsa volt ez a vékony, eszes, hunyorító szemű dáma: minden pillanatban,
                    mintha rájönne, hogy mégis van valami szép és mulatságos ebben az életben:
                    folyton kiokoskodott vala­mit, s ránevetett az emberre. Az arca húsvörös volt,
                    szélkifútta, napégette, s ebből valóság­gal kultuszt csinált, semmi kozmetika!
                    Szemei mint apró darazsak futkostak, és bele­szurkáltak mindenbe. A nevetése úgy
                    világított, s amellett oly cinikus volt, nem a kedélynek, hanem az
                    intelligenciának a vidámsága szikrázott benne.</p>
                <p>- Magával beszélnem kell, Lenke, rögtön.</p>
                <p>- Jól van, Dezsőke, rögtön beszélhet velem. Hát izé úr, kedves, tudja, maga csak
                    menjen ki a gulyákhoz. Én is ott leszek. Válassza ki, amit akar, de előre
                    megmondom, hogy a kegyenceket nem adom el.</p>
                <p>- A Becskereken van a cifra gulya, méltóságos asszony?</p>
                <p>- Stimmt.</p>
                <p>Ezzel vidáman intett a vevőnek, aki mélyen meghajolva, kifogástalan úri
                    mozdulattal, mégis kifogástalan szögletességgel, mert ezt meg kell tanulni, hogy
                    a kastély előtt egészen más a táncmozdulat, mint bent a szalonban... elment. A
                    bricskája ott várt a fenyők alatt, beült, s utasítást adott a kocsisának.</p>
                <p>- Hol van a zöldköves gyűrű? - kérdezte Fábján.</p>
                <p>Lenke felhúzta a homlokráncait: nem törődött vele, a homlokán bármilyen ráncok
                    gyűrődnek is.</p>
                <p>- A zöldköves... Aha... teljesen értem... Várjon csak... Mikor is láttam én azt
                    utoljára Lacin?... Nézd csak: Damján! - kiáltott fel hirtelen. Két vasderes
                    pompás lóval délről jött egy bricska. Damján Pali maga hajtott, nagyon
                    legényesen és akkurátusan, mint aki maga tanulta meg a hajtást. - Gondolkozni
                    kell egy kicsit. Mingyár megmondom magának Dezsőke... Baba szenved szegény.</p>
                <p>- Nagyon. Nagyon.</p>
                <p>- Kiheverhetetlen. Nem?... A csapás... Én nagyon vele érzek... Majdnem annyira,
                    mint: utó­végre én is vesztettem annyit, mint ő, no nem?</p>
                <p>De már Damján Pali megállott előttük:</p>
                <p>- Kisztihand, üljenek fel. Nem? Akkor leszállok.</p>
                <p>Már lent is volt. A kocsis átvette a lovakat, s ő avval a mulatságos kitömött
                    vállú snájdig­sággal nyújtott előre kezet, előbb Lenkének, aztán Fábjánnak.</p>
                <p>- Tudja, Lenke, csak azért jöttem át, mert van ám benzin. Már intézkedtem, hogy
                    magának is küldjenek át két hordóval.</p>
                <p>- Kettővel? Maga pazar ember, Damján.</p>
                <p>- Pazar ló. He? Kezit csókolom. Éppen itt tartják a trafikát? a legnagyobb
                    melegben? a városháza sarkán?</p>
                <p>Nevettek, eredeti volt: a debreceni városháza?</p>
                <p>- Akarnak egy pohár bort? - vágott rá Lenke - úgy-e nem? Nekem tudniillik ki kell
                    mennem a gulyára. Ez a Schön volt itt, a szolnoki Schönökből, vagy Schwartz? Aki
                    a Málinka uradal­mat bérelte ki, most állítja össze a törzsállományát, s
                    remélem, húsz-huszonöt darabot rá tudok sózni. Maga most kivihet engem Damján a
                    Becskerekre, nem akarom, hogy soká ott törje a fejét a szegény ember: csak hadd
                    vegyen ő kapásra, egy-kettő, gyerünk. Maga ott nekem jó szolgálatokat tehet,
                    Damján.</p>
                <p>- Tartom szerencsémnek.</p>
                <p>Lenke nevetett:</p>
                <p>- Tudja mi az újság? A gyermekeim kapnak egy új kapust a MOVE-től. Ezek az
                    ostobák már egészen elbízzák magukat, hogy a téglási sportklubban oly
                    szerencsésen megverekedtek, s pazar 1:0-ra győztek, mondhatom, agyongyőzték
                    magukat. Most meghívták a téglásiakat reváncs mérkőzésre...</p>
                <p>Csillogó szemmel és nagyon nevetett, túlzottan.</p>
                <p>- Azt mondja az én Miskám, tizenhét éves kölök, méltóságos asszony, csak
                    eljönnének az anyjuk istenit, lerúgom a sípcsontot a lábaszárárúl...</p>
                <p>Harsányan nevetett. Akartak, nem, kénytelenek voltak vele nevetni.</p>
                <p>- Meg azt mondják, roppant helyesek, csak gyünnének el, nagyon erős csapat az
                    is... de ha ott meg tudtuk őket verni, itt úgy megrakjuk, hogy seggen csúszva
                    másznak haza... így mondta “seggen csúszva”... a bitangok: effélékkel szedik ki
                    belőlem a pénzt... Nevetek, hát nem tudok ellenállani, mint az ecceri
                    lány...</p>
                <p>Kedves volt, ahogy rakétázott. Fábján főbíró szinte kiesett a hajsza
                    feszültségéből. A régi családok fáradt, nyírségi önzése előtt nincs más, csak a
                    saját pillanatnyi szórakozásuk. Ezt a dzsentri örömvadászatot semmi sem
                    akaszthatja meg. Különös volt, hogy ez az öregedő nagyúri nő úgy kiszolgáltatta
                    magát, mint egy királynő. Az urak le voltak kötelezve, hogy itt a mezők közepén
                    méltóztatik velük tréfálni, csaknem összekacagták magukat.</p>
                <p>- Ez a Weisz vagy micsoda, nagyon jókat mondott itt az elébb... Ezt magának meg
                    kellene márványban örökíteni Damján, mint a szabolcsi pap a Szózatot: hogy az
                    utókor el ne felejtse -, de komolyan, felvésette sírkőmárványlapra az
                    ebédlőben... Szóval, azt mondom neki: hogy mer maga hatezer holdat kivenni? Ért
                    maga ahhoz?... Azt mondja rá: “Nézze méltóságos asszony, annyihoz értek, hogy
                    nekem elég egy gazdasszony meg egy kocsis. De a gróf úrnak volt a kastélyban
                    négy inasa, a lóistállóban a parádés lovak mellett hatan, a kertészetben, amit a
                    gazdaság mívelt meg s aminek a termését a méltóságos asszonynak ajándékozta a
                    méltó­ságos úr, voltak öten, volt tyúkász, volt motoros, mind a méltóságosok
                    kedvét szolgálták - szóval, huszonkét éves-állás volt, ezenkívül tizenkét
                    szobalány, mosogatólány volt beren­delve külön kommencióval a cselédség
                    gyerekeiből. Harmincnégyen szolgálták az urakat, akik az uradalomnak egy fillér
                    hasznot nem hoztak...”</p>
                <p>Nagyon nevetett s még hozzátette:</p>
                <p>- Ebbe nincs benne az udvari káplán, az biztos, s persze nincs benne a gyerek
                    nevelése és az élet... Ez, igaza van, tisztán üzemi tehertétel... Nem?</p>
                <p>- Azt mondja ez a Klein izé... hogy a zsidók a bérleten azt az összeget, amit így
                    meg tudnak takarítani: mind tovább belefektetik a gazdaságba. Amit mi kiveszünk,
                    azt ők beleteszik.</p>
                <p>- Rettenetes! - mordult fel a szép Daniján Pali, és villogott a szeme. - Akárhogy
                    csinálják, azt már megcsinálták, hogy a megyének nagyobbik fele az övék. Kérem,
                    már nem lehet végig­menni a megyén, minden faluban minden kastély az övék...</p>
                <p>- Igen, és ha az ember a földeket nézi - szólt bele Fábján -, ahol elhanyagolt,
                    pipacsos, régimódi művelés, öreg viskók vannak, az mind magyar uraké még... ahol
                    belterjes gazdál­kodás, vadonatúj cseréptetős gazdasági épületek... az mind a
                    zsidóké.</p>
                <p>- Na, ne politizáljanak - kiáltott fel Lenke, s kezet nyújtott Fábjánnak: -
                    Menjen el Zizyhez... - mondta neki, megismételte a szót: Zizy... Isten vele.</p>
                <p>Evvel fellépett a Damján kocsijára, egészen elfelejtette, hogy tulajdonképpen ő a
                    vendéglátó gazda.</p>
                <p>- No, Damján, gyerünk, gyerünk.</p>
                <p>Damján Pali kézbe vette a gyeplőszárat, csettintett, és a tüzes, gyönyörű lovak
                    táncolva indultak el.</p>
                <p>Fábján soká nézett utánuk, s nem tudta volna megmondani, min tűnődött: a magyar
                    sorson.</p>
                <p>Akkor beült az autóba, s azt mondta: Csep.</p>
                <p>Éppen eszébe jutott, hogy kié lehetett az a motorbicikli a kakaslábi udvaron? nem
                    volt a “zsidóé”, az a saját bricskáján távozott el. S már arra gondolt, hogy mi
                    köze neki a motorhoz, mikor észrevette, hogy annak a búgását hallotta az imént,
                    s most látja is, ahogy az országútról bekanyarodott a mezőre.</p>
                <p>- Hova megy ez?</p>
                <p>A sofőrre is rászólt:</p>
                <p>- Jenő? mi keresnivalója van ennek a motorosnak a csepi mezőn?</p>
                <p>- Valami vigéc - szólt vissza a sofőr, aki a maga nyugdíjas állásában, pláne az
                    alispán úr által úgy elkényeztetve, egyáltalán nem tartotta már szükségesnek,
                    hogy megerőltesse az agyát.</p>
                <p>A motor csakugyan megállott nem messze az úttesttől.</p>
                <p>Fábján felemelkedett a kocsiban s látta, hogy egy vaskos ember száll le a
                    kocsiról, s lemegy a föld alá.</p>
                <p>El nem tudta képzelni mi az? Van ott valami völgy?</p>
                <p>De nem volt ideje a saját személyes érdeklődésével foglalkozni, már bent is volt
                    a faluban.</p>
                <p>A falu tágas utcájú homoktalaj. Szélvájta partok az út két felén, mert a szél hol
                    innen csava­rog, hol onnan s mindenütt kotor. Szerbtövis veri fel a szigeteket
                    az út közepén, s mint köz­igaz­gatási felső hatóság nagyon mérges lett ettől:
                    hiába doboltatja folyton, hogy irtsák.</p>
                <p>A kis házak nagy része még most is gaztetős. De már oly kopottak, mint akik
                    bennük laknak. Szomorú, de talán az egész országban ez a vidék a legszegényebb
                    és a legelmaradottabb. Hol vegyen annyi erőt, hogy ezen segítsen. A
                    legbabonásabb is. Csak legalább bábát tudna eleget szerezni a falvainak, de még
                    az sincs. A szegény asszonyok egymásnak segítenek a szülésnél. És a temetésnél
                    is. Sok a gyerek, és kevés velük szemben az irgalom. “Tedd rá a dunnát fiam -
                    tanítja az öregasszony a fiatalt -, én még a lábomat is rátettem.”</p>
                <p>Pedig milyen kedvesek ezek a magyar falvak. Oly derültek, szinte mosolyognak.
                    Kivált az ákácvirágzáskor. Ha a japánok világreklámot tudnak csinálni a
                    cseresznyevirágzásnak, ami csak pár napig tart: mit lehetne ezekből az ákácos
                    falvakból kitenyészteni. Két egész héten át vastag illatárban úsznak a falvak és
                    a határutak mindenfelé. A mély öblösödésű különös nyírségi utak, ahogy a dús,
                    kövér, araszos ákácvirágfürtök hihetetlen tömegben hullanak le rájuk;
                    vasboronával szántják fel az utakat simára, egyenesre: az ákácvirágzás ünnepét
                    semmi­hez sem lehet hasonlítani.</p>
                <p>S mintha kriptaszagot érezne, ezek a modernizált kastélyok csak egészségtelen
                    erőlködést árulnak el, a régi kedves vidám úri élet hangulatának nyoma
                    sincs.</p>
                <p>- Egyszeregy nagyúr - mesélte a főispán az autóverseny vezetőinek - Angliából
                    hozatott kertépítő mestert, mert új divatú kertet akart. Ő maga elutazott
                    külföldre, s mikor megjött, a guta majd megütötte: a bolond ánglus kivágatta a
                    régi szép fáit, és helyükre ákácfákat ültetett. Az angolnak az volt a legszebb,
                    s ahogy magyarázta nekik, az a legnagyobb látványosság: ha egy-egy ákácfa van
                    valahol s virágzik, az elemi iskolás gyerekeket hosszú sorban viszik el oda,
                    hogy megbámulják s szeressék a világ legszebb virágú fáját.</p>
                <p>No, itt az egész homokvármegye evvel van tele. Olyan is, az igaz, virágzáskor,
                    mint valami tündérvilág.</p>
                <p>Az autó megállott a híres Igalölky kastély előtt. Fábján kiszállott, s bement a
                    vasrácskapun, amelyen át látni lehetett a furcsa, suta, parasztgőgű épületet a
                    nagy, malter homlokzatával és öt oszlopával. Milyen szépeket tudtak építeni a
                    régiek a vályogból, a zömök gömbölyű oszlo­pokkal, szép arányú tetőzetekkel. Ez
                    valami kétségbeejtő, ez a pallérízlésű modern átalakítás.</p>
                <p>Tudta, hogy a főbejárat mindig zárva van, s jobbra hátra kell menni, körül az
                    épületben, s a hátsó tornácon megtalálja Zizyt, aki mint rendesen, most is
                    cigarettatöltéssel foglalkozott.</p>
                <p>- Maga hol jár itt? - kérdezte az úrasszony, s oly nyugodtan, halkan és
                    indulattalanul, ahogy a társadalmi szokás, a vérmérséklete és az izgalommentes
                    úrisága megszoktatta.</p>
                <p>Fábján mély tisztelettel csókolt kezet. Örömmel emelte fel a fejét: a zöldköves
                    gyűrű ott volt a szépasszony gyűrűs ujján.</p>
                <p> A kisbíró hamarabb odaért, mint a motor.</p>
                <p>A detektív nem akart a szemének hinni, ahogy a földalatti sötétbe belenézett:</p>
                <p>- Itt emberek laknak?</p>
                <p>- Itt-e.</p>
                <p>- Lehetetlen.</p>
                <p>A falutól egy kilométernyire, nem messze az országúttól, néhány bokor védelme
                    alatt, hatalmas ürgelyukhoz hasonló vájás volt a földben. Verem-istálló bejárata
                    volt.</p>
                <p>A detektív lekiáltott, de senki sem felelt.</p>
                <p>- Hé, van itt valaki? - kiáltott újra.</p>
                <p>Nem feleltek.</p>
                <p>A csepi kisbíró mulatságos fickó volt, nagyokat nevetett és a tenyerével
                    csapkodta a szárát.</p>
                <p>- Mennyík le. Nem jönnek azok fel, mert szígyellik. Nagyon szigyellősek.</p>
                <p>- Lehetnek is, az anyjuk mindenit. Főd alatt kell nekik lakni. Hogy a fenébe
                    találták ki, hogy így építsenek?</p>
                <p>- Á, nem ük. Van még ilyen istálló sok a faluba. Azelőtt így építettek. Főd alá.
                    Még a házakat is. Még nekem a nagyapám aszonta, hogy ez az igazi.</p>
                <p>- Én ilyet sose láttam.</p>
                <p>Evvel megindult a detektív a főd alá. Lejtősen volt lefaragva a mélyedés, hogy a
                    ló fel tudjon jönni. Amint a sötétbe mentek lefelé, trágyaszag áradt fel a
                    gödörből.</p>
                <p>Nem barlanglakás volt, hanem veremlakás, mint a cigányok földalatti putrija. De a
                    teteje vaskos gerendákból állott, mint a bányautakon s még deszkával megfedve, s
                    ennek a tetején homok volt. Fent kihajtott a fű, a bokor, meg az akáccserje a
                    ház fölött. Télen jó meleg lehet. De most erősen lóistálló szaga van.</p>
                <p>- Hátsz istálló - mondta a kisbíró.</p>
                <p>A detektív villanylámpát vett elő s avval belelőtt a sötétbe. Nagy fény kutatta
                    körül a helyi­séget. Jobbról nyitott ajtót látott.</p>
                <p>- Van ott valaki?</p>
                <p>Semmi válasz.</p>
                <p>A lovak nem voltak a helyükön, de látni lehetett, hogy itt laknak, friss alom
                    volt, de nem szalmából, hanem levélből, gazból, mindenféle avarból. A lócitromok
                    még frissek voltak.</p>
                <p>A detektív bement jobbra az ajtónyíláson, amely ajtószárny is volt, csak nem volt
                    beakasztva. Biztosan azért, hogy hadd szellőzzön. A szomszéd hajlékban
                    disznóólat s tyúkólat talált. Ez is mind üres volt. Jó meleg lehet télen. Itt
                    bizonyosan hamarabb tojnak a tyúkok, mint az államilag szubvencionált
                    tyukászatokban.</p>
                <p>Még tovább akart menni, de ott már be volt zárva az ajtó.</p>
                <p>A detektívnek az jutott az eszébe, hogy talán a domb túlsó oldalára is van
                    kijárás, és most megszökött előle, aki odabent lappang.</p>
                <p>Pillanatig sem habozott, nekivetette a vállát az ajtónak, s azt csakugyan
                    ajtófélfástól együtt kiemelte a legnagyobb könnyűséggel.</p>
                <p>A homokfal egyáltalán nem tartotta az ajtó fáját.</p>
                <p>Ahogy betört, abban a pillahátban tápászkodott fel egy alak a szalmában.</p>
                <p>Anton - gondolta a detektív, s revolveréhez nyúlt, elővette, ráfogta:</p>
                <p>- Kezeket fel. Vagy lövök.</p>
                <p>De az ember nem emelte fel a kezét. Csak nézett.</p>
                <p>- Lövök - ismételte a detektív.</p>
                <p>- Lüjjön - mondta az ember.</p>
                <p>Erre óvatosan leeresztette a fegyverét.</p>
                <p>Soká néztek szembe egymással a villanylámpa fényén.</p>
                <p>- Maga Ammer Anton?</p>
                <p>- Mit akar?</p>
                <p>- Az vagy nem az?</p>
                <p>- Mit akar tüllem?</p>
                <p>A detektívnek igazán kedve lett volna beleereszteni egy golyót a gazemberbe, aki
                    éppen úgy viseli magát a hivatalos hatalommal szemben, mint a többi magyar ezen
                    a vidéken. Hát nem félnek ezek a hatalomtól? Még csak meg sem lehet őket
                    ijeszteni? Ne adj isten, hogy elváltoznék a színük, hogy belesápadva
                    remegjenek... Nem féltik az életüket?</p>
                <p>- Államrendőrségi detektív vagyok.</p>
                <p>- Akkor jó helyre gyütt. Itt jó helyen van.</p>
                <p>S csak nem akar megijedni.</p>
                <p>A detektív a fegyverét mozdította.</p>
                <p>- Nézze, barátom, szabadulást hozok magának, ha maga Ammer Anton.</p>
                <p>- Én az vagyok, de mire nekem a szabadulás. Nem csináltam én semmit.</p>
                <p>- Akkor minek van itt?</p>
                <p>- Híves van. Lehet ebéd után aludni.</p>
                <p>- Mit csinált délelőtt?</p>
                <p>- Kapáltam.</p>
                <p>- Kinek?</p>
                <p>- A sógoromnak.</p>
                <p>- Mér laknak ezek itt?</p>
                <p>- Hát... szívesebben laknának a kastélyba.</p>
                <p>- Oszt jó itt lakni?</p>
                <p>- Nem kerül sokba.</p>
                <p>- Gyerek van?</p>
                <p>- Gyerek a van elég. Mér ne vóna?... Szegények!</p>
                <p>- Magának is van?</p>
                <p>- Van, nekem is van.</p>
                <p>- Hány?</p>
                <p>- Hát még csak három, de lehet, hogy kettő meg hasba. Nagyon nagy az asszony.</p>
                <p>- Vegyen neki posztópapucsot. Magának micsoda cipője van?</p>
                <p>Az ember most először mozdult úgy, mint akinek mégsem tanácsos detektívvel
                    találkozni.</p>
                <p>De azért meggondolta s kivetette a jobblábát. Gumitalpú, meglehetősen elnyűtt
                    sárgacipő volt a lábán.</p>
                <p>- Hun vesz maga ilyen cipőt?</p>
                <p>- A feleségem kapta.</p>
                <p>- Kitül?</p>
                <p>- Az úrtul. Mosáson vót bent az udvarban, oszt mondta az úr: Nesze Mari, vidd el,
                    a méltóságos asszony úgyse szereti.</p>
                <p>Tehát a cipő már megvan.</p>
                <p>A detektív leguggolt az ember mellé, önkéntelenül azért, hogy megfigyelje a
                    cipőt. Kivette a cigarettatárcáját s sodort egyet. Akkor megkínálta az embert
                    is:</p>
                <p>- Tőtsön rá.</p>
                <p>- Nem pipázok.</p>
                <p>- Pödörjön.</p>
                <p>- Azt szívesen.</p>
                <p>Szakértelemmel sodort egy cigarettát.</p>
                <p>- Hol vágta el a cipőtalpat? - kérdezte a detektív.</p>
                <p>- Kovácsnál vótam. Most a tavaszon. Vasba léptem. Gondolom ekevasba.
                    Végighasította.</p>
                <p>- Tartsa csak így... Északról keletre... kanyarodik a vágás... Jobbkéztül van
                    kelet. Mi?</p>
                <p>- Magának igen.</p>
                <p>- Osztán minek vette fel maga ezt a cipőt? Hogy lehet ilyen marha. Éppen az
                    uraságtúl lopottba menni el.</p>
                <p>- Nem lopott.</p>
                <p>- Nem lopott! A körözésben benne lesz, hogy egy pár cipő hiányzik az úréból,
                    gumitalpú. A talpon erős vágás van keresztül... keletre...</p>
                <p>Anton egyet billentett a fejével.</p>
                <p>- Tudja kérem: én nem menekülök. Úgyis meglelik az embert. Úgyis megmondják.</p>
                <p>- Mégis elmenekült.</p>
                <p>- Az első ijedtségbe az ember beleszalad a nádasba, mint a farkas az erdőbe... De
                    lássa, én eljöttem a testvéremhez, azóta itt fekszek... Várom, hogy értem
                    jöjjenek.</p>
                <p>- Tudta?</p>
                <p>- Persze, hogy tudtam. Az emberek elől nem lehet elbújni. A rendőrség elől
                    lehetne: de az emberek elől nem... Biztos, hogy már az egész falu megszagolta,
                    hogy itt vagyok... Felforr a falu, hogy a főd alatt lappang a gyilkos... Még ha
                    gyilkos vónék... de nem vagyok, csak ők azt hiszik... Hát hova menjek, mongya...
                    Legjobb, hagy vigyenek el... Hova bújhatok itt a fődbe? Vakondok nem vagyok,
                    hogy beássam magam... De meg akkor is meglelnének, mer a fődet ki kell hányni a
                    vakondoknak is, ha el akar férni...</p>
                <p>- No, ide figyeljen Anton. Magának el kell tűnni... Ne ugráljon... Én tudom, mit
                    kell magának csinálni... Nem a magam kedvéért vagyok itt, és semmi hasznom sincs
                    belőle, kivéve, hogy a sógorát megkopasztottam egy sonka erejéig.</p>
                <p>Anton felnézett rá.</p>
                <p>- Igen, igen. Azt hiszem kevesen mondhatják el, hogy Karankáéktól sonkát kaptak
                    nyár derekán. Hát én kaptam. Muszáj volt nekik leadni egyet a pallásrul. Azóta
                    már el is vitték, vagy most viszi a maga sovány húga, Anna, ha jól emlékszek...
                    Nohát, azért kaptam, mert én magát nem akarom elfogni, hanem el akarom küldeni
                    ebbül a megyébül más vidékre... mindegy hogy hova, akárhova, csak tűnjön el,
                    menjen el. Még útiköltséget is kaphat tőlem, csak ne zavarja itt a
                    levegőt...</p>
                <p>- A bizony nem vóna rossz - morogta Anton -, mert nekem egy vasam sincs.</p>
                <p>- Kap húsz pengőt, s váltson jegyet Budapestig. Ha majd lecsillapodnak az
                    emberek, hazajön.</p>
                <p>- Húsz pengő. Avval nem sokra megyek.</p>
                <p>A detektív megcsóválta a fejét.</p>
                <p>- Még tíz pengőt kaphat, hogy körülnézhessen munka után: de rögtön mennie kell,
                    rögtön... Én elvinném magát a legközelebbi állomásig, de hát motorbiciklin mégse
                    szállíthatom a gyilkost. Mi?</p>
                <p>- De ha nem vagyok gyilkos?</p>
                <p>- Az nincs ráírva az orrára. Inkább az van ráírva, hogy ha meglátják velem
                    együtt, cifra hírek kerekednének. No, itt a pénz... Nekem most menni kell... Mit
                    szól hozzá, hogy megbízok egy gyilkosban?</p>
                <p>- Mit kell nekem ezér csinálni?</p>
                <p>- Akárhol szóba kerül a dolog, magának azt kell mondani, hogy Avary méltóságos úr
                    öngyil­kos lett... Megértette?... Hogy maga látta is, mikor maga ellen
                    fordította a fegyverét. Ott lent a veranda előtt, mikor látta, hogy a felesége
                    megcsalja, főbe lőtte magát. Rendben van?</p>
                <p>- Nem láttam. Nem is lőtte fűbe magát. A barátja lűtte meg.</p>
                <p>- De értetlen ember. Ne hozzon ki a sodrombul. Akár látta, akár nem látta: így
                    vót. Akkor megesküdhetik rá. Ha én mondom, hogy így vót... Nincs magába annyi
                    becsület, hogy meg­mentse a jó gazdája hírét?... Ha a méltóságos asszony így
                    akarja, akkor magának is így kell mondani.</p>
                <p>Anton lehajtotta a fejét, s mogorván nézte a villanyfény mellett a sárga cipő
                    orrát.</p>
                <p>- Nem is vót méltóságos - morogta csöndesen. - Naccságos vót.</p>
                <p> Fábján örült, hogy legalább a ház hátulsó partjához nem nyúlt hozzá az építő
                    szellem. Való­színűleg elfogyott a pénz, s így a régi enyhely megmaradt
                    vadszőlővel befutott, igazi hűvös, árnyékos fészernek.</p>
                <p>Kicsit zsúfolt volt, a foghíjas, csorba, de kitűnő bútorok egy-két japán fonott
                    székkel nagyon kedvesen tömték meg a helyiséget. Kitűnően lehetett benne
                    beszélgetni.</p>
                <p>- Azért telefonáltam Lacinak délben - mondta Zizy, aki végtelenül halk,
                    végtelenül szomorú fiatal asszony volt -, mert meg vagyok ijedve emiatt a
                    Krajzler miatt.</p>
                <p>- Szóval maga telefonált.</p>
                <p>- Én, igen, rögtön ebéd után, úgy egy óra tájban. Nagyon meg vagyok ijedve, hogy
                    ebből a Krajzler esetből valami roppant nagy kellemetlenségünk lesz még. Holnap
                    nevezik ki a csődtömeggondnokot s nincs senkim, aki egy lépést is tenne
                    értünk... Tudja, az uramra effélékben nemigen lehet számítani, már emberileg
                    kiszámíthatatlan, hogy...</p>
                <p>Fábján egy arcizmának sem engedte meg, hogy jelezze, hogy “tökéletesen érti”. A
                    Zizy ura bizonyosan most is itthon van, reggel az ébredéskor megiszik egy liter
                    pálinkát: egész napra elintézi a lelki egyensúlyát.</p>
                <p>- S elfogott a rémület - folytatta halkan, cigarettázva Zizy,ernyedt tartással,
                    beesett mellel, apatikusan -, mi lesz, ha nélkülünk rendelkeznek velünk...
                    Tudja, kedves, én igazán az egész világon a legkevésbé vagyok alkalmas arra,
                    hogy a család anyagi ügyeit kezeljem - s fájdalmasan mosolygott, szinte humoros
                    volt, hogy egyáltalán ez a feladat vár rá, annyira gyámoltalan és az élet
                    ügyeiben annyira járatlan volt egész életében, azért is lett Zizy a neve, mert
                    már kicsi korában csak egy kis zizegő hangot adott s rajta maradt ez a becenév,
                    holott még csak Elisabeth sem volt, bár ebben a világban még mindig nagyon
                    divatos volt Erzsébet királyné szépsége és neve.</p>
                <p>Fábján máris hatása alá került. Emlékeztetett az ő anyjára, aki ugyanilyen
                    filozofáló és álmodozó széplélek volt: eszméknek élt s “az egész emberiséget”
                    szerette, sőt imádta s rajongott érte, de az egyesektől, az egyénektől
                    rettegett, s azt lehetne mondani, iszonyodott.</p>
                <p>Az egész megye ismerte a bajukat a bérlőjükkel Krajzlerrel, aki Amerikába
                    szökött. Úton-útfélen, kávéházban, zsidók és keresztények csak erről beszéltek.
                    Fábjánnak úgy tűnt fel, mintha bárhová megy, olyan sűrű bűnügyekbe lépne bele,
                    hogy itt egészen lehalványodik az, amelyben nyomoz. Itt is, ha összehasonlítja,
                    ez a Zizy éppannyira részvétre szorul, mint Vilma.</p>
                <p>- De hogy is kerültek maguk a Krajzler-ügybe, Zizy?</p>
                <p>- Hogy kerültünk? Egyik ügy szüli a másikat. Minket a Bedekovich-ügy kergetett a
                    Krajzler markába. Tudja, kedves, bemegy az ember a bankba, s megkérdi, ha már
                    bent van a városban, a lejárat napját...</p>
                <p>Fábján nevetett; ez a legbiztosabb módszer: a bankban csak tudják. Nagyon
                    rávallott a szép Zizyférjére.</p>
                <p>Zizy szarkasztikus humorral folytatta:</p>
                <p>- Mondja a Bankigazgató Bede: “Milyen jó neked, hogy vehetsz fel pénzt. De nekem
                    milyen rossz, hogy nem tehetem. A saját bankomnál lehetetlen. Nem írhatok alá
                    váltót. Saját magam­nak. Idegen bankhoz meg pláne nem fordulhatok, még azt
                    mondják, micsoda bank lehet az, amelyiknek az igazgatója idegen banktól kér
                    kölcsönt.” Az uram nem felelt. Hazajött s elmondta nekem. “Lelkem, mondtam neki,
                    ne menjen maga többet a bankba. Én majd felírom magának a lejáratok napját.”
                    Igen, de százötvenezer pengő adósság volt ott, és a legközelebbi lejáratkor nem
                    kellett nekem szólani, idejében értesítették az uramat, hogy nincs
                    hosszab­bítás, csak ha bizonyos összeget lefizet...</p>
                <p>Fábján megdöbbent, de most Zizy mosolygott. Most ő kezdett mosolyogni. A halál
                    mosolya volt.</p>
                <p>- Eredj be, mondtam neki, és az uram úgy vette, hogy megadtam a szankciót arra,
                    hogy aláírjon Bede barátunknak egy tízezer pengős váltót. Pedig én csak annyit
                    mondtam neki:</p>
                <p>- Tudd meg legalább, mit akar.</p>
                <p>A körmeire nézett, vagy a gyűrűre a középujján?</p>
                <p>- Bedekovich kiállított egy váltót tízezer pengőről, és ad egy levelet, hogy ez
                    az összeg nem az aláírót terheli, hanem őt, s ő ezt az összeget a birtokába
                    fektette be. Az uram hazahozta az egészet, s kezembe adta. Én természetesen
                    kétségbe estem, s a magam szerény kis átkait is elrebegtem, hogy: “lehetséges
                    ez!” “emberi dolog ez?” “felfoghatatlan!” De közben szédül­tem és éreztem, hogy
                    most aztán el vagyunk veszve. Veszettül éreztem a bajt. Két nap múlva
                    meglátogatott Bedekovich. Megnézte az istállót. Rettenetesen beleszeretett az
                    egyik lóba, amelyik olyan jó pár lenne az övéhez. Ellenben iszonyúan rábeszélt
                    bennünket egy pár ökörre, ami éppen nagyon jó lenne szerinte nekünk, az egész
                    gazdaságot fellendítené. “Csak vissza a természetes gazdálkodáshoz.”</p>
                <p>- Mit mondjak, kedves. Az uram potom áron eladta a lovat, és rettenetes áron
                    megvette a két ökröt. A váltóról egy szó sem esett. Lejáratkor értesít, hogy
                    jöjjön be. Bemegy. Hogyne menne. Ijedten ment be szegény.</p>
                <p>- Pajtás - azt mondja az igazgató -, az aláírtakból egy váltót elhasználtam,
                    adjál másikat. Ezen már aztán az én szegény jó uram is felháborodott, s az
                    asztalra csapott.</p>
                <p>- Jelents fel - mondja az igazgató -, én nem tehetek mást.</p>
                <p> - Hát így kezdődött, és így folytatódott. Az uram néha megmondta, néha nem
                    mondta. A váltók egyre szaporodtak, s aztán jött a bankbukás, Bedekovich úr főbe
                    lőtte magát, nyugodjon szegény: kár volt gazembernek lennie, semmi haszna nem
                    volt belőle. Nekünk sem.</p>
                <p>- Akkor gyorsan segítség után kellett nézni. A segítség itt kopogtatott. Úgy
                    hívták, hogy Kraizler úr.</p>
                <p>- Nagyon rendes zsidó volt. Egy költő! Vagy álmodozó. Szinte rokonszenves volt,
                    ahogy bebizonyította “svarc auf vejsz”, hogy ő itt a mi birtokunkon, ha kellő
                    időben bérbe adjuk neki, középeurópai sertésgócpontot létesít... Neki ehhez hét
                    millió pengőre van szüksége, de az éppen rendelkezésére áll. Vasúti állomásunk
                    van, azt ő azonnal megnagyobbítja, a vonal, a csatlakozás mind rendelkezésére
                    állott. A megye kitűnő erre a célra, mert az országban a legjobb kukoricatermő
                    vidék. Már fel is vásárolta az egész évi termést. Már építették a
                    betonistállókat, higiénia, racionalizmus, minden pompásan...</p>
                <p>- Igazán fantasztikus, hogy mi ketten, gyermektelenül képtelenek voltunk a
                    legszerényebben megélni ebből a hatszáz holdból. Ezek előre lefizették az ötévi
                    bérletet, azonfelül pontosan és elsőrangú minőségben szállították, ami
                    természetbeni járandóság volt. Tizenegy család meg­élt, s egy olyan tömeg embert
                    tudtak foglalkoztatni, amit én be sem láthattam mekkora... Valóságos Amerika
                    volt: építettek, teherautók szállították a cementet, téglát, fát, vasat és a
                    kukoricát...</p>
                <p>- No látja, s most hol vagyunk?</p>
                <p>- Beütött a krach: a kukorica ára leszállott a felére, s ő szerződéssel kötötte
                    le az idén is az egész termést, ezer meg ezer vagont, s tessék átvenni...</p>
                <p>- Mondhatom szívemből sajnáltam, mikor legutoljára itt volt nálam: napok alatt
                    megőszült, tudja mit: napok alatt rongyos lett. Nem tudom hogy csinálta, de
                    valósággal toprongyos szegényember benyomását keltette, pedig odáig csak Bécsben
                    rendelt ruhái voltak, s hogy tudta viselni!</p>
                <p>- Én nem hiszem, hogy pénzt vitt volna el. Nem volt neki. Azért mégis ki tudta
                    csinálni, hogy mire az első följelentést megtették volna ellene, már Amerika
                    felé hajókázott. Vagy Afrika, vagy isten tudja, milyen földrész felé. Itthagyta
                    a feleségét, a gyerekeit, a sógorokat, az egész brancsot. Az ő számára ez az
                    öngyilkosság. De ebből van feltámadás, mert szentül hiszem, hogy a legrövidebb
                    idő alatt pénzt és hajójegyet fog küldeni a családjának. Tudja, a felesége az
                    nem is volt kétségbeesve. Nekem mindig az volt a meggyőződésem, hogy ez az
                    asszony egyáltalán nincs megrendülve.</p>
                <p> Fábján a szereplőket ismerte, de ez a község már nem tartozott az ő járásához,
                    tehát ilyen alaposan nem volt értesülve - most arra gondolt, hogy ez az ő
                    nyomozása valóban nem egy megfejthetetlen puskalövés földerítése: egy lövés, két
                    halott - hanem egy egész társadalmi réteg agóniájának leleplezése. Egy lövés
                    durranása egész madársereget riaszt fel a nádason, Penészleghy Lenke, Igazvölgyi
                    Zizy - ha még soká utaznék, kastélyról kastélyra a halál kutyáit uszítaná
                    csaholásra.</p>
                <p>- Nézze csak, Fábján - mondta az asszony -, ebben látom én a magyar tragédiát. Mi
                    nem tudtunk megverekedni olyan elemmel, amilyen ez a nemzetközi nagystílusú
                    észlény nép, amely bennünket egy pillanat alatt zsebre vágott. Nézzen rám, hogy
                    tudok én a Kraizler feleségével versenyezni? Az egy buja, kövér, erős fekete
                    asszony. Mintha karikatúra volna, annyira jellegzetes. Pedig én azt az asszonyt
                    őszintén meg tudtam szeretni, és sokat is voltam együtt vele. Tanultam tőle:
                    egyelőre semmi mást nem tanultam, csak azt, hogy nekünk az életünket egészen
                    elölről kellene kezdeni, hogy ilyenekké fejlődjünk... Mi mind hamupipő­kék
                    vagyunk. Nekünk folyton egy magasabb hatalom kell, aki ismeri a mi
                    kiválóságunkat, és egy ügyetlenkedve elveszített kis félcipő alapján mégis
                    nekünk ajándékozza a kincset és a boldogságot...</p>
                <p>- Én nem tudom, mi az, hogy zsidó. Ember. Éppen úgy emberek, mint mi. Én még azt
                    sem tudom, mi az a zsidó szolidaritás. Ezek éppen úgy harcolnak egymással, mint
                    mi, gyűlöl­ködnek, torzsalkodnak, pletykálnak, ártanak egymásnak.</p>
                <p>- A szolidaritás ott van bennük: ahol a zsidó faji érdekről van szó.</p>
                <p>- De csak akkor és ott.</p>
                <p>Fábján:</p>
                <p>- Most találta meg a titkot. Éppen itt van a mi ősi, gyökeres és
                    kiegyenlíthetetlen veszte­ségünk és hibánk. Mi szeretjük egymást, mi rajongunk a
                    hazáért, az emberiségért - de az, hogy magyar valaki, a mi számunkra semmit sem
                    jelent, s ez semmi, de egyáltalán semmi áldozatra sem visz... Kérem, ebben az
                    országban csak egy igazán elnyomott faj van, a fajmagyar. Csak egy tökéletesen
                    szegény, koldus, nyomorult tudatlan és fegyelem által sújtott: a tiszta magyar.
                    Itt se a német, se a tót, se az oláh, se a bunyevác, szerb, még a cigány sincs
                    olyan szegénységben, olyan ősszegénységben, mint a színmagyar proletariátus. Itt
                    vannak a mi falvaink, körülöttünk: kérem, meg kellene már egyszer örökíteni őket
                    ebben az állapotban, mert nemsokára eljön az idő, hogy a korszellem valahogy
                    csak felszabadítja őket - akkor aztán nem fogja elhinni senki, hogy volt ilyen
                    műveletlenség és ilyen szegénység... ekkora műveltséggel és lelki
                    gazdag­sággal...</p>
                <p>- Tudom mit akar mondani... Nincs bábánk. Én ezt tudom például, de mit tehetek?
                    Én nem szerezhetek a falunak, bábát...</p>
                <p>- Drága, ne vegye rossznéven, kedves jó Zizy, de még maga szerezhetne is, és
                    szerezhetett volna már régen... Unokatestvére a Szent Imre-kórház igazgatója...
                    hogy mondhatja, hogy nem szerezhet egy bábát a falujának... S itt helyben is, ha
                    valaki! a maga legkisebb szavára elintézi a község, hogy a bába megkapja azt a
                    csekély javadalmazást, ami kell... az urának a neve... a saját gyönyörű neve: a
                    magyar história csillog ebben a két névben... s még a hatszáz holdjuk is: nem
                    tenné képessé magát arra, hogy egy bábát szerezzen a falunak?... mikor itt az
                    asszonyok egyetlen foglalkozása a pletykálkodáson kívül a szülés...</p>
                <p>Zizy megfagyott mosollyal nézett maga elé:</p>
                <p>- Ezt én mind tudom - mondta halkan -, el is mondtam már önvádképpen
                    akárhányszor... de ha nem tudok megmozdulni... értse meg, én nem tudok Vilinek
                    szólani: hogy kérlek szépen... és én nem tudok a falu bírójának szólani, hogy
                    kérem szépen... Én nem tudok mást, csak cigarettát tölteni, s rátelefonálni
                    szegény Lacira, hogy az istenért jöjjön már, holnapután kineve­zik a
                    csődtömeggondnokot, s be fognak ültetni egy idegen járásbírót, valami svábot...
                    hallottam valamit, s még mindig úgy állok, ahogy akkor, hiába volt minden,
                    szegény Laci hiába fogta be a lovait, s hajtatott be negyven kilométert a
                    városba, mert a vonat már elment, s ő még aznap akart beszélni... nézze, itt
                    ülök, tehetetlenül, s eszem ezt a rossz cigarettát... Ennyit kaptam a
                    kultúrából... s az uram visszament a múlt századba alkoholmérgezésért...</p>
                <p>- Mit kell magukkal csinálni! - kiáltott fel Fábján. - Hogy lehet magukba lelket
                    verni!</p>
                <p>- Igen.</p>
                <p>- Mindnyájan öngyilkosok akarnak lenni?... Kiélték magukat.</p>
                <p>- Nem tudom... De itt lakik szemben két testvér, két Hangyássy. Nem is oly
                    öregek, ötven­évesek. Harminc év óta osztatlan birtokon gazdálkodnak, és harminc
                    év óta nem szólanak egymáshoz... Ilyenekben nagyok vagyunk.</p>
                <p>- Vagy szegény Iván... Húsz évig élt együtt avval a kis hegyes jércével, akkor
                    megtudja, hogy báró Fangh szereti, s a legkisebb gyerek nem is az övé... S még
                    csak agyon se lőheti magát, mert pénzzel tartozik a bárónak... Elébb ki kell
                    fizetni... Igen, de a birtokot már nem lehet megterhelni, s ha lehetne is, senki
                    sem ad rá... Hol lehet most pénzt kapni? Ismerek egy gazdát a falumban, harminc
                    disznót hízlal s elfogyott a kukorica, mert annak meg most felment azára... nem
                    kap száz pengőt, hogy kukoricát vehessen rajta: Iván bevitte az anyja ékszereit,
                    az anyja mindent odaadott, mert megértette a fiának a helyzetét, s hiába akarta
                    deponálni a tízszerte akkora értékű ékszercsomagot, nem kapott egy törlesztésre
                    valót... S ott van a kisgyerek. Már be kellene adni az iskolába, már a múlt
                    őszön kellett volna, s nem adhatja be, mert akkor az ő nevét fogja viselni
                    örökké, pedig ő tisztázni akarja a másik két gyereknek a sorsát... és akkor azt
                    kérdi a kisfiú: Apa, igaz, hogy nem maga az én apám? hanem a báró bácsi?... Ez
                    aztán döntött: végre is agyonlőtte magát.</p>
                <p>Fábján izzadt a melegben, minden, amit beszéltek, mintha ennek a fulladt, tikkadt
                    nyári hőségnek a miazmája volna.</p>
                <p>- S miben tudunk mi finomak lenni?... - folytatta. - Hajnalban felkél, s kimegy a
                    fáskamrába... és ott lövi agyon magát... Miért?... Nem akart a kényes kis
                    feleségének disznóságot csinálni a hálószobában vagy az irodában, vagy hol
                    lőheti magát agyon az ember... Kint a kamarában, ott nem baj a vérfolt... Ne
                    szidja őt holta után a felesége...</p>
                <p>- És a felesége rögtön küld a bátyjáért, aki ügyvéd, hamarabb ment érte kocsi,
                    mint a halott­kémért, és ami kétes igénylésű, teheneket, szerszámokat stb. azt
                    mind eladják. A ház meg rá van írva.</p>
                <p>- Mikor a gyerek jön haza az iskolából, a gyászoló anya kiszól az ablakon, hogy
                    kisfiam, a kulcs elveszett, eredj a báró bácsihoz ebédelni. Ott is marad a
                    gyerek, míg a temetés zajlik. A Béla bácsi felesége nagyszerű asszony, első
                    perctől fogva tudja a dolgot, hogy ez a gyerek az uráé, és szereti is. Neki
                    gyereke nincs, hát elfogadja.</p>
                <p>- Így vagyunk mi, kezét csókolom, Zizy drága: nem lehet azt kibogozni, minden
                    egyes ilyen esetben mennyi a nemesség és a nemtelenség, mennyi a fenkölt és az
                    aljas. Egy bizonyos, életrevalók nem vagyunk...</p>
                <p>- És ki fog bennünket megjavítani? Ki fogja a gyerekeinket megváltani?</p>
                <p>- Én efelől nem aggódom. Ha a természet, vagy mondjuk az Isten, meg akarja
                    tartani ezt a fajt, akkor az meg fogja találni a kibontakozás útját; ha el
                    akarja veszteni, akkor az egyén úgyse rúgódozhat... Egy bizonyos: csak a
                    korszellem megváltoztatásával változhatik meg a magyar.</p>
                <p>Fullasztó a meleg. Fulladtak a gondolatok is.</p>
                <p>- Egy ilyen áradattal szemben meddő az egyeseknek a szembeszállása, még a
                    mártíriuma is. Árvíznek soha egyes ember gátat nem vetett. Legfeljebb a
                    gátszakítással... A védekezés mindig a közösségé: előre gondoskodni, hogy a
                    jövőben hasonló árvizek fel ne duzzad­hassanak... De ki és mi fogja megtanítani
                    a mi gyermekeinket a munkára?... Ma 1929-ben vagyunk. A mai fiatal generáció
                    ugyanaz, mint a mi korunk s apáink koráé volt... Az ifjúság menekül a kemény
                    munka elől... az ifjúság a mulatságba rohan... Csak itt-ott vannak könyv­búvó
                    fiúk, akik a jövő problémáin tűnődnek... Ki fogja, s mi fogja figyelmeztetni a
                    magyar ifjúságot arra, micsoda veszély lebeg felette... hogy a pusztulás, a
                    megsemmisülés, a halál fenyegeti. Ha csak meg nem tanulja a fizikai és a
                    szellemi munkát, az egész vonalon... igen, még a pult mellett is...</p>
                <p>Verejtékezett, most, ebben a zugban nagyon rekedt volt a levegő.</p>
                <p>- Ilyen nagy változást csak tömegpszichózis idézhet elő... Azt pedig csak a
                    korszellem válto­zása hozhatja... A korszellem az száguldozva járja be a
                    világot: egyszerre az egész föld­gömbön ugyanazok az eszmék divatosak és
                    uralkodók az elméken... El fog jutni hozzánk is... A magyarságnak mindig az volt
                    a sorsa, hogy utánapótolja a mulasztottakat, s akkor jobban és szebben csinálja
                    meg a maga feladatát... mint a jobbágyfelszabadításnál... Ma az egyéniség szabad
                    mozgásából várunk mindent: individualisták vagyunk... Ki tudja, hogy nyugati
                    példá­ra tíz év múlva nem fogunk-e mi is belesodródni a tömeg katonai
                    szervezésébe... akkor pedig minden egyéniség fel fogja áldozni saját magát a
                    kollektív létezésért.</p>
                <p>- Már ebből kiábrándulhatott a kommunizmus alatt.</p>
                <p>- A nemzetközi kollektivizmus nem sikerült: kérdés, hogy a nemzetek nem fognak-e
                    abban az irányban sodródni, hogy faji kommunizmust csináljanak... Lássa, így nem
                    maradhat: ebben a társadalmi tagozódásban nem élhet meg a magyar sem - egyfelől
                    a négyszázezer holdas birtokos - másfelől négyszázezer családfő, akinek egyetlen
                    hold földje sincs, semmije, csak a két munkás keze... A kor szelleme máris a
                    szociális út. El fognak következni hamarosan az új emberek: a szociális
                    szózatokat hangoztató miniszterek... Kénytelenek lesznek vele, mert nem kapnak
                    másképp katonát... Ha a legszegényebb elem fiait is be akarják állítani a
                    hadseregbe, adni kell nekik. Sőt nevelni kell őket. Sőt emberi önérzetre kell
                    vezetni őket...</p>
                <p>- De ki ellen harcol ez a hadsereg?</p>
                <p>- A hadsereg nem harcol... Rétegek fognak egymás ellen harcolni... elkeveredett
                    elemek... Egy-egy új eszme úgy kiválogatja az egyfajtákat, mint a mágnes a
                    vasport a homokból... S az a borzalmas, hogy háborúban, csatában nincs többé
                    polgári törvénykönyv. Nincs békemorál. Nincsenek jók és gonoszak: kitűzött
                    hadicélok vannak. Vitézek és gyávák. El kell foglalni a 14-es Kotét s akkor
                    elkezdik belőni az utat s a végpontot: senki sem törődik vele többet, hogy kik
                    esnek áldozatul...</p>
                <p>- Megálljon csak Fábján - mondta az asszony -, mondja, nem nézne utána, kit
                    neveznek ki nekünk csődtömeggondnoknak?</p>
                <p>- Nagyon szívesen. Nagyon szívesen, még ma.</p>
                <p>- Szegény Laci is ezt mondta: “Nagyon szívesen, még ma...” Még azt is hozzátette:
                    “Bizto­sítékul itt hagyom magának a zöldköves gyűrűt... ha jövök hazafelé, újra
                    megállok s elkérem. Ne felejtse el ideadni... Ennyi ideig vállalhatja, hogy
                    gyanúba hozzák velem: de aztán adja vissza: most jóban vagyunk Babával, semmi
                    értelme nem lenne, hogy megkérdezze: “Kinél?”...</p>
                <p>Fábján fájdalmasan mosolyodott el:</p>
                <p>- Tudja? mért vagyok itt, azért, mert Baba megkérdezte: “Kinél?”</p>
                <p>- Ó, szegény.</p>
                <p>- Ideadja?... elviszem neki...</p>
                <p>- Hogyne.</p>
                <p>Már le is húzta ujjáról, s átadta...</p>
                <p>- De nem felejti el szegény barátnőjét - s nem adta ki a kezéből a gyűrűt - egy
                    csődtömeg­gondnok erejéig?</p>
                <p>- Ó kérem... mondtam, még ma...</p>
                <p>Mikor búcsúzott, azt mondta az asszonynak:</p>
                <p>- Mondja, Zizy, nem fél, hogy kitör egy belső forradalom?</p>
                <p>- Mért félnék? Hisz azért tör ki, hogy nekem jobb legyen. Nem?...</p>
                <p>S nagy szemekkel, mint egy okos iskoláslány, derülten nézett a férfi szemébe.</p>
                <p>Fábján elmosolyodott. Isteni ártatlanság - gondolta. Az ártatlanság
                    cinizmusa.</p>
                <p>Lehajlott, s gondosan megcsókolta az asszony kezét. Különös, ezen látszott meg,
                    milyen nehéz élete van ennek az okos és finom nőnek: a kezei voltak fáradtak s
                    hidegek.</p>
                <p>Fábján szórakozottan ült vissza az autóba. Ennyi volt a “nyomozás”?</p>
                <p>- Vissza a városba - mondta a megyei sofőrnek. A két óra le sem telik, már helyén
                    van a zöldköves gyűrű.</p>
                <p> A detektív lassan jött be az irodába, mint valami hiúz, mely támadásra készül, s
                    addig kíméli az erejét és izmait. Ő még nem volt készen a maga munkájával.</p>
                <p>- Makkos detektív - mutatkozott be. - Kérem alássan főjegyző úr ebben az Avary
                    öngyil­kosság ügyben nyomozok... - s megnyomta azt a szót, hogy öngyilkosság,
                    mintha önkéntelen hangsúlyt akarna adni a szónak.</p>
                <p>- Tessék kérem - állott fel a jegyző, akire valami olyan benyomást tett a
                    detektív, mintha egy jaguár somfordált volna be a szobába.</p>
                <p>Kezet is nyújtott neki, s érezte, hogy a detektív tisztelettel s alig érinti s
                    oly bársonyos talpakkal, ahogy a vadállatnak akkor a legpuhább a mancsa, ha
                    visszatartja támadás pillana­tában a karmait.</p>
                <p>- Tessék - ismételte a jegyző -, tessék helyet foglalni.</p>
                <p>De a detektív nem sietett leülni. A szemhéjai alól jobbra-balra pillantásokat
                    lőtt szét, mintha ő volna itt a tett színhelyén... Aztán mégis leült, de egészen
                    ideiglenes mozdulattal.</p>
                <p>- Kérem, az Anton után vagyok úton. Voltam Omodén, voltam Kakaslábon... Úgy
                    látszik a fickó meglógott... Aligha van a megyében... Nem méltóztatnék
                    szíveskedni, jegyző úr... - papírokat szedett ki a zsebéből. - Azt akarom
                    kideríteni, hogy a cipő az Anton lábán volt, s a nyom az Anton nyoma volt...</p>
                <p>A jegyző meghidegedett, elkedvetlenedett, szinte megfagyott. Leverte, hogy az
                    államrendőr­ség hamis nyomon van.</p>
                <p>- Nem kérem, a cipő nem volt az Anton lábán - mondta idegesen -, s Anton
                    egyáltalán nem is kapta meg a cipőt!... Ha hozzájutott volna, az csak illegitim
                    úton történhetett s ebben az esetben nem is merte volna nyilvánosan használni...
                    De én különben az egész kérdéssel tisztában vagyok, s megerősíthetem, hogy a
                    cipő nem az Anton nyomát hagyta hátra, hanem egészen másvalakiét.</p>
                <p>- Talán tetszik tudni főjegyző úr, hogy kiét?</p>
                <p>- Ha tudnám sem mondanám meg - morogta a jegyző, aki hozzá volt szokva, hogy neki
                    ebben a hivatalban egy csöppet sem kell tartózkodni, ha véleményét ki akarja
                    mondani. A jegyző, hivatalánál fogva alárendeltje ugyan a főszolgabírónak s a
                    közigazgatási feletteseinek, de ott még nem tartunk, hogy egy detektív előtt is
                    meg kelljen fognia a nyelvét.</p>
                <p>A detektív a jegyző elébe tette a főkapitány levelét.</p>
                <p>A jegyző felvette, és némi megdöbbenéssel olvasta a főkapitány nyílt parancsát,
                    hogy Makkos János detektívnek ugyanolyan őszinteséggel és kötelességszerű
                    bizalommal álljon rendelke­zésére, mintha ő saját maga személyesen volna jelen s
                    tenné fel a kérdéseket.</p>
                <p>A detektív vissza akarta venni a nyílt parancsot.</p>
                <p>De a jegyző rátette a kezét az iratra.</p>
                <p>- Ez itt marad.</p>
                <p>A detektív mosolygott:</p>
                <p>- Bocsánat, ez nem maradhat itt.</p>
                <p>- De itt fog maradni.</p>
                <p>- Nem fog... Ezt a méltóságos főkapitány úr az összes hivatalos urak részére
                    állította ki. Hogy megyek én tovább egy tapodtat is, ha nem vihetem magammal az
                    iratot?</p>
                <p>- És azt hogy képzelik az urak: én hogy tudom igazolni a saját felettes
                    hatóságaim előtt, ha ebből a dologból olyan fejlődmények állanak elő, ahol
                    felelősségre leszek vonva, hogy mer­tem ezt vagy azt közölni önnel?</p>
                <p>- Erre igazán nem gondolt senki, hogy ilyen skrupulussal is találkozhatunk e
                    kellemetlenül sürgős nyomozásban.</p>
                <p>- Szóval: vagy itthagyja az iratot, s akkor én rendelkezésére állok, vagy
                    megtagadom a felvi­lá­gosítást.</p>
                <p>- Meg méltóztatik engedni, hogy a méltóságos főkapitányt felhívjam?</p>
                <p>- Azt megteheti, de neki is csak azt fogom mondani, hogy az irat nélkül minden
                    felvilágosí­tást kénytelen vagyok megtagadni. Nekem a méltóságos főkapitány
                    egyáltalán nem felettes hatóságom.</p>
                <p>- Meg méltóztatik engedni - mondta a detektív, s a legnagyobb mértékben nehezére
                    esett az udvariassági formulák használata -, tessék talán az alispán úr
                    őméltóságát megkérdezni?</p>
                <p>- Nem vagyok vele kénytelen, hogy őméltóságát ilyen csekély dologban zavarjam.
                    Ellenkező­leg: hívja fel kegyed a főkapitány úr őméltóságát, s kérje meg, hogy
                    őméltósága hívja fel az alispán úr őméltóságát, s kérje meg őméltósága
                    őméltóságát, hogy őméltósága az alispán úr telefonon utasítson, hogy minden
                    fedezet és írásbeli igazolhatás nélkül álljak rendelkezésére a detektív úrnak...
                    Hogy képzelik azt az urak... Én nem fogom a nyakamat kitörni senkinek a szép
                    szeméért, se a főkapitányéért, se a kegyedéért.</p>
                <p>A detektív beharapta a száját.</p>
                <p>- Hát jól van. Én a magam felelősségére itthagyom az iratot. Utóvégre csak
                    hetvenhat kilo­méterre vagyok a főkapitánysági épülettől, hetvenhat kilométert
                    futni egy másikért, igazán nem kunszt... Tessék itt az irat... Tessék most
                    megmutatni nekem a lábnyomot.</p>
                <p>- A lábnyomot? - morogta a jegyző. - Mire az magának? a lábnyom?</p>
                <p>Ezzel bezárta az iratot az asztala fiókjába. A kulcsot is ráfordította a fiókra,
                    de bennhagyta.</p>
                <p>A detektív most már megjátszotta, hogy magánkívül van a felháborodástól.</p>
                <p>- Bocsánat főjegyző úr, így nem lehet még egy tyúklopást sem kivizsgálni. Hosszú
                    prak­szisom alatt ekkora ellenállást egy hatósági személy részéről: egy másik
                    hatósági személy tény­kedésével szemben nem tapasztaltam. Én most azt hiszem,
                    hivatali titoktartást szegek meg, mikor önnek kijelentem, hogy az a bizonyos
                    sárga cipő, a gumitalpú sárga cipő ma a kezemben volt. Én azt a cipőt láttam s
                    megvizsgáltam. Annak a cipőnek a talpán valóban van egy sérülés. Vasba vagy
                    kaszába, vagy nem tudom mibe lépett vele az, aki járt benne, s ez a valaki nem
                    az Avary úr volt. A vágás északkeleti irányban halad a cipőtalpon, ha az ember
                    magával szemben tartja a talpat.</p>
                <p>A jegyző elámult. Ez már aztán mindennél jobban meggyőzte arról, hogy a detektív
                    komo­lyan be van avatva. Hiszen a cipőtalp mineműségét a világon senki sem tudja
                    Fábján főszolgabíró úron kívül, akivel ők ketten állapították meg. S a bíró, aki
                    erről nem valószínű, hogy ilyen részletes magyarázatot adott volna a
                    detektívnek...</p>
                <p>- Hol látta ezt a cipőt?</p>
                <p>- Azt nem mondhatom meg... annyit megmondok, kizárólag a főjegyző úr iránti
                    bizalomból, hogy Anton az egész ruháját lecserélte s valahol egészen más és más
                    természetű ruhát vett magára, de még a fehérneműjét is kicserélte... a bajuszát
                    levágta s leborotválta: szóval a fickó úgy átváltoztatta saját magát, hogy az
                    édesanyja se ismerne rá. Ezt azonban elég marhául tette, mert a ruháját
                    itthagyta a megyében, úgye?... Mondhatnám most már őrá akár nincs is szükség a
                    tényállapot leírásához... Nem igaz?</p>
                <p>A jegyző nagyon meg volt döbbenve.</p>
                <p>Nem Anton a tettes.</p>
                <p>Szórakozottan felállott, s benyitott a másik szobába, s beszólította a bírót.</p>
                <p>Elmondta neki, miről van szó, s kérte, hogy a másik kulcsot hozza be, s nyissák
                    ki a páncél­szekrényt.</p>
                <p>A detektív ott ült a székén, és halkan fütyörészett. Idegességét a legnagyobb
                    nyugalommal leplezte. Mintha neki teljesen közömbös volna az egész dolog. Ő csak
                    szolga, küldönc, mit érdekli őt ez az egész...</p>
                <p>A bíró lassan meggondolva indult, hogy behozza a kulcsot. Nagyon le volt
                    hangolva. Szívé­ből útálta ezt a detektívet, aki olyan volt, mint egy oldalgó
                    farkas. De ha a jegyző úr azt mondja, hogy muszáj, akkor muszáj.</p>
                <p>A jegyző kinyitotta az íróasztala fiókját, kivette belőle az iratot, s mikor a
                    bíróval közösen kinyitották a Wertheim-szekrényt, az iratot betette.</p>
                <p>Kísértetiesen kínos és feszült csönd volt, mikor a bíró megfogta a lapátot s
                    annak a sarka karcoló hangot adott a szekrény falán.</p>
                <p>Kivette, előre hozta.</p>
                <p>Letette a nagy asztalra középen.</p>
                <p>Akkor a detektív felállott, odament a nyomhoz. Ráhajolt. Mindenkiben meghűlt a
                    vér.</p>
                <p>Egész fellélegzettek, mikor felegyenesedett.</p>
                <p>Már látta, hogy eltévesztette a vonal irányát. A nyomon ment a vágás keresztül
                    északkeleti irányban - tehát magán a cipőn fordított irányban kell lennie...</p>
                <p>- Kedves bíró úr, én nem akarok hozzányúlni, nem volna szíves az ablakhoz
                    közelebb hozni, hogy nagyítóval megnézhessem.</p>
                <p>A bíró lehajtott fővel, komoran állott. Soká nem felelt.</p>
                <p>- Möglátni azt itt is.</p>
                <p>De a jegyző maga is szerette volna nagyítóüveggel megvizsgálni, s intett, hogy
                    vigye az első ablakba, ahol egy magas lábú kis négyszögletű asztal állott,
                    virágcserép volt valamikor rajta... Míg azt is ki nem dobta a jegyző,
                    feleségével együtt...</p>
                <p>A bíró meggondolta magát. A legnagyobb nyugalommal és óvatossággal vitte a törött
                    szemét­lapátot a becses és annyira romlandó kinccsel az ablakba, s rátette a
                    kicsi asztalra.</p>
                <p>Most a detektív odaállott elébe. De a bíró nem engedte el a lapátot.</p>
                <p>A nyom bámulatos tisztán élt. A fehéres ragasztószer, a mésztej, a
                    homokszemcséket úgy egybekeményítette, hogy így szemre olyan volt, mint a
                    kő.</p>
                <p>Most három társadalmi réteg hajolt a negyediknek a lábnyomára.</p>
                <p>A parasztság, a középosztály és a főrangúak közé befurakodott az ellenség: a
                    pénzen vásárolt alkalmazott, aki a magánérdeket képviselte... De hiszen
                    mindnyájan magánérdeket képvisel­tek: a paraszt azon rettegett, hogy az
                    elviselhető úr után ne jöjjön valami pogány földtulajdo­nos, aki mellett az
                    egész szegénység visszazuhan a nyomorba... A jegyző is magánérdekként védte “az
                    igazságot” - amely az ő számára a hivatás teljesíthetésének szelleme volt.</p>
                <p>- Ahogy mondtam - szólt a detektív -, északkeletről megy a vágás a talpon.</p>
                <p>- A talpon? - eszmélt fel a jegyző: - csak a negatívon!</p>
                <p>- Hát így mondom! Erre van talán kelet - mondta a detektív, s a bal tenyerét
                    kitárva a hüvelykujj felé húzta rajta a jobb körmét, hogy szinte felhasította a
                    bőrét.</p>
                <p>- Mit beszél - kiáltott a jegyző -, magának arra van kelet? Bécs felé?... Nem
                    hiába, hogy bécsi orra van.</p>
                <p>Nem lehetett tudni, mit értett ezen a bécsi orron, de a detektív egyre
                    fölöslegesebben vitat­kozott, míg csak idején valónak nem látta, hogy meggyőzni
                    engedje magát.</p>
                <p>Gesztikulált.</p>
                <p>A jegyző már kezdett gyanút fogni, hogy a detektív nem is látta azt a bizonyos
                    gumitalpú cipőt...</p>
                <p>- Úgyláttam, mint most - kiáltotta el magát a detektív, s hevesen ellépett az
                    asztaltól, amely abban a pillanatban megingott s utána dőlt.</p>
                <p>A bíró az utolsó pillanatban elkapta a lapátot, s az ölében megtartotta, hogy nem
                    zuhant le a földre.</p>
                <p>- Mit csinálnak az urak? Felelőssé teszem az urakat.</p>
                <p>De a jegyző rettenetesen elkáromkodta magát. Oly durván, mint egy őrmester, s a
                    detektívet lehordta a sárgaföldig:</p>
                <p>- Mit manipulált maga evvel az asztallal? Láttam, hogy a fél keze folyton ott
                    volt az asztal alatt... Hallgasson, én azonnal megteszem a feljelentést
                    ellene... Maga őrült... vagy gazem­ber... Bíró úr... maga a tanúm...</p>
                <p>A bíró kétségbeesve látta, hogy a nyom összevissza van töredezve. Most már nem
                    nyom, hanem törmelék. Ezen már az Isten se igazodik el, morogta.</p>
                <p>- Én nem vagyok felelős. Rám akarják hárítani a felelősséget - ugatott a detektív
                    győzelmét takarva, s szedte össze a holmiját. Botját, kalapját. - Majd én teszek
                    följelentést a főkapitány úrnak... Különben is ez nem az a nyom, amit én
                    keresek... Ezen egészen másképp volt a vágás, mint amit én keresek.</p>
                <p>- Marha - ordított rá a jegyző. - Maga azt hiszi, hogy a bűnjelhez fog valaha
                    bűnt találni... Ember, értse meg: ez volt a nyom... Az egyetlen nyom... most már
                    megeheti az egészet.</p>
                <p>A detektív feltette a kalapját.</p>
                <p>- Nem is lehetett nyom, főjegyző úr: mikor öngyilkosság történt.</p>
                <p>- Ilyen barmot... ez még mindig az öngyilkosságnál tart - mondta a jegyző, s
                    közel volt hozzá, hogy szétrobbanjon dühében...</p>
                <p>A bíró volt legjobban lesújtva. Hogy egy ilyen pernahajder túl tudott járni az ő
                    eszén, mikor ő felderítő volt a háborúban.</p>
                <p>A detektív is befejezte küldetését. Motorbiciklije rohanhatott.</p>
            </div>
         <div type="chapter">
                <head>7</head>
                <p>Alkonyodni kezdett, mikor Fábján visszaérkezett a városba.</p>
                <p>Azonnal jelentkezett Bátkyéknál, s Blankának átadta a gyűrűt. Kérte, ő adja
                    vissza Vilma kezébe. Mondja meg, a gyűrű ott volt a Laci éjjeli szekrényén.
                    Bizonyára siettében hagyta ott.</p>
                <p>Blanka elég hamar visszajött.</p>
                <p>- Kedves Fábján, figyelmeztetem, hogy Baba nem normális. Érti? Nem normális.</p>
                <p>Az ajtó nyitva volt, s beléptek óvatosan a másik szobába, amely most le volt
                    függönyözve s félhomály volt.</p>
                <p>Vilma nyugodtan ült egy fotelban s cigarettázott.</p>
                <p>Fábján a közelébe ment s leült.</p>
                <p>Blanka is leült. Közvetlen Vilma mellett. Egy pillanatra úgy tűnt fel Fábjánnak,
                    mintha ápoló­­nővér volna.</p>
                <p>- Fábján, én el akarok magának valamit mondani - mondta Vilma elég nyugodtan. -
                    Valamit el kell mondanom, mert nem bírom tovább... Nem bírom tovább - kiáltott
                    fel, s egész testében megrázkódott.</p>
                <p>- Kedves Vilma - szólt csöndesen Fábján -, ne izgassa magát... Magának semmit se
                    kell tennie, semmit se kell...</p>
                <p>Vilma belevágott.</p>
                <p>- Énnekem el kell valamit mondanom!</p>
                <p>Hallgattak.</p>
                <p>Vilma a két kis kezét az arcára szorította, és sokáig maradt így. Csodálatos
                    volt, mintha Fábján percek előtt ment volna ki a szobájából. Nem reagált az
                    időre, az idő múlására.</p>
                <p>- Akkor éjszaka - mondta -, akkor éjszaka, mikor én a főkapitánynál voltam...
                    Nézze, én két éve nem beszéltem vele, mondja meg, s miért jutott eszembe éppen
                    ő. Miért mentem én rögtön őhozzá, miért nem jöttem én haza. Ide, Cicáékhoz. Mért
                    nem Bátkyval beszéltem, minek jutott nekem eszembe, hogy én a főkapitányhoz
                    menjek akkor éjszaka...</p>
                <p>- Vilma, kedves - mondta Fábján kimondhatatlan gyöngédséggel -, ez nagyon
                    egyszerű. Az ember nem azért tesz valamit, mert azt előzőleg alaposan elbírálja,
                    hanem azért, mert ösztö­nök dolgoznak bennünk. Magának ő volt az egyetlen
                    ismerőse, akihez nyugodtan mehetett ilyen ügyben, mint szakemberhez...</p>
                <p>- Magához is mehettem volna - mondta egyszerűen az asszony.</p>
                <p>Fábján egy pillanatig hallgatott. Akkor súlyos elhatározás támadt benne.</p>
                <p>- Nekem akkor délután magánál kellett volna lenni, s nem mehettem el hivatalos
                    dolgaim miatt, mert az alispán telefonált, s én értesítettem Lacit, hogy mentsen
                    ki magánál. Ő ezt nem végezte el, s valószínűleg beültetett a maga szívébe egy
                    kis ellenséges érzést velem szemben. Már tisztán van előttem, hogy nem adta át
                    az üzenetemet.</p>
                <p>- Maga telefonált? - kérdezte nagy szemet meresztve Vilma.</p>
                <p>- Én, igen, telefonáltam.</p>
                <p>- Ebéd után?</p>
                <p>- Igen.</p>
                <p>Vilma dermedten nézett Fábjánra.</p>
                <p>- Szóval maga volt az, aki ebéd után telefonált... - mondta csalódottan.</p>
                <p>- Mért olyan fontos az?</p>
                <p>- Mit mondott a telefonba?</p>
                <p>- Nem emlékszem szó szerint; azt mondtam, hogy megbeszéltem magával, hogy aznap
                    délu­tán ott leszek, de éppen abban a pillanatban kaptam az alispán telefoni
                    utasítását, hogy azonnal menjek be a megyeházára. Én a délutáni vonattal mentem
                    be.</p>
                <p>- Vonattal - susogta Vilma.</p>
                <p>- Igen, a vonattal.</p>
                <p>- Akkor értem.</p>
                <p>- Mit.</p>
                <p>- Csak mondja.</p>
                <p>- Azt hittem, hogy Laci ebéd után alszik, s magával fogok beszélni, de ő jött a
                    telefonhoz, s neki mondtam meg, s őt kértem meg, hogy mentsen ki magánál, hogy
                    nem tudok elmenni. S kérje meg magát, hogy mondja meg, mikor nem volnék
                    alkalmatlan.</p>
                <p>Vilma hallgatott, azután azt mondta igen halkan:</p>
                <p>- A végzet útjai.</p>
                <p>Fábján szünet után azt mondta:</p>
                <p>- Mit ért ezen, Vilma?</p>
                <p>- A végzet útjai - mondta Vilma. - Szóval maga telefonált... De mért lett Laci
                    olyan hallat­lanul izgatott? Mit mondott maga valamit, hogy ő olyan izgatott
                    lett?</p>
                <p>- Nem mondtam semmit. Semmi különöset, kedves Vilma. Nyugodjon meg, nagyon jól
                    vigyáztam minden szóra. Semmi különöset nem mondtam.</p>
                <p>- Kellett valamit mondania, mert Laci véghetetlenül izgatott lett. Mindjárt
                    befogatott s elment. Csak mikor elment, akkor mondta odavetve, hogy “Fábján
                    pedig nem fog eljönni”. Valahogy így mondta: “Fábján pedig ma nem fog
                    eljönni.”</p>
                <p>Fábján gondolkozott.</p>
                <p>- Laci féltékeny volt. Mindenre féltékeny volt, ahogy látom, még a fúvó szélre
                    is.</p>
                <p>- Mért nem mondta ezt maga idáig?</p>
                <p>- Mikor mondtam volna?... A főkapitány előtt maga feltette a kérdést, hogy ki
                    lehetett az, aki délután telefonált, de én a saját telefonálásomat annyira
                    jelentéktelennek tekintettem, hogy nem akartam az előtt az ember előtt
                    vállalni.</p>
                <p>- Igen.</p>
                <p>- Nem tudom, Laci mit olvasott ki a hangomból, bár én meg vagyok győződve felőle,
                    hogy abszolút nyugodt s korrekt voltam, mert hisz nem volt semmi okom az
                    ellenkezőre. A maga meghívásában én valami üzleti ügy megtárgyalását sejtettem,
                    s különben is...</p>
                <p>- Úgy is volt. Egy üzleti ügyet akartam magával megbeszélni. Nem is az én
                    ügyemet, hanem a Laci ügyét. Véletlenül láttam magát, s meg akartam kérdeni a
                    véleményét. Tanácsot akar­tam kérni magától.</p>
                <p>- Hátha itt van a dolog nyitja! Hátha Laci tudta, hogy milyen ügyet akart tőlem
                    megkérdezni!</p>
                <p>- Nem tudta.</p>
                <p>- Akkor nem tudom. De bizonyos, hogy magát ellenem ingerelte, önkéntelenül vagy
                    szándé­ko­san, azért nem juthatott eszébe, hogy rám gondoljon s engem hívasson,
                    dacára annak, hogy mint főszolgabíróhoz hozzám kellett volna fordulnia.
                    Önkéntelenül eszébe jutott, ki az, akihez egy ilyen ügyben fordulnia kell, azért
                    ment azonnal a főkapitányhoz.</p>
                <p>Vilma ebben a pillanatban összerázkódott, s hisztériás görcsökben vonaglott
                    össze.</p>
                <p>- Rettenetes - susogta -, rettenetes...</p>
                <p>Újra a homlokához kapott s görcsösen szorongatta.</p>
                <p>- Valami rettenetest láttam, Fábján - kiáltotta. - Valami iszonyút láttam akkor
                    éjszaka. Nem bírom, nem bírom kimondani!... A főkapitány... jaj, nem bírom...
                    jaj, iszonyú...</p>
                <p>Felugrott s végigfutott a szobán, aztán újra összeesett. Egy másik székbe hullott
                    le, mint a meglőtt madár. Kimeredt szemmel nézett maga elé.</p>
                <p>Kétségbeesve néztek rá, s nem találtak szavakat, hogy csillapítsák. Blanka
                    hozzásietett, átölelte, gyöngéd szavakkal csillapította.</p>
                <p>- Gondolja? - riadt fel hirtelen Vilma.</p>
                <p>Fábján értette mit gondol. Hallgatott. Szörnyű volt ezt a szenvedést látni.</p>
                <p>- Börtönbe kerülök? - kérdezte most Vilma.</p>
                <p>- Maga?... Az istenért!... Hol vesz ilyeneket!...</p>
                <p>- Azt mondta - suttogta Vilma.</p>
                <p>- Nem tudom mért mondta - szólt erélyesen Fábján -, de az csak olyan ostoba
                    fecsegés volt.</p>
                <p>- Azt mondta, hogy le kell csukatnia.</p>
                <p>- Akkor gazember. Nincs is joga. Micsoda beszéd! Nem tartozik rá. Hogy mer
                    ilyeneket mondani! Ezt csak a csendőrség parancsnoka mondhatta volna.</p>
                <p>- Az mindegy - kiáltott az asszony rémülten -, akkor mégis...</p>
                <p>- Dehogy; ugyan kérem! Én is butaságokat beszélek, már elvesztettem a józan
                    eszemet. Mi köze neki az egész dologhoz.</p>
                <p>- Van. - mondta az asszony vacogó foggal.</p>
                <p>- Nincs.</p>
                <p>- Van. Van. Én láttam az arcán, akkor éjszaka! Láttam az arcán, hogy neki köze
                    van a dologhoz.</p>
                <p>- Mit látott?</p>
                <p>Az asszony egyszerre összeomlott.</p>
                <p>- Nem tudom. Nem szabad. Nem bírom kimondani... Fábján!... Mondja el őszintén...
                    Mindent mondjon el... Engem tartanak a gyilkosnak?</p>
                <p>- Az isten szerelméért!... Hogy mondhat ilyet!... Megvan a tanú!... Egy magas,
                    erős úriember lőtt... Hosszúcsövű katonai revolverrel.</p>
                <p>- Jaj!</p>
                <p>- Megvan a lábnyoma is. Már minden tisztában van, csak éppen a tettes hiányzik,
                    de az is meglesz, esküszöm magának, hogy meglesz.</p>
                <p>- Nem engedem - mondta az asszony. - Nem engedem megbolygatni...</p>
                <p>Hallgattak.</p>
                <p>Fábján látta, hogy nem szabad tovább folytatni ezt a rettenetes tortúrát. Érezte,
                    hogy az asszony egy nap múlva rá fog jönni magától, hogy bele kell nyugodnia a
                    kérlelhetetlenbe, de ma még nem bírja el.</p>
                <p>Határtalanul zaklatottak voltak. De ő látta már a közvéleményt, ő látta már az
                    emberek végle­tekig feszített izgalmát, s maga sem tudta mért, benne
                    szenvedélyes elhatározássá vált, hogy az asszonynak kell megtennie az első
                    lépést. De hogy?... S nem lesz-e késő holnap?</p>
                <p>Hosszú ideig csöndben voltak. A forró levegő egyre elviselhetetlenebb lett.
                    Szeretett volna felállani. Szeretett volna egy kicsit elmenni innen, s ürügyet
                    keresett, hogy mehessen.</p>
                <p>- Az enyém, az enyém - mondta aztán Vilma -, senkinek semmi joga hozzá. Az enyém.
                    Mért akarják elvenni tőlem! Hogy merészelik megszentségteleníteni!</p>
                <p>- Kedves Vilma, az élet nagyon bonyolult. Az ember nagyon sokszálú lény.
                    Számtalan szál köti az embert az emberiséghez.</p>
                <p>- Nem. Ő az enyém. És én imádom őt. És én nem akarom, nem akarom.</p>
                <p>- Mindnyájan az Isten kezében vagyunk.</p>
                <p>- Az Isten nekem adta őt.</p>
                <p>- Igen.</p>
                <p>- Akkor az enyém, csak az enyém.</p>
                <p>- Igen.</p>
                <p>- Akkor csak az történhetik, amit én akarok.</p>
                <p>- Igen.</p>
                <p>- Akkor meg kell tiltani az egész világnak, hogy az ő nevét hiába felvegye.</p>
                <p>Fábján hallgatott.</p>
                <p>Később azt mondta, mintha önkívületben mondaná:</p>
                <p>- Vilma! Volt maguk közt valami?</p>
                <p>- Köztünk?</p>
                <p>- Az utolsó hónapban. Boldog volt maga?</p>
                <p>- Én?</p>
                <p>- Boldog volt, Vilma?</p>
                <p>- Senkinek semmi köze hozzá.</p>
                <p>- Drága Vilma, úgy látszik, minden ember az emberiség tulajdona. Érti, hogy
                    gondolom?... Csak ilyenkor látszik meg, mikor az életről van szó. Az emberiség,
                    minden ember, aki csak a legtávolabbi vonatkozásban is volt valakivel, egy ilyen
                    helyzetben lelkiismereti felelősséget érez azért, akivel közülök baj
                    történt.</p>
                <p>- Nem! Gazemberek és gyilkosok azok, akik erőszakkal beleavatkoznak a más lelki
                    életébe.</p>
                <p>- Ez igaz. Ez is igaz... S annál veszélyesebb. Az ember élete nyitott könyv lesz
                    az emberek szeme előtt, s akinek tiszta a lelke, csak egy kötelessége van:
                    kitárni mindent s megmutatni magát.</p>
                <p>- Mit mutassak még meg?</p>
                <p>- A maga szent és tiszta arcát. Ki kell állani az emberi szemek elébe, s akkor
                    elhallgatnak a kopók, akik űzőbe vették a vadat, s ha elfogják, könyörtelenül
                    széttépik. Most még itt van az ideje. Mert csak egy sugár van, ami ezeket a
                    vérszomjas kopókat vissza tudja riasztani: az őszinte és igaz ember
                    pillantása.</p>
                <p>- Nem tudom mit beszél, nem is akarom tudni.</p>
                <p>- Őrült vagyok - mondja halkan Fábján. - Engedje meg, hogy elmenjek.</p>
                <p>- Nem. Nem megy el. Mindent el kell mondania. Hát nem látja, hogy megőrülök, ha
                    magam­ban maradok? Mindent tudnom kell.</p>
                <p>- Mit akar tudni?</p>
                <p>- Mindent, amit maga tud. Mondjon el nekem mindent. Fábján, ne kínozzon, legyen
                    benne egy kis jóság, egy kis szív...</p>
                <p>- Ezt nem mondhatja, kedves Vilma, nincs a teremtésben ember, aki forróbb
                    szeretettel volna magához. Véremet és életemet adnám, hogy magát megkíméljem
                    ennek a kálváriának a stációitól, de nincs hatalmamban. Itt csak maga tehet
                    valamit.</p>
                <p>- Mit kell tennem?</p>
                <p>- Nem tudom.</p>
                <p>- Beszéljen.</p>
                <p>- Ne kívánja, hogy beszéljek. Minden szavam tőrdöfés a maga szíve ellen. Pedig én
                    csak jót akarok, s csak egy érzés van bennem: hogy megmentsem magát.</p>
                <p>- Mitől akar engem megmenteni?</p>
                <p>- A szenvedéstől.</p>
                <p>- De értse meg, hogy a legnagyobb szenvedés, ha sötétben kell ülnöm.
                    Megőrülök.</p>
                <p>Fábján hallgatott. Érezte, hogy az asszonynak igaza van, s mégsem tudott szólani.
                    Mit mondhat? Se hallgatnia, se beszélnie nem lehet.</p>
                <p>- Mondja - szólt hirtelen Vilma -, ki az a gonosz asszony?</p>
                <p>Fábján megdermedt.</p>
                <p>- Milyen asszony? - mondta, és érezte, hogymegfagy a verejték a homlokán.</p>
                <p>- Aki kavarja ezt a boszorkánykonyhát.</p>
                <p>- Nem tudok semmiféle asszonyról.</p>
                <p>- Aranyossyné?</p>
                <p>- Aranyossyné?... - kérdezte rá Fábján. - Mért mondja ezt a nevet?</p>
                <p>- Beszélt vele?</p>
                <p>- Nem.</p>
                <p>- Meg merne esküdni rá?</p>
                <p>- Hogyne.</p>
                <p>- Akkor ki?</p>
                <p>- Csillapodjon, Vilma.</p>
                <p>Blanka szorosabban ölelte Vilmát, mintha vissza akarná tartani attól, hogy
                    valaki, akit szeret, a vesztébe rohanjon.</p>
                <p>- Akkor ki?</p>
                <p>- Nem értem, Vilma.</p>
                <p>- Mondja ki a nevét, mondja ki a nevét!</p>
                <p>- Vilma!</p>
                <p>- Nekem ne hazudjon, nekem már mindenki csak hazudik. Fábján! Maga az utolsó
                    barátom. Senkiben se bízom, csak magában. Rettegek. Mondja meg, ki az?</p>
                <p>Fábján hallgatott, de már az ajka mozgott. Már azon a ponton volt, hogy csak egy
                    szó, s beszél.</p>
                <p>- Ki az?</p>
                <p>- Nem érdemes beszélni róla. Egy undok, aljas perszóna.</p>
                <p>- Ugye. Mégis. Az én érzésem! Nem csal. Mondja meg Fábján!</p>
                <p>- A jegyzőné.</p>
                <p>Vilma visszaesett, kitátotta a száját, s elmeredten, halálra váltan bámult a
                    férfira a forró félhomályban.</p>
                <p>- Kicsoda?</p>
                <p>- A faluban. A jegyzőné.</p>
                <p>- A jegyzőné?</p>
                <p>Fábján szégyellte, hogy kimondta, bár érezte, nem tehetett másképp, s ennek meg
                    kellett történnie.</p>
                <p>- Mi köze hozzá! - rebegte Vilma.</p>
                <p>Vilma mereven, soká nézett Fábjánra, azzal az asszonyi kettős nézéssel, hogy amíg
                    néz, egyszersmind a múltat kutatja végig, szorgalmasan, gondosan,
                    aprólékosan.</p>
                <p>- A jegyzőné - mondta.</p>
                <p>- Igen.</p>
                <p>Vilma rémülten nézett:</p>
                <p>- Nála volt a gyűrű?</p>
                <p>- Nem. Ó dehogy. Isten ments.</p>
                <p>Kicsit megnyugodott. A gyűrűhöz nyúlt, fölemelte, megsimogatta. Arcához
                    szorította... Lehunyta a szemét, s gondolta, de hát mi köze hozzá? Nem szólt,
                    megijedt, hogy ha kérdi Fábjánt, el fog hallgatni vagy el fogja mondani... Ez
                    mindennél különösebb volt neki, hogy a jegyzőné hogy kerül bele ebbe az egész
                    érthetetlen és szörnyű zűrzavarba.</p>
                <p>- Csak mondja el, Fábján - szólt lemondással.</p>
                <p>Fábján kényelmetlenül mozdult.</p>
                <p>- Ennek az asszonynak az a rögeszméje jött, hogy ő a gyilkos.</p>
                <p>- A jegyzőné! - kiáltott fel Vilma őszinte csodálkozással.</p>
                <p>- Igen. Rögtön a temetés után, ahogy a községházára bementem bizonyos...
                    kikérdezések miatt... mint az őrült rohant be, s mint egy tragikai színésznő
                    lépett fel, s vádolta magát, tekintet nélkül arra, hogy parasztok vannak jelen.
                    Jónak láttam elhallgattatni, s megőrizni a látszatot, mert elképzelhető, hogy az
                    emberek készpénznek vesznek efféléket...</p>
                <p>- Csak mondja!</p>
                <p>S közben le s fel rohant benne a vér. Soha egy pillanatra nem gyanúsította az
                    urát ezzel az asszonnyal, de most eszébe jutott, hogy nagyon is elegáns volt ez
                    a nő. S szép is lehetett, akinek az ilyen magas fekete nő tetszik... Világító
                    fehér bőre volt, és soha nem ment a napra napernyő nélkül. Egyszer beszélt is
                    arról valahol előtte, hogy mennyire nem szereti a lesült testeket. Ő akkor
                    napkúrázott, s olyan lett, mint egy kreol nő... S most hirtelen eszébe jutott,
                    hogy Laci erre egyszer megjegyzést tett, hogy a mesterséges barnulás éppen
                    olyan, mint az arcfesték. S most már biztos volt benne. Már biztosra vette. Laci
                    az ő arcfestését sem bírta, de ő valami veszedelmes játékból annál jobban
                    forszírozta, bár nem volt szüksége rá, hiszen fiatal, s bár kissé halvány, de
                    tiszta volt a teintje. Őrület, hogy az a polgárasszony a műhalvány­ságával
                    belophatta magát a férje ízlésébe...</p>
                <p>Ez mind csak valahogy villanásszerűen folyt le benne, s látta is a falut, a
                    kastélyt, kedves csöndes magányával, ahol mindig valami lehetetlenséggel kellett
                    agyonütni az időt, s azok ott lent a kis házakban vagy munkába, vagy ostoba
                    ábrándozásba temették magukat.</p>
                <p>- Miért nem beszél? - szólt Fábjánnak.</p>
                <p>A fiatalember nehézkesen mozdult.</p>
                <p>- Aztán kihallgattam az asszonyt, s ő mindent elmondott.</p>
                <p>- Helyes - mondta Vilma, s azt hitte, a rémülettől meghal. - Mi az, amit
                    elmondott? Mi az, amit elmondhatott?</p>
                <p>- Nagyon intim dolgokat.</p>
                <p>- Igen?</p>
                <p>- Valósággal megdöbbentő.</p>
                <p>- Ugyan?</p>
                <p>- Szegény Laci szinte úgy tűnt fel, hogy kettős életet élt. Vannak ilyen esetek.
                    Vannak férfiak, akiknek kell az, hogy a legaljasabb és a legszennyesebb helyeken
                    öntsék ki a szívü­ket. Nem volt a számára más ez az asszony, csak ami a városban
                    a hivatásos nő, aki a családi emberek izgalmi túlfeszültségének a lerakodóhelye.
                    Vannak esetek, hogy bölcs és nagymű­veltségű férfiak teljesen tudatlan,
                    műveletlen és egészen ismeretlen sarki nőkhöz mennek, s ott valósággal gyónnak.
                    Mint Midás a nádasnak. Tudják, hogy azok, akiknek beszélnek, nem értik meg őket,
                    s nem képesek megtartani az emlékezetükben, amit hallanak. Egy nagy
                    államférfiról hallottam egyetemi hallgató koromban, hogy mikor a parlamentben a
                    leghatal­masabb csatákat vívta, közben felállott s elment, egy rossz konflisba
                    ült, s elment egy hotel garniba, s hozatott egy nőt s annak kiöntötte a szívét.
                    Lehet erre azt mondani, hogy megcsalta a feleségét? vagy a politikát sárba
                    taposta? vagy hogy az eszményeket megtiporta? Nem, ő csak nem bírta már a merev
                    és méltóságos magatartást, nem bírta a jéghideg álarcot, s kiszökött egy
                    pillanatra, kibújt a bőréből, s elment vásott kölyöknek, s egy óra alatt, vagy
                    egy éjszaka alatt kiútálta magát... Akkor visszatért a régi életébe, s újra lett
                    félelmes és merev és megközelíthetetlen nagyság... Ez volt Lacinak, szegénynek,
                    ez a falusi Hébe. Csak ő ebben is peches volt, mert ez a jelentéktelen teremtés
                    megőrült a nagyszerűségtől, amibe belekerült, s magának vindikálja a
                    mártíriumot. Azt hiszi, hogy neki szólt a titok, s nem tudja, hogy ő csak egy
                    szegény eszköz volt, isten tudja, milyen nagy izgalmak lecsillapítására.</p>
                <p>Vilma úgy hallgatta a beszédet, mint az orvos előadását a betegségről. Nem
                    értette, nem érdekelte, nem bánta. Tudni akart. Neki csak a rettenetes tény volt
                    fontos, a fenyegető halál; s most azt várja, hogy minden pillanatban
                    bekövetkezhetik a vég: a szerelem vége!</p>
                <p>- Mit beszélt? - kérdezte ereje utolsó megfeszítésével.</p>
                <p>- Mi történt maguk közt, Laci és maga közt május 26-án? - kérdezte Fábján.</p>
                <p>Vilma a hajához nyúlt, olyan téveteg mozdulattal, mint aki nem érti a szót.</p>
                <p>- Pünkösd szombatján - mondta Fábján.</p>
                <p>Vilma még egy pillanatig mereven nézett maga elé, egyszerre úgy érezte,
                    megbomlott az egész világrend. Május 26. Szombat. Pünkösd szombatja. Az ura ezt
                    a napot többször emlí­tette. Utolsó, rettenetes harc viharzott végig rajta. Egy
                    hónapja éppen. Akkor volt utoljára nála a férj: ezt egy idegen asszony tudja...
                    Mintha földrengésben összeomlik az egész világ, úgy omlott össze most benne
                    minden. Már biztos volt, már nem kellett többé bizonyíték. Megszűnt a hit, a
                    vallás, istenek halála volt ez a pillanat. Elvesztette a maga istenét, az
                    életét, a boldogság utolsó érzését, már nincs, többé senki sincs és semmi sincs,
                    csak a fekete sötétség. Csak nézett megüvegesedett szemmel, akkor felállott, két
                    kezét felemelte, s végig­vágódott a szőnyegen.</p>
                <p>Fábján rémülten ugrott fel. Blanka némán vetette magát Vilma mellé.</p>
                <p>Vilma ott feküdt a földön.</p>
            </div>
         <div type="chapter">
                <head>8</head>
                <p>Alkonyodott. Kinyitották az ablakokat, s betódult az esti por. Már ilyenkor
                    szokás az egész városban ablakot nyitni, abban a naiv reményben, hogy az
                    alkonyat hűvösséget, hoz.</p>
                <p>A nagy ház olyan némán hevert az utcán, mint a pihenő jószág. Nyitott szájjal
                    lihegett, s mintha kipárolgott volna belőle a betegség, a láz, amely betöltötte
                    a háznak minden zegét-zugát.</p>
                <p>Nyugalmas, nagy utca volt ez, s csupa derék, nagy, villaszerű ház volt benne.
                    Terebélyes épületek, amelyek kényelmes életet biztosítottak a lakóknak. Jómódú
                    polgári házak, maga­sabb tisztviselők lakásai, vagy nagy kereskedőházak otthona,
                    a városnak volt némi kereske­del­me is, különösen burgonya- és búzakereskedés,
                    amely nagy tőkéket foglalkoztatott. De a Balkán felé, sőt Törökországba is volt
                    valami összeköttetés, s úgy tűnt fel a homokvilágnak ez a nagy, forgalmas
                    városa, mintha valami önálló, külön világ lett volna, beleékelve a megye régi,
                    fáradt világába. Ezek a városi polgárok nem tartoztak a vidéki dzsentrikhez.
                    Egészen más élet volt, amit ebben a városnegyedben éltek, mint amit a megye élt.
                    Odakint a tágas nagy birtokokon s az apró parasztfalvakban szinte századokkal
                    elmaradt régi élet folyt. A pompásan vagy régimódiasan berendezett kastélyok úgy
                    éltek, mintha valóban nem is volna semmi közük a mához. Azonban a földek nagy
                    része már zsidó bérlők kezén van, sőt a régi kúriák is sorra új tulajdonost
                    kapnak, s a roggyant tanyák helyett kitűnő téglaépületeket építenek, s még
                    lukszuriózusabb életet élnek az autózó zsidóasszonyok, a nagyobb jövedelem
                    szerint, mint a dzsentriasszonyok, akik beérték az exkluzivitás örömeivel.</p>
                <p>De vannak már fiatal földbirtokosok, akik okultak az új gazdák dolgán, s mint
                    Bátky is, közéjük telepedik, és versenyt kezd a piacon velük. De ezekbe a
                    szomszédházakba szinte csak a levegővel jut be ebből a világból valami hír. Most
                    is, amint egymás mellett, a nagy tükör­üvegablakok megnyíltak, mintha ezeken
                    szállott volna be az Avary-kastély felkavart életének a híre. Mindenki arról
                    beszélt. S a kereskedők családjai, kizárva a megye illuszt­risainak köréből,
                    összebújva s suttogva s túlozva beszéltek azokról a furcsa és szörnyű esetekről,
                    amik a kastélyok utolsó maradványaiban le szoktak játszódni.</p>
                <p>Ezek a nagy családok annyira szem előtt vannak, hogy ha náluk valami történik, az
                    egész lakosság fel van dúlva, s csak azon rágódik, mintha mindnyájuk sorsáról
                    volna szó.</p>
                <p>A Bátky-ház előtt kocsi állott, vidéki földbirtokos kocsija. Maga Bátky, mint
                    atyafi, a legtöbb földbirtokosnak ügyvédje volt máris, bár fiatal volt, de ő
                    maga élelmes és elszánt ember volt, s bizalmat tudott kelteni maga iránt.
                    Csaknem minden házban volt itt egy-egy ügyvéd, aki kis tyúkpöreivel mind a
                    földbirtokosok ügyészi állása után reménykedett, mert hisz az az utolsó hely,
                    ahol még lehet keresni. Ott a közhit szerint mindenütt zavarok vannak, s hiába,
                    az ügyvéd csak a zavarosban tud halászni.</p>
                <p>A tőszomszédban is ügyvéd lakott, egy fiatalember, aki rosszul házasodott.
                    Sajnos, csak házassága alatt jött rá, hogy neki is van nemesi előneve, sőt kettő
                    is van, amint egy kúriai bíróval való rokonsága alapján kiderült, de már bizony
                    késő volt, a kis erdészlány, akit feleségül vett, már el volt intézve a város
                    társadalma részéről; nem tudott meghívókat kapni vizitek nélkül az elit bálokra,
                    hacsak nem akart szerényen a fal mellett üldögélni, míg a vezető családok
                    asszonyai mindenben bennfentesek voltak.</p>
                <p>Ez az ügyvéd most jött hazafelé vacsorázni, üres aktatáskával s meglehetősen lógó
                    fejjel, de mikor meglátta, hogy biciklin fut át az utcán egy Mecsky-fiú, nagy
                    barátsággal és bizalmas­sággal integetett neki, hogy az le is állította a
                    biciklit, s féllábbal lelépett a járdára.</p>
                <p>- Szervusz, szervusz.</p>
                <p>- Szervusz.</p>
                <p>- Nagyszerű színben vagy, barátom.</p>
                <p>- Sokat kell szaladni - nevetett a Mecsky-fiú.</p>
                <p>Ingatlanforgalommal foglalkozott ez a Mecsky, akinek az ősei szintén sok-sok ezer
                    holdasok voltak a megyében, s most parcellázási ügyben fut, fárad és
                    verbuvál.</p>
                <p>- Na, mit hallasz - mondta neki a kis ügyvéd, s megfogta a fiatalember kabátja
                    gomblyukát -, mi van? - s felpillantott a szomszéd házra, a Bátky-villára.</p>
                <p>Mecsky titokzatosan mosolygott.</p>
                <p>- Semmi újat.</p>
                <p>- Most beszéltem a főjegyzővel; azt mondja, hatalmasan kavarodik a dolog.</p>
                <p>- Semmit se tudok.</p>
                <p>- Nem gondolod, hogy kicsit siettek a temetéssel?</p>
                <p>- Igazán semmit se tudok.</p>
                <p>- Azt mondja a főjegyző, az orvosnak az lett volna a kötelessége, hogy
                    feljelentést tegyen. Volt már eset, hogy egy ilyen gyilkosságot a halotti
                    látleletet kiállító orvos állított be.</p>
                <p>- Ezt mondta? - kérdezte Mecsky, s bizalmasan csak a keresztnevéről említette a
                    főjegyzőt.</p>
                <p>- Nem - tagadta le rögtön az ügyvéd -, ezt csak úgy beszélik. Mindenki csak arról
                    beszél.</p>
                <p>- Ki ezt mondja, ki azt.</p>
                <p>- Nem lehet semmit se tudni.</p>
                <p>- Állítólag a halotton semmi elváltozás nem volt, pedig én láttam egy öngyilkost,
                    aki főbe pukkantotta magát, ott volt Oláh-Weisz, a gabonás, annak bizony az
                    egész fejét szétvetette a golyó. Hogyne, kérlek - s felemelte balkezét, amely a
                    háborúban kapott seb miatt el volt torzulva, s két ujj hiányzott róla, s ez
                    szakértővé tette őt minden lövési esetben -, azt mondják, hogy legalább tizenkét
                    vagy húsz méterről kellett jönni annak a golyónak, amelyik érte. Csupán egy
                    kerek lyuk volt a bal halántékán.</p>
                <p>- A jobbon.</p>
                <p>- Igen?... Én a balt hallottam.</p>
                <p>- Nem, a jobb halántékon volt.</p>
                <p>- Aha.</p>
                <p>- Igen, ez biztos.</p>
                <p>- Hát, kérlek szépen, sok gyanús dolog van itt. Némely ember magaviselete is igen
                    gyanús. Mindenesetre az egész megyére nézve kompromittáló a dolog. Barátom, úgy
                    is tekintenek ránk, hogy itt egész eldurvult erkölcsök vannak. A megye becsülete
                    megkívánja, hogy tisztaság legyen ebben a dologban.</p>
                <p>Ebben a percben kijött a Bátkyék kapuján Korday Zoltán, a kordai birtokos,
                    fessen, komo­lyan s kocsiba ült. Mecsky Feri háttal állt, hogy ne kelljen
                    köszönni, de az ügyvédnek érdeke volt, hogy Korday lássa, hogy milyen jóban van
                    egy Mecskyvel, s atyáskodva karon fogta Mecsky Ferit, és egyúttal odaköszönt a
                    távolba Kordaynak.</p>
                <p>- Van szerencsém.</p>
                <p>Korday észre se vette, vagy csak úgy tett, s nem viszonozta a köszöntést.</p>
                <p>- Ez jól áll - mondta az ügyvéd -, ez egy mintagazda, ez a Korday Zoli. Ő
                    biztosan többet tud most, mint mi ketten.</p>
                <p>- Én semmit se tudok.</p>
                <p>- Nem is lehet itt semmit se tudni. Azt már igazán csak az exhumálás fogja
                    kideríteni.</p>
                <p>- Miért? Szó van az exhumálásról?</p>
                <p>- Hogyne. Azt mondják, meg is történt a feljelentés, és vizsgálóbíró fog
                    kiszállani. Azt beszélik, Pestről hoznak le orvosprofesszort. Bűnügyi
                    szakértőt.</p>
                <p>- Érdekes.</p>
                <p>Most a sarkon befordult a főkapitány, s egyenes léptekkel közeledett.</p>
                <p>Elhallgattak. A főkapitány a Bátky-ház előtt megállott s becsengetett.</p>
                <p>Odaköszöntek neki, aztánmindjárt kezet fogtak, a Mecsky-fiú felült a biciklijére,
                    és karikáz­va elmenekült.</p>
                <p>Az ügyvéd bement a kapuján, s csóválta a fejét.</p>
                <p>A felesége az udvaron volt.</p>
                <p>- Barátom - mondta neki -, egész megőszült.</p>
                <p>- Kicsoda? - kérdezte a kövér fiatalasszony, aki az ügyvédi jómódban, amely az ő
                    régi, otthoni életéhez képest valóban úri élet volt, mert nem kellett baromfit
                    nevelnie és malacot hizlalnia, s a kényelemben hamar hízni kezdett, csak a
                    profilja volt finom és nemes, olyan, amellyel megbabonázta a kis ügyvédbojtárt
                    annak idején.</p>
                <p>- A főkapitány!</p>
                <p>- Jesszusom! - mondta az asszony.</p>
                <p>- Hát tudod fiam, nem szól szám, nem fáj fejem - szólt az ura -, de ez a Papp
                    Béni egész aggastyán lett. Vakmerő dolog, vakmerő dolog. Belekapaszkodni az
                    igazság kerekeibe.</p>
                <p>Egy kliens állott a tornácon, egy falusi ember, aki már három óra óta várja az
                    ügyvéd urat, s ő sietett elintézni vele a dolgát. Hátha hozott egy kis
                    pénzt.</p>
                <p> A főkapitány bement az ajtón. Igazán kényelmetlen volt neki az utcán oly sokáig
                    állani. Bizonyára kinézett valaki, úgy eresztették be.</p>
                <p>A főkapitány bement, egyenesen az irodába. Ott volt Bátky, aki le s fel járt a
                    szobában, s úgy fogadta a főkapitányt, ahogy a virrasztó házban szokás fogadni
                    az embert. Alig pillantott rá, s alig üdvözölte. Egyáltalán nem csodálkozott
                    rajta, hogy újra itt van. Szívta a szivarját, s azt mondta:</p>
                <p>- Vilmával nagy baj van.</p>
                <p>- Az istenért!</p>
                <p>- Ez a Fábján nagyon felizgatta s elájult.</p>
                <p>- Úristen.</p>
                <p>- Sajnos, nem voltam bent. De én már nem bírom ezeket az izgalmakat. Nekem már
                    elég volt. Már az idegeimre megy.</p>
                <p>- Persze.</p>
                <p>- Négy nap óta, barátom. Nem eszem, nem alszom, egyik rémület után a másik. Most
                    ez. Vilma úgy fekszik, mint egy darab fa.</p>
                <p>- De hát ez rettenetes, mit csinált vele az az ember. Mindig mondtam, hogy ez egy
                    tapintatlan ember... Én sem tudok nyugodni... Egészen fel vagyok forgatva. Ezek
                    a nagyképű filozop­terek. Ilyen embert a közigazgatáshoz ereszteni. Én is voltam
                    főszolgabíró. Biztosítlak, hogy ha alattam történik egy ilyen dolog,
                    tapintatosabban intéztem volna el, arra esküszöm.</p>
                <p>- Vilma csak rá hallgat.</p>
                <p>- Meg kell menteni tőle - morogta a főkapitány.</p>
                <p>Leültek. Soká hallgattak.</p>
                <p>- Te Béni! Azt gondoltam, hogy mégis, nem lehetne valamit csinálni azzal a
                    halotti anya­könyvel? Engem az egészben legjobban ez a húszezer dolláros
                    veszteség bánt.</p>
                <p>- Az anyakönyvhöz nem lehet nyúlni - mondta komoran a főkapitány, s idegesen
                    gyújtott rá egy cigarettára. - Azt már megmondtam. És hiába is vakarnád ki, az
                    nem elég. Ha gyilkosság van bejelentve, az nem üres szó. Akkor le kell folytatni
                    a vizsgálatot.</p>
                <p>- Hát folytassátok le, minden megvan. A nyom, a koronatanú s a jegyzőné, aki
                    annyi mindent tud, hogy fele is sok.</p>
                <p>- Mit tud?</p>
                <p>- Fábján elmesélte, hogy a jegyzőné volt Lacinak az utolsó szeretője. Mindent
                    elbeszélt neki. Kivétel nélkül mindenkiről mindent tud, hogy kivel milyen
                    viszonyban voltak. Véleményem szerint itt nincs többé szó sem
                    rablógyilkosságról, sem bosszúról, mert olyan ember nem létezik, aki bosszúból
                    lőtte volna le. Itt csak egy eset van, szerelmi gyilkosság.</p>
                <p>- Hogy gondolod ezt?</p>
                <p>- Figyelj ide. Valaki megérkezik autóval. Az autót megállítja a kert alatt, annál
                    a kis föld­várnál, ami ott van a lucernás közepén. Ott is megy keresztül a
                    lucernáson, tehát csak olyan valaki lehet, aki ismerte a helyet, de ahogy a
                    parasztok elmondták, biztosan már régen nem járt erre, mert nem jó úton ment.
                    Keresztül is ment a szántáson. Ha a homok el nem nyelte volna, akkor még az
                    autónyom is megmaradhatott volna. De ez mindegy. A megyében nincs olyan sok
                    autó. Ki lehet hallgatni az összes sofőrt. Nem egy ember járt ott magában, hanem
                    legalább kettő. Most már, kinek van autója az ismerősök s az ismeretlen imádók
                    közül... Mert az illető leszállt a kocsiból, a fák alatt lement, s abban a
                    pillanatban jelen volt, mikor Laci fegyvert fogott. Ha az illető valóban
                    szerelmes volt Vilmába, akkor ösztönszerűleg vette elő a revolverét. Még ez is
                    nevezetes, mert nem valami browningot vett elő, hanem egy hosszú­csövű katonai
                    fegyvert, ahogy gondolom, olyan ismétlőfegyver lehetett. Olyan kis gépfegy­ver,
                    vagy valami ilyen. Ez sincs akárkinek. Hiszen a fegyvertartási engedélyekből ezt
                    is meg lehet állapítani. No és a cipőnyom. A gumitalpú cipő nyoma, amely ott van
                    a községházán elzárva. A talpán keresztül a vágás... Ezt a gyilkost nem lehet
                    meg nem találni. S az a húszezer dollár nem maradhat a biztosító markában, mikor
                    itt olyan égető szükség van rá.</p>
                <p>Büszkén nézett fel, érezte, hogy logikus és világos az egész kép, amit
                    felállított. Így szokott mint ügyvéd védőbeszédet tartani, annyira egyszerűen és
                    józan ésszel, hogy a bíróság rend­szerint elfogadta az indokolását. Semmi
                    frázissal nem töltötte az időt; olyan volt, mint egy véreb, amely csalhatatlanul
                    megy a nyomon, s ha megragadja a tettest, akkor azt többet nem ereszti ki a
                    kezéből.</p>
                <p>A főkapitány soká hallgatott, aztán élesen felnevetett:</p>
                <p>- Azt hiszem, igazad van.</p>
                <p>- Na látod. De az asszonyokkal nem lehet bírni. Igazán arra gondoltam ma, hogy
                    gépek vagyunk, de nem ismerjük ennek a gépnek a törvényeit. Tele van zavarral az
                    élet, de ezt a zavart mindig az asszonyok csinálják azzal, hogy nem elégszenek
                    meg az élet egyszerű tényeivel, hanem mesterségesen romantikát kevernek bele.
                    Itt van például ez a Fábján eset. Vilma és Fábján. Ha a dolog kivizsgálását
                    Fábjánra bízzák, akkor az sose lesz kivizsgálva. Mert ez az ember nem reális
                    ember. Ennek egyszerre száz dolog jut az eszébe, s nem tud választani, hogy ha
                    keresztútra ér, melyiken menjen tovább. A nem fontos dolgot nem tudja
                    megkülönböztetni a fontostól. Idecipeli ezt a szerencsétlen találmányát, a
                    jegyzőnét, akit véleményem szerint egészen ki kell küszöbölni a dologból. A
                    jegyzőnére csak abból az egy szempontból van szükség, hogy tud-e nyomot adni a
                    gyilkos személyét illetőleg. Mire az, hogy pletykát termeljen, hogy itten
                    megútáltassa Vilmával az urát. Egy lépéssel nem viszi tovább a dolgot.
                    Legfeljebb annyi értéke van, hogy ha Vilma elszakad attól a fantazmagó­riától,
                    hogy az urának az emlékéhez mint valami szentséghez ragaszkodik, akkor
                    könnyebben belemegy abba, hogy a följelentést megtegye.</p>
                <p>A főkapitány újra nevetett.</p>
                <p>- Szóval most már hajlandó.</p>
                <p>- Mire?</p>
                <p>- Hogy a följelentést megtegye.</p>
                <p>- Nem. Még nem. De én azt hiszem, az lesz a vége. Csakhogy én ezt nem szeretem.
                    Én nem akarom azt, hogy ő megútálja szegény Lacit. Hát istenem, mindnyájan
                    férfiak vagyunk. Fene bánja, tetszett neki az a falusi ártatlanság; talán éppen
                    azért is, mert buta, jólesett neki elkotyogni olyan dolgokat is, amit nem
                    kellett volna. Ez azonban nem jelenti azt, hogy nem szerette a feleségét. Hát ki
                    nem jártatta már a száját... Én egy jó családapa vagyok. Két gyerme­kem van, de
                    megtörténik, hogy az ember lát egy szoknyát, s kíváncsi, hogy... Na... Útálatos,
                    de ha az ember a feleségét kímélni akarja... Mert ugye, az asszony nem mindig
                    haj­lan­­dó arra, hogy az ember túlságosan kifárassza. Szóval, egy asszony
                    kevés, egy ilyen jó kosz­ton élő és vérbő és tettre kész embernek. De ha a
                    feleségemet megcsalom, ahogy mondják, barátom, olyan bűnbánóan, olyan
                    megalázkodva jövök vissza hozzá. Annál jobban imádom. Imádom, barátom, nem tudok
                    jobbat mondani. Úgy imádom, mint az oltári szentsé­get. Kálvinista vagyok, de
                    valósággal oltárnak érzem, mikor megtérek hozzá. Hát Laci is így volt. Nem
                    szabad ebből olyan nagy dolgot csinálni; én tudom, mi volt neki a felesége. Egy
                    bánata volt, az, hogy nem volt tőle gyereke. No, de ez a jegyzőné, az is meddő.
                    Meddő tehén. A biblia pedig azt mondja, hogy három dolog elérhetetlen, nem tudom
                    pontosan, ki prófé­tálta: három telhetetlen dolog van a világon. A föld, amelyik
                    minden vizet eliszik, az ég, amelyik minden csillagot befogad, s a meddő
                    asszony, aki megtörüli a száját, és táncolva elmegy. Neki csak egy időre kellett
                    az a teremtés. Az őt nem elégítette ki. Az csak olyan lelki kipakolás volt. Kár
                    volt. Mert nem szabad olyan közel keresni a megkönnyebbülést. Nekem van egy
                    elvem, az, hogy: cselédekkel soha... A házban lévő többi nő, az nekem nem nő,
                    hanem háztartási alkalmazott. Felőlem az Isten angyalát szerződtetheti a
                    feleségem, én azokat nem látom meg. Az engem nem izgat. S ez volt a baj ennél a
                    szegény Lacinál, hogy ő nagyúr volt. Egy igazi régi vágású nagyúr. Ő valahogy
                    úgy képzelte, hogy őt megilleti a jus primae noctis. Minden nő, aki az
                    uradalmában volt, az ő tulajdona volt s kellett neki. Én ehhez polgár vagyok.
                    No, de ezt Vilma is tudja. Én beszéltem már erről Vilmával egyszer, két vagy
                    három évvel ezelőtt, mikor kiderült, hogy egy béresének fia van s azt a fiút
                    Laci taníttatni akarja. Megmagyaráztam neki, hogy ezt nem szabad úgy fognia fel.
                    Ez nem hűtlenség. Ebben az emberben volt egy igen nagy érzés: utolsó tagja volt
                    a családjának, s utódot akart. Voltak neki ilyen esetei legénykorából, van egy
                    bécsi nő, valami táncosnő, aki zsarolta, s ő engedte magát zsarolni, mert ott is
                    volt valami, egy gyerek. A mi társaságunkbeli nő tudja, hogy a férfi nem szent,
                    annak múltja van. Istenem, ha nekik nem volt trónörökösük, akkor el kellett
                    fogadni azt, aki volt, feltéve, hogy józan ész szerint elhihető az apaság.</p>
                <p>- Mit akarsz ezzel?</p>
                <p>- Mit akarok?... Pörölök ezzel a buta Fábjánnal, aki összebonyolítja a
                    dolgokat... Nem szere­tem ezeket a zavaros embereket. Menjen az ilyen ember
                    poétának, avagy festőnek, vagy miniszteri titkárnak, de hagyja békén a
                    becsületes közigazgatást. Itt nekünk emberekre van szükségünk, akiknek nincs
                    hangulatuk. Itt ilyen emberekre van szükség, mint te meg én meg a többiek,
                    egészséges, józan emberek kellenek, akikkel nem történik ilyen kisiklás...
                    Mondok valamit: ez az ember nekem gyanúsabb mindenkinél... Becsületszavamra,
                    hajlandó volnék, ha hatalmam volna rá, rögtön letartóztatni. De hát persze semmi
                    alapom nincs rá. Először is, honnan vett volna ő autót. Aztán ugyanaznap jött be
                    az alispán úrhoz vonaton...</p>
                <p>Hátradőlt a székében, s hogy végre kibeszélte magát, megnyugodva s kipihenve ült
                    a forró sötétben. Kintről az utcai lámpák világítottak be.</p>
                <p>- Nincs igazam?</p>
                <p>- De igen - mondta a főkapitány, s egy új cigarettára gyújtott.</p>
                <p>Ahogy a láng fellobbant, az arca sápadt volt és gyűrött. A szemei furcsán,
                    kancsalul néztek a kicsi lángba.</p>
                <p>Most kinyílt az ajtó s Blanka jött be.</p>
                <p>- Hallod - mondta az urának -, te itt sötétben vagy?</p>
                <p>- Sötétben vagyunk.</p>
                <p>- Ki van itt?</p>
                <p>A főkapitány megmozdult.</p>
                <p>Blanka kicsit felsikoltott. Aztán felgyújtotta a villanyt.</p>
                <p>- Maga az?</p>
                <p>- Mér’ ijed meg tőlem? - kérdezte a főkapitány.</p>
                <p>Blanka komolyan mondta:</p>
                <p>- Éppen azért jövök be, mert Vilma arra kért, hogy telefonálj - szólt az urához
                    fordulva - érte -, s rámutatott a főkapitányra.</p>
                <p>- Értem?</p>
                <p>- Igen, magáért.</p>
                <p>- Na lám. Már itt is vagyok.</p>
                <p>Blanka rápillantott.</p>
                <p>- De valamire akarom kérni. Arra, hogy nagyon kíméletes legyen. Vilma nincs
                    jól.</p>
                <p>- Már megint valamit csinált az a hólyag? - mondta fesztelenül Bátky.</p>
                <p>- Fábján nagyon derék ember - mondta Blanka meggyőződéssel.</p>
                <p>- Hiszen ha az asszonyokra volna bízva, hogy ki a derék ember - morogta
                    Bátky.</p>
                <p>- Szíve van - mondta Blanka.</p>
                <p>- Fantáziája van, nem szíve - mondta Bátky, s leütötte a cigarettája hamvát a
                    hamutálcába.</p>
                <p>Mikor Blanka elkísérte az ajtóig, csöndesen azt mondta:</p>
                <p>- Egyedül van. Vigyázzon.</p>
                <p> Vilma pongyolában ült az ablak mellett egy fotelben. Feje fölött a sarokban
                    állólámpa világított, s vörös fényt vetett rá.</p>
                <p>A főkapitány tág szemmel s ijedten nézte, oly sápadtan s leromlottan ült ott,
                    mint aki elvesz­tette az élettel való kapcsolatát.</p>
                <p>Megállott az ajtóban, onnan nézte. Kimondhatatlan szép volt, szemei lehunyva, de
                    úgy érezte, mintha a lecsukott pillákon keresztül is nézne.</p>
                <p>A szépség maga volt ez nő. Rőt barna haja aranyosan csillogott, arca kendőzetlen
                    volt, s mégis úgy tűnt fel, mintha az egész nő csupán szépség volna. A vonalai,
                    a formái, az árnyé­kok a szeme alatt, fehér bőre, a kivágott ruhában,
                    elefántcsontszerűen tündöklő nyaka és melle, gyö­nyörű lába a körömcipőben, a
                    selyemharisnya testszínű fénye, színe, illata, az egész teremtés, mintha arra
                    volna szánva, hogy ennek ne legyen szíve, ne legyen lelke, ne legyen benne
                    semmi, ami más, mint maga a szépség, a fizikum csillogó, édes gyönyörűsége.</p>
                <p>Vilma felemelte az ujját kicsit, s intett, hogy jöjjön közelebb. Ez az intés is
                    olyan volt, mintha ezért magáért hálát kellene adni az Istennek, hogy ez a kicsi
                    mozdulat megtörtént. Olyan volt, mint valami életentúli lény, akiért meg lehet
                    halni.</p>
                <p>Nem is tudott magának számot adni, nem bírta az érzéseit gondolatokkal követni,
                    engedte, hogy fásultan és kábultan lüktessen a szíve, s vadul és rendetlenül
                    verjen a pulzusa.</p>
                <p>Ahogy közeledett az asszonyhoz, minden kis lépéssel mintha meghatványozódott
                    volna a hősége, vérének az izgalma, s mikor leült előtte egy párnázott székre,
                    úgy érezte, leszédül.</p>
                <p>- Látja, így vagyok - mondta Vilma kedves halk és különös hangján. - Olyan
                    vagyok, mint egy igen-igen öreg asszony.</p>
                <p>El is mosolyodott hozzá. S az a mosoly ott maradt az arcán, s mégis úgy tűnt fel,
                    mintha maga a fájdalom mosolyogna.</p>
                <p>Felemelte a két kezét, s mindkettőnek az ujjaival elfésülte homlokából a hajat, s
                    ottmaradt két gyönyörű keze az arca mellett, szelíden, mint a kis bárányok az
                    anyjuk mellett, összebújva, összesimulva. Arcát ráhajtotta a két keskeny kézre,
                    s maga elé nézett soká.</p>
                <p>- Valakinek segíteni kell rajtam, mert én nem tudok segíteni. Nem tudom, mi lesz
                    - mondta aztán -, egyelőre kiestem az életből.</p>
                <p>- Az nem történhetik meg - mondta dübörögve a főkapitány. - Maga az élet! A maga
                    számára van az élet.</p>
                <p>Vilma mélyen, betegen hallgatott.</p>
                <p>- Maga most más - mondta csöndesen -, egészen más, mint akit akkor láttam...
                    akkor éjszaka...</p>
                <p>A főkapitány lehajtotta a fejét, s a Vilma cipőire esett a tekintete.</p>
                <p>Ezek a cipők halványak voltak s keskenyek. Oly különös volt elgondolni, hogy
                    fehér és rózsa­­eres láb van bennük, vékony ujjacskákkal, akik mint a
                    rózsabimbók vannak felfűzve, s ahogy a szemét emelte, hirtelen oly merészen
                    szökkent fel a karcsú lábszár, hogy beleszédült. A feleségére gondolt, akinek
                    olyan volt a bőre, mint a tömött lúdé, olyan fehér, s telve puffa­dásokkal.</p>
                <p>- Mit csinál a felesége? - kérdezte Vilma.</p>
                <p>A férfi megdöbbent, vére leszállt, megint felrohant, az arca vörös lett: ez is
                    arra gondol? Kitalálta a gondolatát?</p>
                <p>- Vénül - mondta mogorván.</p>
                <p>Négy és fél évvel öregebb nála, de hússzal látszik vénebbnek.</p>
                <p>- Mért vette el?</p>
                <p>- Gazdag volt... neki köszönhettem, hogy a társaságba bejutottam, mert az én apám
                    néptanító volt, s igen messze voltam az aranykulcsos királyi kamarásságtól... De
                    így egyszerre kész ember lettem, s egyenes úton mehettem előre...</p>
                <p>Vilma kitátotta a száját, s mély lélegzetet vett, megborzadt, s rettegett, hogy a
                    férfi olyan dolgokat fog mondani, amit most nem bírhat el.</p>
                <p>Ha neki ilyen férjjel kellett volna...</p>
                <p>Hirtelen szökött a gondolata. Mikor Berlinben jártak, megvette márványban egy
                    görög szobor, a “diszkoszdobó” másolatát, és sohase mondta meg, mért... Laci
                    volt. Egészen az ő alakja, karja, finom sporttermete... Csak nemrégen is
                    megnézte, s nevetett, hogy még most is ugyanaz. Pedig nagyon elhanyagolta magát,
                    az utóbbi időben már egészen úgy mozdult, mint aki nem törődik többé az
                    életével.</p>
                <p>Lehunyta a szemét és szédült. Mély csönd volt, a bánat és rémület csöndje. Szó e
                    csöndben nem illett.</p>
                <p>- Hány gyereke van? - kérdezte a férfit.</p>
                <p>- Nem tudom. A feleségemtől kettő.</p>
                <p>Vilma megrezzent szemmel nézett a férfira. Nem kellene véget vetni ennek a
                    beszélgetésnek? Úgy érezte, ingoványba megy. Rettegett, hogy bárdolatlanságoknak
                    teszi ki magát.</p>
                <p>A férfi a maga módján zokogott.</p>
                <p>- Azt hiszi, a feleségem bánja?... Nem... Ő úgy bánik velem, mint az anyám.
                    Mintha az volna. Képes volna minden nőt leányának fogadni, akiről megérzi, hogy
                    nekem tetszik. Ma már mindent elkövetett, hogy eljöjjön magához; a legnagyobb
                    kegyetlenséggel kellett elbánnom vele, hogy megakadályozzam.</p>
                <p>- Hogy bánt el vele?</p>
                <p>A férfi hallgatott. Vilma azonban valahogy megérezte, hogy brutalizálta.
                    Összerázkódott. Megszédült vele a világ. Ha őt valaha megütötték volna...</p>
                <p>- Maga nem ismeri, mi a nő - szólt goromba bizalommal a férfi. - Az egy szörnyű
                    találmány. Aki olyan közelről ismeri a nőket, mint én. Tudja, a nő, alapjában
                    véve valami állat. Nem több, mint egy nőstény állat, csak éppen beszélni tud. De
                    nem azt teszi, amit mond, amit beszél, hanem azt, amit az a nőstény állat tesz,
                    aki nem tud emberi nyelvet. Ha a praxisomban nőkkel volt dolgom, én azokkal nem
                    is törődtem különben, csak egy módszerem volt velük. Úgy nézni őket, mint az
                    állatokat. Például nem volt még eset rá, hogy egy nőbűnösből emberi vallomást
                    lehetett volna kivenni, vagy egy női tanú bármit mond is, akár terhelőt, akár
                    nem terhelőt, hogy én azt egy pillanatig is komolyan vettem volna. Én csak azt
                    néztem, hogy mint állat, milyen fajhoz tartozik. Emse, vagy kecske, vagy béka,
                    aszerint fogadtam a vallomá­sukat. Az semmi, amit mond a nő. Valamit akar. Azt
                    kell megtudni, hogy mit akar. Akar, vagy nem akar.</p>
                <p>Vilmának lúdbőrözött a háta.</p>
                <p>Mért mond ez neki ilyen szörnyűségeket? Mit akar? Nem saját magáról beszél ez,
                    hogy valaki állat? s hogy nem azzal kell törődni, mit mond, hanem, hogy mit
                    akar?</p>
                <p>- Három éve annak, hogy maga mitőlünk olyan hirtelen elment?... - mondta
                    neki.</p>
                <p>A férfi elhalványodott. A szeme lobbot vetett. Mért emlékezteti őt ez a nő a most
                    három éve félbeszakadt szerelemre?</p>
                <p>Vilma kinézett az ablakon. Az ablak alatt gömbakác volt s annak a kerek lombja
                    éppen az ablakot takarta. Poros és zsugorodott levelek voltak a száraz, vékony,
                    sűrű gallyakon, s hervadtan hullott már a sárguló apró levél, pedig még nyár
                    dereka sincs.</p>
                <p>- Mért kérdi ezt? - mondta rekedten a főkapitány.</p>
                <p>- Hhh... mért - mondta Vilma -, asszony vagyok, nem az a fontos, mit mondok,
                    hanem az, hogy mért?</p>
                <p>A férfi lihegve nézett. Szederjes volt az arca, s fekete szemei villogtak,
                    égettek, mint a farkasé.</p>
                <p>- Azért hagytam ott olyan hirtelen, mert szerelmes voltam, s nem állottam jót
                    magamért, hogy mi lesz.</p>
                <p>Vilma mosolytalanul nézett maga elé; nem is hallotta, nem is bánta, mit mond ez a
                    férfi. De a nézéséről az ura jutott eszébe, a szegény ugyanígy nézett rá, de még
                    gyilkosabban, mikor ő azt kérdezte tőle egyszer a napokban, mért hagyta el
                    pünkösd éjszakáján: - Magának gyön­gédség kell, s nem állok jót magamért, mikor
                    töri szét a rácsot a vadállat.</p>
                <p>Érdemes élni? Ennyi hát az élet? Ezért élni, s ezért meghalni?</p>
                <p>Innen indul ki, s ide jut a férfi élete, s erre való a nő? Felbiggyesztette a
                    száját, oly fájdal­masan tiszta bánat. És most, ahogyan visszanézett, hosszú
                    sorát látta a férfiszemek ilyen felvillo­gásának - ezért? Fázósan összehúzódott:
                    neki nem kellett, őbenne ez sose volt. Ő tiszta volt, tisztának érezte magát...
                    Ezen a poklon túl kereste, várta az életet... S az a szegény ott ment tönkre
                    mellette, elégett és kedvét veszítette... Roncs lett... Céltalan élet...
                    Miért?...</p>
                <p>S itt ez az idegen férfi, akit gyűlölt... Vagy azt is gyűlölte?... Gyűlölte, mert
                    kínozta... Minde­niket gyűlölte, akiben ezt a lángot észrevette. Ketten ölték
                    meg magukat érte... Az elsőt is, aki még kislánykorában üldözte ezekkel a
                    szemekkel... Kielégült, mikor meghalt... Félt, iszonyodott, reszketett a
                    következményektől, de titokban kielégült és kacagott a könnyek alatt... S mikor
                    a második ember agyonlőtte magát az ajtaja előtt, ugyanaz ismétlődött benne.
                    Félelem, rémület és kacagás... Erre a férfira nézett, s ahogy nézte,
                    kimondhatatlan vágy volt benne az után a gyötrődő, rémületes és titokban kacajos
                    érzés után...</p>
                <p>Leereszkedett szempillákkal nézte.</p>
                <p>- Mondja... Papp... azóta... hány nő volt... az életében?</p>
                <p>A férfi elsápadt.</p>
                <p>- Az mindegy - mormogta.</p>
                <p>Vilma mosolygott.</p>
                <p>- Maguknak mindegy. Maguknak, férfiaknak. Nekünk nem mindegy. Nekünk, nőknek.</p>
                <p>- Én belevetettem magamat az életbe - mondta a férfi vadul. - Mindent. Egyiket a
                    másik után. Mindenfélét. Még a feleségemet is. Ha azt az egyet nem lehet, akit
                    akarok, akkor mindegy. Akkor az egész világot.</p>
                <p>- S az jó?</p>
                <p>A férfi megtorpant. A szája is megnyílt.</p>
                <p>- Nem - hörögte.</p>
                <p>- Akkor mért?</p>
                <p>A férfi hallgatott. Még az elébb úgy érezte, most azonnal megragadja, széttiporja
                    ezt a nőt. Most egy pillanat alatt vége volt minden hőségnek, s csak szégyellte
                    magát.</p>
                <p>- Nem tudom.</p>
                <p>- Azért, mert szabad?... Mert maguknak, férfiaknak lehet?</p>
                <p>- Maguknak is lehet.</p>
                <p>- Mi?</p>
                <p>- Ugyanaz.</p>
                <p>- Hogy?</p>
                <p>- Senkiről sem beszélnek annyi pletykát...</p>
                <p>- Mint rólam? - kiáltott a nő, és szédült. Ily nyílt és vad támadásokat nem
                    kapott soha életében, mint ettől a durva férfitól most. S belement a harcba.
                    Gúnyosan szólt: - Ez bőszítette meg? Mindenki? Csak maga nem?!</p>
                <p>Oly véghetetlen gúnnyal nézett rá. Ebben a pillantásban az egész férfinem
                    megvetése benne volt.</p>
                <p>A férfi bámulva nézett föl. Egyszerre, egy pillanat alatt tökéletesen
                    megváltozott minden benne, az asszony körül... Lehetséges volna?... Hogy az
                    egész csak pletyka?... Hát hiszen sport volt az Avarynéról pletykálni...
                    Lehetséges az, hogy ez az asszony tragikus ártatlan­sággal gyászol?</p>
                <p>Előrehajolt és döbbenetes aggódással mondta:</p>
                <p>- Igaz, vagy nem igaz?</p>
                <p>A asszony beteges pici hangot adott, s kinézett az ablakon.</p>
                <p>- Milyen hamar hervadnak a levelek - mondta.</p>
                <p>- Erre feleljen; igaz, vagy nem igaz? Hisz az ura párbajozott magáért, hiszen
                    emberek költöztek el a megyéből maga miatt. Családok lettek boldogtalanok,
                    asszonyok lettek földön­futók, férfiak öngyilkosok.</p>
                <p>Vilma sokára azt mondta:</p>
                <p>- Egyszerre csak összezsugorodik, s akkor a legkisebb szellőre lehull. A
                    falevél.</p>
                <p>- Tudja, hogy én mi tudtam volna magáért lenni? - szólt a főkapitány.</p>
                <p>Vilma nem kérdezett semmit, csak nézett. Nagy szemeivel komolyan, s a férfi
                    elveszett a nagy szürke szemek imbolygó lápvilágán. Mintha belesüllyedt volna
                    ebbe a zöldesfényű távolságba, a vére kigyúlt, s érezte, hogy süllyed, süllyed a
                    nádasban...</p>
                <p>S elvesztette a gondolatát, el a szót, amit ki akart mondani, s már csak emlékben
                    élt, mintha nem is élne... Valami iszonyú bánatot érzett...</p>
                <p>- Ha egy nő szeret egy férfit, akkor az a nő él és vidám és mindenkivel tud
                    nevetni és csacsogni és kedves lenni, mert a lelkében boldog... A férfiak nem
                    érthetik azt meg, hogy a nő csak abban az esetben érzi magát függetlennek s
                    mindenkivel szemben fesztelennek, ha tudja, hogy szeretve van? Akkor lehet.
                    Akkor úgy érzi, hogy olyan szabad, mint a madár. De a madár is visszajön estére
                    a fészkébe. Nem?</p>
                <p>Olyan egyszerű volt, hogy még a férfi is megértette. Igen, rájött valamire, amire
                    sose gondolt életében: elhitte, hogy igaz, amit ez a gyönyörű nő mond. Eddig ő
                    csak úgy gondolta, hogy egy ilyen gyönyörű nő arra való, hogy minden férfi
                    szeresse, s el sem tudta volna képzelni, hogy nemet tudjon mondani egy
                    udvarlónak ez a nő, aki olyan könnyűnek és lebegőnek látszott, mint a pehely. De
                    hátha csakugyan így van: azért volt ilyen lebegő és könnyű, mert boldog volt...
                    És ha boldog, akkor csakugyan nem kell neki semmi... Hiszen mindene van... Csak
                    éppen játszik az élettel...</p>
                <p>- Maga szerelmes volt az urába? - kérdezte hirtelen komoran.</p>
                <p>- Nekem nem kellett szerelmesnek lenni - mondta Vilma egyszerűen -, hiszen ő volt
                    szerel­mes belém.</p>
                <p>A férfi beharapta az ajkát. Összehúzta a szemöldökét. Hogy érti ezt ez a nő.
                    Lehet, hogy igaza van. Hiszen az, hogy: “szerelem”, a vágyat jelenti, a
                    kielégítetlen vágyat. Lehetséges az, hogy a szeretett nő nem érez vágyat? Mire
                    is vágyjon, ha mindene megvan?...</p>
                <p>- Maga nem volt szerelmes másba? Senkibe?...</p>
                <p>- Nem kellett.</p>
                <p>- Igen. Mindenki magába volt szerelmes - hörgött a férfi hangja.</p>
                <p>- Talán ha lett volna valaki, aki után nekem kellett volna szaladni... De nem
                    ismertem olyat...</p>
                <p>A gazdagság csúcsán lebegő boldognak a szava volt ez. Akinek nincsenek
                    elérhetetlen dolgok az életben.</p>
                <p>- Egyszer éreztem a szerelmet, egyszer mégis megéreztem - mondta Vilma halkan, s
                    két kezét arcára szorította. - Most. Most. Tegnap és ma... És tegnapelőtt...
                    Azóta mindig. Mióta nem volt, akit szerethettem... Mióta elérhetetlen
                    lett...</p>
                <p>A férfinak ez már sok volt: a nő kiforgatja biztos útjáról. Soha nem élt
                    gondolatoknak, álmok­­nak, ábrándoknak. Mindig egyszerű cél után ment egyenesen
                    előre. Itt most olyan útvesztőbe kezdtek süllyedni, amelyben el lehet veszni...
                    A sötétben, a fulladt melegben, a bizonytalan fények alatt valami új élet
                    zsibongott, de ettől ő megijedt. Úgy érezte, neki nem lehet letévedni a prózai
                    egyenes útról, mert ez a halál. Máris ott tartott, hogy szerette volna levetni
                    magát a földre, az asszony lába elé, s letenni a homlokát annak a kis cipőjére,
                    és sírni vagy elheverni, mint egy gyermek, vagy egy kis eb. De nem lehet, nem
                    lehet. Mindenkinek lehet, csak neki nem.</p>
                <p>Fölrázta magát s azt kérdezte:</p>
                <p>- Gyűlöl?</p>
                <p>Az asszony sokára szólt.</p>
                <p>- Nem.</p>
                <p>- Nem? - kiáltott fel.</p>
                <p>- Nem... én magát nagyon gyűlöltem... Most nem gyűlölöm.</p>
                <p>- Nem?</p>
                <p>- Nem. Közömbös nekem. Most, e percben, mindenki közömbös számomra. Mindenki.</p>
                <p>- Fábján is?</p>
                <p>- Igen... Akkor hívattam magát, mikor megéreztem, hogy Fábján is; tudni akartam,
                    hogy útálom-e még magát? vagy félek-e, vagy gyűlölöm-e?</p>
                <p>- És nem?</p>
                <p>- Nem... Mindegy... Mióta Lacit elvesztettem, azóta mindenki mindegy...</p>
                <p>Az ujján volt a zöldköves gyűrű. Azt forgatta.</p>
                <p>A főkapitány szeme ott maradt azon a nagy zöld smaragdon; régi gyűrű a fiatal
                    kézen. Úgy érezte, mintha valóban ilyen közönnyel forgatná az ő lelkét is az
                    ujjain. Az egész életét.</p>
                <p>- Nincs többé az életben, amire vágyjak - mondta a fiatal nő. - Nézze, milyen
                    csodálatos! - kiáltott fel.</p>
                <p>Nyitott arccal várt egy pillanatig, akkor azt mondta:</p>
                <p>- A halál: az jó.</p>
                <p>A főkapitány megrettent.</p>
                <p>- Nem. Nem jó.</p>
                <p>- Mért? - mondta Vilma. - Gondolja meg. Kim van nekem?... Anya régen meghalt. Apa
                    régen meghalt. Józsika testvérem régen meghalt. Van Blanka. De Blanka boldog.
                    Boldog anya. Blankának férje van. Derék ember. Ők jól vannak. Persze, nekem nem
                    kellene. De nekem más se kell. Mért kelljen...? Nekem volt... Nekem volt egy
                    olyan férfiemberem, aki nekem kellett... Most elinduljak megint, keresni?...
                    Nézze, én mikor utoljára kint voltam Oporán, mikor eljöttünk, azt mondtam, hogy
                    ide nem jövök többet... De már mikor mondtam, érez­tem, hogy az nincs úgy... És
                    akkor bennem csakugyan el is múlt az ijedtség és a harag. Én úgy éreztem, hogy
                    ellenkezőleg: csak az az egy lehet, hogy én visszamegyek a házba, s ápolni fogom
                    a sírt... Ez még volt valami, mert ott minden őrá emlékeztetett volna, s én el
                    tudtam volna magammal hitetni, hogy ez az ábránd valami... No de azt nem bírtam
                    volna el, hogy Lacit kitemessék, orvosok felboncolják, rendőrök, csendőrök, s
                    azt még kevésbé, hogy ez nekem húszezer dollárt hozzon; szegény Bátky nagyon
                    boldogtalan volna, ha hallaná, de ez igazán szintén nem tetszett nekem... Aztán
                    jött ez a derék jó Fábján, ez az angyal, és beadogatta nekem a méreglabdacsokat.
                    Nem tehet róla, de most úgy érzem, hogy injekciót adott, s ez beszüntette bennem
                    a szívet... Már csak élettanilag van... Elvette tőlem a férfit, akit szeretni
                    kezdtem. Nézze: egy férfi, aki az éjszakáim titkait elmondja egy másik nőnek, az
                    nem is volt az enyém... legalábbis akkor már nem volt az enyém... Én öltem őt
                    meg... Én nem tudtam, hogy ilyen könnyű dolog ölni... Ő, látom, olyan férfiféle
                    volt, amilyenről maga beszél: ha a nő nem adja meg magát, akkor ő megy s talál
                    más nőt odáig, amíg kivárja ezt, aki mégis komolyabb neki... Igen komplikált s
                    megérthetetlen... De így van... Sőt, én elhiszem azt, hogy ő boldogtalan volt...
                    Egy hónapon keresztül nem tudott hozzám jutni... hevesebben alkoholizált, sokat
                    volt távol. Ha megjött, hideg és udvarias igyekezett lenni. De szenvedett.
                    Nagyon mélyen, s nagyon fájón szenvedett. S ennek én voltam az oka...</p>
                <p>A férfi komoran hallgatott.</p>
                <p>Érezte, hogy véghetetlen távolságban van tőle ez a nő, s nagyon csüggedt volt,
                    mert önmagát támadta, hogy annak idején nem másképp kezelte. Egyszerű, szinte
                    állati érzéseivel nem értette a nő halk tragédiáját, csak azt, hogy nem volt az
                    övé, s nem is lesz az övé. Kielé­gíthetetlen bírásvágy volt benne, s a vére
                    lüktetett. Mint a kandúr a vinnyogó egeret, amint fut előle a szénában, úgy
                    nézte biztos ereje tudatában, ha egy nő előtte sírt. A könnyek csiklandozták a
                    vérét, s a duruzsoló lágy hang borzolta a vágyát.</p>
                <p>- Oh, maga szegény - mondta fojtott hangon.</p>
                <p>Érezte ő maga is, hogy nem tud azon a nyelven szólni, ahogy ő beszélt, érezte a
                    barbárságát vele szemben. Neki soha nem voltak ilyen finom és komplikált
                    érzései, ő egy ős és vad állat volt, aki évek óta kegyetlenül szenvedett amiatt,
                    hogy ez a nő a szépségével annyira hat rá. Hisz ő soha nem válogatott, neki
                    mindegy volt, a csinosabb cselédlány éppen olyan zsák­mány volt neki, mint a
                    bajba keveredett úriasszonyok. Isten őrizte azt, aki az ő szobájába került, s
                    ezt akkor is kieresztette.</p>
                <p>- Szegényke, szegényke, magát nem értette meg soha az az ember - mondta, ahogy
                    másoknak szokta mondani. Nem tudott másképpen dalolni, csak ahogy szokott.</p>
                <p>Vilma kicsit felfigyelt. Hirtelen megsejtette, hogy elfeledkezett arról, aki vele
                    szemben ül, s gondolatait önmagának mondta el. Ennek a férfinak a hangja oly
                    nyers volt, s a lefojtott hang mögött olyan állatian vad valami lobogott, hogy
                    megriadt. Fábján annyira belevitte őt valami szelíd muzsikába, hogy már
                    mindenkiben legalább annyi szívet akart látni, mint ami abban volt.</p>
                <p>- Drága, drága, nem e világra való szent! - mondta a férfi.</p>
                <p>Benne iszonyat támadt, végigvonaglott, és egész teste rémült volt.</p>
                <p>- Idefigyeljen - mondta a férfi, s visszafojtott hangon valami nagyon szépet
                    akart mondani. - A maga ura, az, szegény, egy beteg ember volt. Valljuk be
                    őszintén, degenerált típus volt. Régi betegség volt benne. Az ősei bűnei voltak
                    benne. Nem magának való volt. Maga egészséges ember. Maga egy isteni nő. Olyan
                    maga, mint egy virág. Nem tudott magával mit kezdeni. Vilma, Vilmácska, kedves
                    kis angyal! Jöjjön velem. Legyen a feleségem.</p>
                <p>Vilma nyugodtan nézett a férfira. Nézte annak a vibráló, remegő arcát. A vágytól,
                    az elepe­dés­től remegett annak minden vonása. S az a fekete bajusz a kemény
                    orra alatt, s ahogy a száját kinyitotta, mint egy fekete barlang nyílt ki, a
                    fehér fogai fekete közökkel. A dohánytól átitatva s kemény kefével tisztítva
                    olyan volt, mint egy éhes farkas, aki a fülemile hangján akar énekelni, hogy
                    megtévessze s bekapja a kis madarat.</p>
                <p>Csak ült nyugodtan s egész testében iszonyattal. Kezdett rájönni az ismert
                    érzésre, kezdett biztos lenni a dolgában.</p>
                <p>A férfit félrevezette a pillanatnyi gyöngeség, s szemével rárohant, mintha semmi
                    erő nem volna, ami ellenállhatna neki.</p>
                <p>- Vilma, Vilmám! - mondta, s a szeme oly fényesen égett, mint a tűzokádó. - Most
                    tudom, ki vagyok. Kiszakítom magamat az egész világból. Magát akarom. Maga az
                    enyém. Nincs itt se asszony, se gyerek. Mindent kidobok, csak maga kell
                    nekem.</p>
                <p>Vilma nyugodt volt, s most eszébe villant, hogy ez a férfi becsukta az ajtót a
                    rendőrségen... De most nyugodt lett, mint a bíró, aki halálos ítéletet mond
                    ki.</p>
                <p>- Kérem. Hagyjon magamra.</p>
                <p>- Soha! Koporsóm bezártáig - mondta a férfi. - Én a magáé vagyok, maga az
                    enyém.</p>
                <p>- Semmi közöm magához.</p>
                <p>- Viszlek.</p>
                <p>- Gyilkos! Maga a gyilkos!</p>
                <p>Ebben a pillanatban belépett Blanka, és sikoltva futott nővéréhez s átölelte.</p>
                <p>Vilma hidegen mondta:</p>
                <p>- Mentsetek meg.</p>
                <p>Blanka heves zokogásban tört ki.</p>
                <p>A férfi tétován nézett körül. Az volt benne, hogy fel kell gyújtani ezt a házat,
                    vagy romba dönteni, vagy...</p>
                <p>Meglendítette a fejét. Érezte, hogy elvesztette a csatát örökre.</p>
                <p>Még egy percnyi várakozás után egy szó nélkül megfordult s elment.</p>
                <p>Vilma a szoba hátsó részébe indult, nővére vele ment, ölelte és vitte.</p>
                <p>- Mi történt?</p>
                <p>Vilma egy halott nyugalmával mondta:</p>
                <p>- Semmi.</p>
                <p>Aztán a szemei tágra nyíltak, s legyintett, mintha valami igen nagy dologról
                    mondana le.</p>
                <p>- Mi az, Vilmám?</p>
                <p>- Semmi. A bosszú is semmi. Minden semmi.</p>
            </div>
         <div type="chapter">
                <head>9</head>
                <p>A főkapitány átment az irodába Bátkyhoz. Bátky felnézett, s mikor őt meglátta,
                    örvendve mondta:</p>
                <p>- Még egy ötletem van. Nem kell visszariadni a dolgoktól... Gondolkoztam az
                    egészen újra meg újra. Én azt hiszem, közel járok a gazfickóhoz.</p>
                <p>- Milyen gazfickóhoz?</p>
                <p>- A gyilkos. Engem egyéb nem érdekel, csak a gyilkos... Én még attól sem riadok
                    vissza, hogy a hatósági személyeket gyanúba vegyem... Nem!... Barátom, meg kell
                    tudni, hogy pénteken hol volt hatósági szemle, vagy vizsgálat, vagy kiszállás...
                    Hátha hivatalos kocsi volt az a bizonyos autó...</p>
                <p>- Hogy jut az eszedbe? - kérdezte a főkapitány s megtörülte izzadt homlokát.</p>
                <p>- Eszembe jutott. S ez igazán villámgyorsan megállapítható... A katonai
                    revolverről jött ez az ideám... Mit tudom én, nincs-e benne a hadsereg.</p>
                <p>A főkapitány élesen nevetett.</p>
                <p>- Szóval mindenki gyanús.</p>
                <p>- Ez a ti elvetek! Gyilkosságnál mindenki gyanús, még én is, te is, mindenki.</p>
                <p>A főkapitány megszorította búcsúzásra a Bátky kezét.</p>
                <p>Mikor kiment az utcára, egyenesen és büszkén ment, mint akinek a szép este
                    jólesik.</p>
                <p>A Szentkirályi utcára fordult be. A kórházból éppen akkor jött ki Fetter főorvos.
                    Az orvos ellenkező irányba akart menni, de ő utánakiáltott:</p>
                <p>- Halló!</p>
                <p>Az orvos megfordult, cvikkerén át figyelmesen nézett, s mikor felismerte a
                    főkapitányt, megállott.</p>
                <p>- Szervusz, kérlekalássan.</p>
                <p>- Szervusz.</p>
                <p>Megrázta ennek is a kezét, keményen.</p>
                <p>- Na, hogy van a mi Baltazár Pista barátunk?</p>
                <p>- A balkarját nem fogja többet használni.</p>
                <p>- Annyi baj legyen. Jobb karjával is meg tudja ölelni az asszonyokat.</p>
                <p>Nevetett. Aztán azt mondta:</p>
                <p>- Mondd csak, kérlek, mi van a látlelettel? Bevezetted már a főkönyvbe?</p>
                <p>Az orvos hallgatott.</p>
                <p>A főkapitány nevetett.</p>
                <p>- Hát csak írd be - mondta -, hogy lövés a bal kulcscsonton.</p>
                <p>A főorvos nagyon melegen, nagyon mélyen hajlott meg.</p>
                <p>- Tudtam - mondta meghatottan. - Tudtam, hogy ez lesz belőle. Milyen okos voltam,
                    hogy csak ceruzával vezettem be a balesetet.</p>
                <p>- Ceruzával? - nevetett a főkapitány. - Nem is tudtam, hogy te ilyen ravasz fickó
                    vagy.</p>
                <p>- Hát, kérlek alássan, késő éjjel volt, nem volt tinta kéznél.</p>
                <p>- Na jól van, hát most már bevezetheted a legfeketébb tintával.</p>
                <p>Megrázta az orvos kezét, s elbocsátotta őt.</p>
                <p>- Hol vacsorázol?</p>
                <p>- Otthon.</p>
                <p>- Van háztartásod?</p>
                <p>- Igen, gazdasszonyom van.</p>
                <p>- Szóval nem szereted a kórházi kosztot.</p>
                <p>- Ebédelni bent szoktam, de vacsorára hazamegyek, mert dolgozni akarok.</p>
                <p>- S mit eszel vacsorára?</p>
                <p>- Egy csésze teát és két lágytojást.</p>
                <p>- Ezt megkaphatnád a kórházban is.</p>
                <p>A főorvos maga is nevetett.</p>
                <p>- Gyomorbajos vagyok, tehát mindegy, hogy hol eszem. Kellemesebb otthon a
                    könyveim közt.</p>
                <p>- Hát tudod, az már igaz, hogy nálatok csak a hullakamrában jó. Ott már jó. Jó
                    hűvös van; kellemes lehet a halottaknak.</p>
                <p>Felnézett a Kossuth-szoborra.</p>
                <p>- Ennek is ott volna jó.</p>
                <p>- Hol, kérlek alássan?</p>
                <p>- Ahogy Rákosi Jenő mondta a leleplezésen: “Nincs ennek a szobornak semmi baja,
                    csak rossz az elhelyezése: négy méterrel lejjebb kellene lennie.”</p>
                <p>Ezzel elbúcsúztak, nevettek, s ő ment tovább a főkapitányi hivatal felé.</p>
                <p>Az őrálló rendőrnek azt mondta:</p>
                <p>- Andris, gyere csak ide.</p>
                <p>A rendőr szalutált.</p>
                <p>- Kibékültél már a feleségeddel?</p>
                <p>A rendőr mereven állott.</p>
                <p>- Alázatosan jelentem méltóságos főkapitány úrnak, igenis.</p>
                <p>- Hogy békültél ki vele?</p>
                <p>- Alázatosan jelentem: setétbe.</p>
                <p>A főkapitány nagyot nevetett.</p>
                <p>- Jól van, Andris fiam, nagyon okosan tetted.</p>
                <p>Felment a lépcsőn. Be az irodájába.</p>
                <p>Csengetett.</p>
                <p>Jó sokára megjelent az inspekciós rendőr.</p>
                <p>- Hozzál friss tintát, ez már ki van száradva.</p>
                <p>- Igenis.</p>
                <p>Ezzel elővett a fiókból egy doboz levélpapírt, szép csontpapírt, amelyiken nincs
                    hivatalos címzés, csak egy monogram, s felette az ötágú korona.</p>
                <p>Egy papírt s egy borítékot készített, aztán visszaült a karszékbe s rágyújtott
                    egy jó szivarra.</p>
                <p>Első levele Avary Lászlónénak szólt. Az utolsót így címezte meg, nyugodt,
                    díszített betűivel, amelyekben egy hiábavaló élet ambícióinak szeszélye ugrált:
                    “Özv. Papp Benjáminné úrasszony őméltósága... Helyben.”</p>
                <p>Mosolygott. Ezt jó volt leírni. Evvel bosszút állott a libabőrös vén dögön...
                    Minek avatkozott ez bele az életébe. Az nem kellett volna... Haha... Ez még
                    férjhez megy. Ez nem fog magában éjszakázni...</p>
                <p> A vacsoránál hármasban ültek a nagy ebédlőasztal mellett.</p>
                <p>Vilma halványan, komolyan ült, s hallgatta a Bátky beszédét. Bátky ugyan nem
                    tudott másról beszélni, csak ami éppen izgatta, de a dologról most mégsem
                    beszélhetett, s így szórakozott volt, és legalább egy kicsit beleillett a két
                    asszony zavartalan csöndes jelenlétébe.</p>
                <p>- Megvan a gyűrű? - kérdezte hirtelen, s megfogta a Vilma kezén a zöldköves
                    gyűrűt.</p>
                <p>Vilma ránézett a kezére. Neki magának is különös volt, s idegen a kéz is, a gyűrű
                    is.</p>
                <p>- Fábján elhozta, képzeljétek, otthon volt érte Oporán, s megtalálta az uram
                    éjjeli szekrényén.</p>
                <p>- Nem is láttam még a kezeden.</p>
                <p>- Régi - mondta Blanka.</p>
                <p>- Mutasd csak - szólt Bátky.</p>
                <p>Vilma lehúzta a gyűrűt s odaadta.</p>
                <p>Bátky megnézte.</p>
                <p>- Mária Terézia korabeli. Igen szép ötvösmunka. Francia.</p>
                <p>- Milyen szép sárga az aranya - mondta Blanka, s odatartotta a karikagyűrűjét az
                    ura kezéhez. A karikagyűrű aranya egészen vörös volt a zöldköves mellett.</p>
                <p>- Ez különösen szép smaragd - mondta Bátky.</p>
                <p>- Mamának nagyon kedves volt, az anyósomnak, s azt mondta, ezt a követ egy ősük
                    török kereskedőtől vette, s a családban sok esetben nagy és fontos szerepe volt
                    - mondta Vilma. - Szerelemkőnek mondta. Hogyha az embert megcsalja az ura,
                    meghalványodik...</p>
                <p>Mosolygott.</p>
                <p>Bátky nevetett.</p>
                <p>- Igen, a smaragdhoz sok babona fűződik. Hű szerelmesek kezén olyan, mint a zöld
                    fű, hűtlene­kén olyan, mint a hervadt levél.</p>
                <p>Vilma a gyűrűért nyúlt; Bátky nehezen adta vissza. Szerette volna megtartani, de
                    nem bírta, s Vilma visszavette a gyűrűt és sokáig nézte.</p>
                <p>- Én azt hiszem, tegnap is zöldebb volt mint ma...</p>
                <p>Bátky nevetett.</p>
                <p>- A smaragd idővel elhalványodik, azért fűződtek hozzá ilyen babonák - szólt.</p>
                <p>- Én akármeddig tudom nézni ezt a követ - mondta Vilma -, jólesik a
                    szememnek.</p>
                <p>- Semmivel sem szabad nagyon mélyen foglalkozni - mondta Bátky komolyan. - Nem
                    jó, ha az ember enged a régi babonáknak. Legjobb lesz, ha leteszed a gyűrűt.</p>
                <p>Vilma ijedten húzta vissza a kezét.</p>
                <p>- Mi baj lehet belőle? - mondta.</p>
                <p>- Azért nem eszel, mert ilyen dolgokkal foglalkozol - mondta Bátky. - Délben sem
                    ettél egy falatot sem, most vacsorára se.</p>
                <p>- Nem tudok enni.</p>
                <p>- Mért?... Fiatal szervezeted van. Tegnap délben még ettél.</p>
                <p>- Már tegnap este sem evett - mondta Blanka, s a szeme tele lett könnyel. - Úgy
                    aggódom miatta, kedves.</p>
                <p>Vilma elmosolyodott, s messze nézett.</p>
                <p>- Majd holnap - mondta csöndesen.</p>
                <p>- Kell is. Meg fog jönni az étvágyad. Ha már élünk, fűteni kell a gépet, mert
                    különben felmondja a szolgálatot.</p>
                <p>- Milyen szépek a szegfűk - mondta Vilma. - Zöld szegfű, ugye nincs?</p>
                <p>- Nincs.</p>
                <p>- Milyen csudásak ezek a nagy virágok. Hogy tudnak ilyen óriási nagy virágokat
                    termelni...</p>
                <p>- Látod, ez az egy szép hivatás volna neked: kertészkedni - szólt Bátky. - Semmi
                    sem érdemli úgy meg a fáradságot, mint a virág. Ha a kislányom megnő, ki fogom
                    képeztetni szakszerűen kertésznek. Pénzt is lehet belőle csinálni.</p>
                <p>Vilma mosolygott.</p>
                <p>- Pénzt a virágból?... - mondta.</p>
                <p>- Nem vagy álmos, kedves? - mondta Blanka.</p>
                <p>- Még egy kicsit hadd maradjak.</p>
                <p>- Ó, akármeddig, szívecském.</p>
                <p>- Ne maradjunk fenn sokáig - mondta Bátky -, én még egyszer sem aludtam ki
                    magamat. Igaz, nem is kívánom az alvást.</p>
                <p>Blanka mosolygó szemmel nézett az urára; ő legjobban tudta, hogy abban a
                    pillanatban, ahogy letette a fejét, már aludt, s fel nem ébredt a rendes időig,
                    mikor kellett.</p>
                <p>- Ó, te szegény - mondta -, hogy nem tudsz aludni!</p>
                <p>Vilma hirtelen felállott.</p>
                <p>- Késő van - mondta.</p>
                <p>Mindhárman felállottak.</p>
                <p>Vilma megcsókolta Blankát, s sokáig ottmaradt a vállán. Átölelte, s a vállán
                    hagyta a fejét.</p>
                <p>Bátky már türelmetlen volt. Egyik lábáról a másikra nehezedett, de nem szólt, s
                    nem siettette az asszonyokat.</p>
                <p>Vilma ránézett, s megérezte nyugtalanságát. Odaadta a kezét; Bátky megcsókolta a
                    szép kis fehér kezet.</p>
                <p>- Milyen szép kezed van - mondta -, de ezt a gyűrűt ne viseld. Én mondom
                    neked.</p>
                <p>Vilma szelíden mosolygott, s akkor, amit nem szokott, ráborult Bátkyra s
                    megcsókolta.</p>
                <p>Bátky átölelte, s megveregette a hátát.</p>
                <p>- Nono, kis bolondom, nono - mondta neki gügyögve.</p>
                <p>Akkor bekísérték a szobájába. Bátky ottmaradt az ajtóban, s nézte, hogy Blanka
                    átölelve kíséri Vilmát.</p>
                <p>Ebben a pillanatban a szobalány jött s csöndesen mondta:</p>
                <p>- Nagyságos úr. Egy rendőr van itt.</p>
                <p>- Mindjárt jövök - szólt vissza Bátky s kiment.</p>
                <p>A hangjában volt valami nyugtalanság, s Blanka, mikor Vilmát lefektette, sietett
                    utána. Maga sem tudta mért, de az ura eltávozása nyugtalanította.</p>
                <p>Bátky a harmadik szobában volt s járkált.</p>
                <p>- Gyere csak - mondta a feleségének. - Papp Béni levelet küldött Vilmának. Azt
                    izente, hogy ha ébren van, adjuk oda, de ha alszik, elég, ha reggel. Persze hogy
                    nem adjuk oda, akár ébren van, akár nincs.</p>
                <p>- Természetesen - mondta Blanka komolyan. - Az istenért, csak nem fogjuk
                    felzaklatni! Úgy örülök, hogy egész este olyan kedves volt, és olyan
                    nyugodt.</p>
                <p>Ezzel a levelet otthagyta az ura kezében, s ő maga visszasietett Vilmához, hogy
                    még egyszer elbúcsúzzék tőle, mielőtt ő is lefekszik.</p>
                <p>Bátky idegesen járkált az ebédlőben. Minden dolgát elmulasztja, s ebből semmi
                    haszna sincs. Még ha a biztosítás meg nem térül, a saját kölcsöneire is
                    keresztet vethet. Pedig ő sincs olyan viszonyok közt, hogy megengedhetné magának
                    azt a luxust, hogy a sógora adósságai miatt felőrölje magát.</p>
                <p>E pillanatban velőt rázó sikoltást hallott.</p>
                <p>Berohant a hálószobába, s a felesége ott állott felemelt karral s magából
                    kikelve.</p>
                <p>Vilmára nézett.</p>
                <p>Vilma mereven feküdt, csak néha rázkódott a teste. A két keze a takarón volt.</p>
                <p>Bátky odarohant. Rögtön a gyűrűt nézte.</p>
                <p>A zöld kő fel volt nyitva.</p>
                <p>- Méreggyűrű - kiáltotta. - Én ezt tudtam. Azért néztem meg. Én állat! én állat!
                    Hogy nem vettem el tőle. De nem hittem, hogy van benne valami. Ez csak keleti
                    méreg lehet. Jóságos Isten!</p>
                <p>Vilma ott feküdt, halálsápadtan, verejtékezett, s a testén még egyszer görcsös
                    rángás futott végig, aztán megszűnt. Megfagyott.</p>
                <p>Halott volt.</p>
                <p> A Hungária kertjében elég sokan voltak ezen az estén. Holnap lesz az állatvásár,
                    s vidéki gazdák és kereskedők ültek a fehér asztalok mellett. Bő vacsorákat
                    ettek, mert a magyar ember elsősorban enni szeret. Évszázados tradíció nálunk a
                    nagy evés. Ha egy népréteg vagyonilag vagy kultúrában emelkedik, elsősorban
                    evésre fordít gondot. Ezek a kereskedők és kupecek, akik nagyrészt igen szegény
                    családból származtak, oly elkeseredetten fogyasz­tották a sertés-, marha-,
                    borjúszeleteket, mintha generációk koplalását akarták volna enyhí­teni. Az étlap
                    maga már egész novella volt, tizenöt-húsz ételfaj rajta, s a konyhában a kövér
                    szakács folyton fente a kését, mert szakadatlanul húst kellett szeletelnie.</p>
                <p>A törzsasztalnál ott ült az asztalfőn Ábris bácsi, nyugodtan és kedvesen. Számára
                    semmi sem történt az utolsó húsz évben, s nem volt egyéb fontos, csak hogy jól
                    van-e elkészítve a bécsi szelet, vagy nincs.</p>
                <p>Sipos Lekszi éppen az öregurat ingerelte egy kicsit. Nem nagyon, mert nem volt
                    szabad. Óvatosnak kellett lenni vele szemben, de most, hogy a holnapi vásár
                    miatt egy daltársulat vendégszerepel a városi színházban, nagyon jól adódott,
                    hogy az öregurat, mint a színügyi bizottság elnökét, egy kicsit felhúzza a
                    fiatal generáció.</p>
                <p>- Ábris bátyám, az a Csali Angela, az csinos nő.</p>
                <p>- Én nem tudom, fiam.</p>
                <p>- No ne tessék mán mondani, hiszen eldicsekedett vele, hogy Ábris bátyám milyen
                    szívé­lyesen fogadta.</p>
                <p>- Én nem fogadtam, fiam.</p>
                <p>- Pedig azt beszélik, azért kapták meg a színházat, mert a Csali Angelát Ábris
                    bácsi még meg is simogatta. Az arcocskáját, természetesen.</p>
                <p>- Nem, fiam, tévedés - mondta Ábris bácsi.</p>
                <p>- Mi a tévedés? Nem az arcocskáját simogatta meg?</p>
                <p>Az asztal körül ülők kuncogva nevettek. Senki se mert idáig elmenni Ábris
                    bácsival szemben, de Sipos Lekszinek sokat megengedett az öregúr, mert tetszett
                    neki, hogy ez a fiatal szolga­bíró neki is sok örömet szerzett, mikor másokat
                    ugratott.</p>
                <p>- Nem, fiam, az nem tartozik énrám. Nem az én hatásköröm.</p>
                <p>- De hiszen Ábris bácsi a színművészeti bizottmány elnöke.</p>
                <p>- Az bizony. S tartok rá.</p>
                <p>- Hát szereti Ábris bátyám a színművészetet?</p>
                <p>- Nem szeretem én, gyermekem.</p>
                <p>- De csak szeret színházba járni?</p>
                <p>- Ó kedvesem, nem járok én oda. Van húsz esztendeje, hogy nem voltam színházban,
                    csak ha a főherceg itt van, vagy efféle.</p>
                <p>- Ejnye Ábris bátyám, már én inkább az Angelák miatt mennék el, mint a főhercegek
                    miatt. De egész komolyan.</p>
                <p>- De úgy is illik a te korodban.</p>
                <p>- Jaj, hát az én koromban Ábris bácsi is az Angelákat kedvelte? Pardon.</p>
                <p>A fiatalok nevettek, mert Ábris bácsinak ifjúkorában még hétezer hold földje
                    volt, s ebből legalább háromezret egy híres primadonnára költött el. S ma finom
                    kis kegydíjból él.</p>
                <p>- Mi van az oporai esettel? - kérdezte egy fiatal szolgabíró, aki a megye más
                    vidékéről való, s így csak mint vendég ismerte az ügyet.</p>
                <p>- Oporán e pillanatban minden csendes - mondta Sipos Lekszi.</p>
                <p>- Szélcsend?</p>
                <p>- Igen.</p>
                <p>- Minden szenzáció csak három napig tart?</p>
                <p>- Bizony.</p>
                <p>Ábris bácsi hallgatta a beszédeket, akkor csöndesen megszólalt:</p>
                <p>- Azért sajnálom, hogy most nincs színtársulat.</p>
                <p>- Na úgye, Ábris bácsi.</p>
                <p>- És miért Ábris bátyám, kezit csókolom?</p>
                <p>- Olyan jó, hogy mindennap hozzák a színlapot.</p>
                <p>- Ugyan, s el szokta olvasni Ábris bátyám?</p>
                <p>- Nem, de annak igen jó puha papírja van.</p>
                <p>Ránéztek az öregúrra, aki rózsaszínűen, kedvesen ült ott köztük, s csintalanul
                    mosolygott rajtuk.</p>
                <p>Várberky Imre jött, szélesen-hatalmasan, s az egész társaság felujjongott.</p>
                <p>- Imrécske, te már megint bejöttél? - örültek neki, mert mindig olyan örömmel
                    fogadták a hatalmas embert, mint valami jó cirkuszi mutatványt. Ez mindig hozott
                    valami elevenséget.</p>
                <p>- Tudjátok, mi az újság? - kérdezte Várberky Imre, mikor leült köztük. - Új
                    futballcsapat jelent meg a láthatáron. Pestről hozatott kapust a kakaslábi
                    MOVE...</p>
                <p>- Pestről?</p>
                <p>- Jövő vasárnap el kell menni a meccsre.</p>
                <p>- De ki finanszírozza őket?</p>
                <p>- Ez a nevezetes. Képzeljétek. Nem fogjátok elhinni: Penészleghy Lenke.</p>
                <p>Nagy nevetés lett. A főpincér megállott az asztal előtt!</p>
                <p>- Nagyon sajnálom a méltóságos Avary urat - mondta -, nagyon sajnálom, dacára,
                    hogy egy vacsora árára nincs fedezet, amit oly jóízűen fogyasztott el a
                    méltóságos úr...</p>
                <p>Most hirtelen az újságíró futott be az udvaron keresztül, s egyenest
                    hozzájuk:</p>
                <p>- A főkapitány agyonlőtte magát - mondta kifulladt lélegzettel.</p>
                <p>Mindnyájan megdermedtek. Egy pillanatig mély csönd volt az asztal körül.</p>
                <p>- Lehetetlen!</p>
                <p>- Igen. Délután kétszer volt fenn Bátkyéknál, s este kilenckor ment el onnan.
                    Felment a hivatalába, megírt három levelet, egyiket elküldte egy rendőrrel
                    Bátkyékhoz, a másikat úgy találták az asztalán, a csendőrségnek címezve. A
                    harmadik...</p>
                <p>- Rettenetes. S főbe lőtte magát?</p>
                <p>- Igen. A szolgálati revolverével. Egy hosszúcsövű ismétlő fegyver. Mind a hat
                    golyó bele­ment. Az egész félfejét szétszakította. Rögtön meghalt.</p>
                <p>Soká hallgattak.</p>
                <p>- Ez borzasztó. Ilyen dolgok!</p>
                <p>- Szegény fiú!</p>
                <p>- Benne volt.</p>
                <p>- Mindig mondtam, hogy itt baj van.</p>
                <p>Szakadozott szavakkal szólottak. Senki sem bírt magához térni.</p>
                <p>- Rettenetes, hogy valaki közülünk... Ez igazán rettenetes!</p>
                <p>Várberky Imre komolyan nézett maga elé.</p>
                <p>- Nem bírta el.</p>
                <p>- Mit?</p>
                <p>- A karriert.</p>
                <p>- Hogy érted ezt?</p>
                <p>- Istenem. Ez a szegény Béni egy olyan feltörekvő ember volt. Szegény tanítónak a
                    fia, s nem bírta ki... Én ismertem az apját. Zemplén megyében volt tanító,
                    egyszer találkoztam vele. Már akkor a Béni itt volt, már meg is házasodott, s
                    bent ült a karrierben. Nem volt idevaló. Nagyon könnyen sikerült neki az élet.
                    Gazdagon házasodott, s egyszerre sógora lett az akkori főispánnak. Túl könnyen
                    haladt előre.</p>
                <p>- Tehetséges ember volt.</p>
                <p>- Igen. Tehetséges volt, de hiányzott belőle a százados beidegzettség. Azt hitte,
                    hogy neki minden szabad.</p>
                <p>- Gondolod, hogy ő a tettes?</p>
                <p>Várberky lassan nézegette az étlapot, amit elébe tett Soma, a pincér.</p>
                <p>- Nem tudok enni - mondta -, hozzon egy pohár vörösbort.</p>
                <p>- Rettenetes ez az öngyilkossági mánia - mondta Sipos Lekszi -, nem értem, az
                    emberek ma úgy gondolnak az öngyilkosságra, mintha az semmi se volna. A
                    legkényelmesebb mód arra, hogy az ember kibújjon a felelősség alól.</p>
                <p>- Technikailag nem nehéz - mondta a telekkönyvvezető -, ma már egész művészet.
                    Annyi szer van rá, kellemesek, megbízhatók, az ember lefekszik az ágyába, bevesz
                    egy kis fehér port s elalszik.</p>
                <p>- Kicsi adagot - mondta idegesen Lekszi.</p>
                <p>- Azért barátom - mondta Várberky -, bomlott élet az mind. Szerencsefiak mindig a
                    revolver­alapon dolgoznak. Mindegy, hogy mit csinál, nem érez felelősséget érte,
                    majd a revolver segít. Mondom nektek, hogy aki öngyilkos lett, arról mindről meg
                    lehet állapítani, hogy valami törés volt az életében. Olyan, mintha a levegőben
                    nő egy fa. A legkisebb szél kidönti. Azok az emberek, akik a mélyből hirtelen
                    felszöknek, s nincs a hátuk mögött az ősiség, azok a hirtelen meggazdagodott
                    kereskedők s más efféle szerencsevadászok dolga ez.</p>
                <p>- Gróf Bánky is öngyilkos lett.</p>
                <p>- Az más. Ha egy gróf betegséget kap, megvakul, s gyermekei mind elmebetegek
                    lesznek. Az más. Ott a természet intézkedett, az ítélte halálra a fajt. De
                    emlékeztek szegény Lacira? Ahogy a múlt pénteken este bejött ide. Milyen kedves
                    volt, elegáns, rendes. Őt például nem tudnám elképzelni öngyilkosnak. Neki is
                    volt elég baja, de ez biztosan sose jutott eszébe.</p>
                <p>Lassan néztek maguk elé. Mindnyájan megérezték a véget, amely itt lebegett a
                    fejük felett. Mindnyájan nagy családok ivadékai voltak, mindnyájan adósságok
                    rabjai. Ha olyan egyszerű volna a dolog, valamennyien halálraítélteknek
                    tekinthetnék magukat. S ráadásul, hogy kiki a maga ítélőbírája legyen, sőt
                    bakója önmagának...</p>
                <p>E pillanatban mély elkeseredés vett erőt rajtuk. Mindenki az asztalra könyökölt,
                    s belebámult a cigarettája füstjébe vagy a pohár borba, ami előttük állt.</p>
                <p>Vétek Pali jött most.</p>
                <p>Mindnyájan ránéztek; valahogy az az érzésük volt, hogy mindenki rémhírt fog
                    hozni, aki jön.</p>
                <p>Vétek Pali nem szólt, rájuk nézett, s állva maradt.</p>
                <p>- Na, mit tudsz Papp Béniről?</p>
                <p>- Papp Béniről? - mondta a fiatalember ijedten. - Róla semmit.</p>
                <p>- Öngyilkos lett.</p>
                <p>- Ő is? - kiáltott fel a fiatalember.</p>
                <p>- Ő is?... Hát még ki?</p>
                <p>- Vilma!</p>
                <p>- Vilma! - riadtak fel, és sápadtan néztek rá. - Vilma is?</p>
                <p>- Igen.</p>
                <p>- Mikor?</p>
                <p>- Az elébb. Most jött tőle a kis doktor.</p>
                <p>- Hogy lehet az?</p>
                <p>- Mérget vett be. Lefeküdt az ágyba. A zöldköves gyűrű, abban méreg volt,
                    bevette, s egy pillanat alatt meghalt.</p>
                <p>- Úristen!</p>
                <p>Mintha egyszerre mindenki megsemmisült volna. Az egész világ fekete lett.</p>
                <p>- Rejtélyek tömege.</p>
                <p>- Ki tudja ezt megmagyarázni!</p>
                <p>Várberky szivarja füstjét nézte mereven.</p>
                <p>- Én úgy konstruálom meg a dolgot - mondta csöndesen -, hogy Laci azért jött be,
                    mert megtudta, hogy Babának valami ügye lesz este... Nem ment ki ok nélkül
                    Baltazár Pista... Mikor megjött, valamit hallott Baltazár Pistáról, aki éppen
                    kiment Oporára... Akkor autóba ült, s utána szaladt. S ott találta Baltazárt, de
                    ott volt véletlen Papp Béni is, aki kiszálláson volt Szaniszlón, a szomszéd
                    faluban. Mikor ő fegyvert fogott Baltazárra, úgy látszik, Béni megijedt az
                    asszonyért, s lelőtte... Aztán próbálta vezetni a dolgok irányítását... De ez
                    nem úriembernek való: ehhez, barátom, elszánt gazembernek kellett volna lennie,
                    s az nem volt... Nem bírta tovább, s pontot tett a mese végire...</p>
                <p>- És Vilma?</p>
                <p>- Vilma?... Az más... Egy úriasszony, ha ennyire elveszített mindenkit s minden
                    hitet az életben...</p>
                <p>Nem mondta tovább, amit akart, mert ebben a percben Fábján jött. Egyszerűen s
                    derülten.</p>
                <p>Leült köztük.</p>
                <p>Feltűnt neki az urak lehangoltsága.</p>
                <p>Lopva néztek rá, senki se mert egy szót se szólani.</p>
                <p>Most Ábris bácsi felállott:</p>
                <p>- Jóéjszakát, gyerekek.</p>
                <p>- Elmegy, Ábris bácsi?</p>
                <p>- Fél tizenkettő van, gyerekeim - mondta, s ahogy szokott, két kézzel búcsút
                    intett nekik, aztán egyenesen, egészségesen, az igen öreg emberek rendíthetetlen
                    nyugalmával távozott.</p>
                <p>- Ez egy úriember - mondta Várberky -, a régi gárdából. Ez nem lett öngyilkos,
                    pedig ha valaki, neki éppen elég oka lett volna rá.</p>
                <p>- Ki lett öngyilkos? - kérdezte Fábján.</p>
                <p>Senki se felelt.</p>
                <p>- Vilma?! - kiáltott fel Fábján.</p>
                <p>Intettek, hogy igen.</p>
                <p>Fábján visszaroskadt a székébe.</p>
                <p>- És Papp Béni is - szólt csöndesen Vétek Pali.</p>
                <p>- Mind a ketten?</p>
                <p>- Igen.</p>
                <p>Fábján a homlokához nyúlt.</p>
                <p>- Jaj!...</p>
                <p>Köröskörül morajlott a holnapi vásárosok vidám, csöndes zsivaja. Az élet tovább
                    haladt. Az élet tovább őrölte az embereket.</p>
            </div>
        </body>
    </text>
</TEI>