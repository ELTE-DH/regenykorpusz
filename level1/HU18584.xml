<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU18584" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Azarel</title>
            <author>
               <persName>
                  <surname>Pap</surname>
                  <forename>Károly</forename>
               </persName>
               <date from="1897" to="1944">1897-1944</date>
               <idno type="VIAF">29659430</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">54422</measure>
            <measure unit="pages">124</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Azarel</title>
               <date>2018-09-17</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/18500/18584/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Szabó Attila</name>
                  <name>Fecz Ágnes</name>
               </respStmt>
            <bibl type="printSource">
               <title>Azarel</title>
               <author>Pap Károly</author>
               <pubPlace>Budapest</pubPlace>
               <publisher>Nyugat</publisher>
               <date>1937</date>
               <ref target="https://mek.oszk.hu/18500/18584/"/>
            </bibl>
            <bibl type="firstEdition">
               <title>Azarel</title>
               <author>Pap Károly</author>
               <date>1937</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="medium"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2024-09-20"/>
     </revisionDesc>
  </teiHeader>
  <text>
      <body>
         <div type="chapter">
         <p>Ez a könyv Azarel György</p>
         <p> GYERMEKKORÁRÓL</p>
         <p> szól</p>
         <p>ATYAI nagyatyám gyapjas zsidó volt. A bérlőktől s a parasztoktól vette a gyapjut, s
            felvitte a városokba, zsidó kereskedőknek. Hévben, fagyban járta a falvakat, nem ösmert
            mást, csak a hajszát a kenyér után, és a «Tan szolgálatát». Egyetlen vágya volt: egyszer
            abbahagyni a faluzást s a «Tan»-nak szentelni minden idejét. Valami nagy «tanítót»
            érzett szunnyadni magában, úgy érezte, ha egyszer néhány évig teljes erejével
            elmélyedhetne a Szentírásba és Magyarázataiba, «közelebb tudná hozni a megváltást». Ezt
            a néhány évet sohasem tudta megkapni a sorstól, egyik gyermeke a másik után született,
            hét részre tépték valamennyi napját, s ő lassan elborult, már csak abban reménykedett,
            hogy amit ő el nem érhet, talán majd «megszerzi Izraelnek» gyermekei révén: a hét közül
            egyik majd csak eljut a «tudásnak», a «szolgálatnak», az «ihletnek» arra a fokára,
            amelynél «megmozdul Jahve irgalmas szíve» s lazít valamelyest Izrael számüzetésén,
            szégyenén és gyalázatán.</p>
         <p>A gyermekeiben korán csalódott: hármukon eluralkodott az üzleti szellem s kereskedők
            szolgálatába szegődtek, akik csak szombaton «ösmerték Jahvet». A másik három «pogány»
            iskolákban tanult, orvosnak, ügyvédnek, tanárnak készülődtek. Ekkor már csak a
            legkisebben, atyámban reménykedett. Ő volt az egyedüli, aki sem pogányok közé, sem
            üzletbe nem vágyott, a testvéreinél szívesebben hagyta magát beavatni a «Tan»
            magyarázataiba. Nagyatyám akkor már túl volt a «puszta tudás» vágyán s
            türelmetlenségében, amellyel az elmúlt «üres évek» megkínozták, mindjárt az
            «elmélyedésbe» szerette volna bevezetni atyámat: a magán kívüli elmerülések, az ihlet,
            az elragadtatás mindent megváltoztató erejébe. Ám az út az elmélyedéshez a böjtökön át
            vezetett. Atyám sovány, éhes gyermek volt, a böjtök hamarost megtörték vágyát az ihlet,
            az elragadtatás után s egy nap nagyanyám segítségével ő is eltünt hazulról: beiratkozott
            a szomszéd városka gimnáziumába, ahonnét később a papképzőbe ment. Nagyatyám ezt sohasem
            bocsájtotta meg neki. Az ő szemében a gimnázium pogány iskola volt: aki oda betette a
            lábát, «beszennyezte magát Jahve előtt». S hogy utána atyám papképzőbe ment, ez még
            súlyosbította nagyatyám haragját; azok, akik az iskolát vezették s eltartották,
            nagyatyám szerint képmutató eretnekek voltak, hiszen nap-nap után érintkeztek, együtt
            éltek a «pogányok»-kal, a «pogányok bérencei» voltak ezek, «segítettek nekik
            megolvasztani a zsidó népet a számüzetés kohóiban». Másrészt gonoszok voltak vagy
            elvakultak, ostobák: «elfogadták a pogányok csalétkét: az egyenjogosítást s más eféle
            pogány csalárdságot».</p>
         <p>Nagyatyám soha többet nem akart tudni apámról. Őrá haragudott legjobban valamennyi fia
            közül, benne csalódott legkeservesebben. Nagyanyámnak, aki atyámmal egyetértett,
            válólevelet akart adni, a gyülekezet vezetői azonban elegendőnek vélték nagyanyám
            «ünnepélyes megrovását». Utána aztán évekig nem beszélt nagyanyámmal, nem volt kedve
            többé gyapju után járni, eladta kis szekerét, zsákjait, a kis szatócsboltba, amit
            nagyanyám vezetett, nem tette be többé lábát; ült búskomoran egész nap a Titkos
            Magyarázatok felett, innét küldte vissza felbontatlanul a leveleket, amelyekkel atyám
            szüntelen ostromolta. Csak mikor atyámnak megszületett az első gyermeke: Ernuskó, akkor
            írt atyámnak, s a levelet nagyanyámmal küldötte el hozzá. Ebben azt kívánta, hogy atyám
            azonnal adja át neki elsőszülött fiát, ő akarja felnevelni, hogy mégis legyen majd
            valaki «a kárhozott családban», aki «járjon Jahve előtt».</p>
         <p>- Ha erre hajlandó vagy, - írta, - talán megváltozik egyszer Jahve akarata, én nem
            bocsájthatok meg neked, mert nem engem bántottál meg, hanem Őt, Ő azonban ezt is
            megbocsájthatja a gyermekek érdemében. Ezt jól gondold meg.</p>
         <p>Ez a levél annakidején nagyon elszorította atyám szívét. Nemcsak az apját látta
            nagyatyámban, hanem a zsidóság multját is és magányos gondolataiban sokszor igazat
            adott az öreg embernek, s voltak percei, mikor valóban árulónak érezte magát atyjával
            szemben. Ilyenkor fájlalta, hogy hiányzik belőle az a szép, törhetetlen reménység, amit
            nagyatyámban látott, máskor azonban esztelen, beteges túlzásnak tünt fel előtte nagyapám
            gondolkodása, nem tudta s nem is akarta megérteni az öreg ember komor szenvedélyességét;
            sohsem jutott e belső harcok végére, a meglazult kötelékek állandóan kínozták s nagyon
            gondolkodott, hogy talán mégis odaadja Ernuskót nagyatyámnak. Anyám azonban, aki
            egyébként mindenben alárendelte magát apám kívánságainak, hallani sem akart erről! Félt
            nagyatyámtól, s a Titkos Magyarázatoktól, nem merte sohasem kimondani, de titokban
            féltette nagyatyám eszét, nemcsak szeretni: megérteni sem tudta az efajta embereket, s
            legkevésbé sem volt hajlandó reábízni elsőszülött gyermekét. Az ő szülei jómódú bérlők
            voltak, Bártfai grófék házi zsidói, fontosabb volt náluk a gyarapodás a Tannál s a
            Magyarázatoknál: homlokegyenest máskép gondolkodtak, mint Jeremia apóék.</p>
         <p>Újabb levelek jöttek s mentek, de anyám nem engedett, Ernuskót nem adták oda, ellenben
            odaígérték az apónak a következő gyermeküket.</p>
         <p>Nagyatyám válaszul csak ennyit írt:</p>
         <p>- Jahve feljegyezte, amit ígértetek, nem nekem ígértétek, hanem őneki, s amit
            megtagadtok, azt Tőle tagadjátok meg.</p>
         <p>Anyám hamarosan megbánta ígéretét, s mikor a következő évben teherbe esett, atyámmal
            együtt hevesen, szüntelen hívogatták az öreg embert, szerették volna behálózni egészen,
            magukhoz kötözni, mint aki tűzhelybe akarja csalogatni a szabad lángot. Megígérték neki,
            hogy mindenben teljesen alávetik magukat akaratának, szokásait tiszteletben fogják
            tartani, külön szobát rendeznek be neki, ahol elmélyedhet kedve szerint a Titkos
            Magyarázatokba.</p>
         <p>Nagyatyám csak ígéretükre hivatkozott s nem mozdult bús és nyomorult fészkéből.</p>
         <p>A második gyermek leány lett.</p>
         <p>Anyám megkönnyebbült, s a hírt mingyárt megírták nagyatyámnak.</p>
         <p>Ő megint csak néhány sorban válaszolt:</p>
         <p>«A második fiút nekem ígértétek. Imádkozni fogok, hogy minél előbb világra jöjjön.
            Tudom, ti nem akarjátok, mert féltek és remegtek mindentől, ami közelebb hozná a
            megváltást és ezzel az ítéletet. Öreg vagyok, minden nappal közelebb jutok Jahvehoz,
            nem lesz erőtök megtagadni kívánságomat! Az a gyermek tartja még bennem az életet, akit
            nekem ígértetek! Te voltál nekem a legkedvesebb fiam, te adtad nekem a legkevesebbet.
            Te tudod, mennyire adósom vagy, s te tudod, hogy meg kell adnod az adósságodat,
            mielőtt eljutok a Kezdethez és a Véghez. Tudod, hogy törlesztésen épül a világ, s aki
            nem törleszti magát, annak fiaiban kell magát törlesztenie. Tudod, hogy hét gyermekben
            akartam törleszteni magamat, és csak újabb adósságokat csináltam az Úr előtt! Mindegyik
            adósság megfelel másik hétnek, s az megint hétszer hétnek! Az én apám, a te nagyapád,
            aludjék békével, énbennem bízott úgy, mint én tebenned, mindegyik hetedik bízik az ő
            hetedikjében, mint a hetedik csillagban, amelyen a törlesztés fénylik, lába alá tiporva
            minden aranyat és pogány ércet. Hát hiába volt ez a sok bizalom! Én már nem akarok
            várni, jöjjön, aminek jönnie kell! Ha a következő gyermek leány lesz, fiúnak nevelem, s
            ha fiú lesz, embernek!»</p>
         <p>Ehhez hasonlóan egyre hosszabb levelek jöttek. Anyám félt őket odaadni apámnak,
            rettegett, hogy nagyapó már az őrültség mesgyéjén jár, s atyámat is féltette a
            lelkimardosástól. Nem tudta, mitévő legyen.</p>
         <p>Pedig a következő évben újra kopogott az élet: a harmadik gyermek. Ámde aztán
            meghalt.</p>
         <p>Néha nézvén a sírját, gondolataim lehatolnak hozzá, mint egy bozót gyökerei, amelyet a
            szél a sírra ültetett. Tán neki kellett volna az én életemet élni.</p>
         <p>Szüleim meggyászolták halottjukat. Anyám ekkor elsőízben írt nagyatyámnak:</p>
         <p>«Boldog voltam, mikor a fia oltárhoz vezetett, de már akkor rossz sejtelmeim voltak,
            mikor maga, kedves atyám, nem jött el az esküvőre. Férjem már előbb beszélt nekem
            mindarról, ami kettejüket, sajnos, oly korán elválasztotta egymástól. Én nem értek a
            Szentíráshoz és a Magyarázatokhoz, egy dolgom van: szeretni az enyéimet. Nem veheti
            tőlem zokon: féltem gyermekeimet magától. A gyermek nem arra való, hogy feláldozzuk őket
            a Tannak meg a Szentírásnak, az én anyai szívem nem bírja ki ezt, az anyai szív törvénye
            van olyan fontos, mint a Szentírás. Az aggodalmak, töprengések, amelyeket édesapánk
            felidézett szívemben, megölték harmadik gyermekünket, a gyász egészen a porba sujtott,
            férjem teli lelkifurdalással, nem is mutatom neki ezt a levelet. Kérem, mentse fel
            lelkünket a nyomasztó súlytól, ami szívünkre nehezedik, valahányszor édesapánkra és
            ígéretünkre gondolok. Kedves apánk, adja vissza békével ígéretünket, csak nem akarja,
            hogy az aggodalmak megfosszanak mindnyájunkat egyszersmindenkorra a szülői
            örömtől?!»</p>
         <p>Nagyatyám egyelőre nem válaszolt. Csak jóval később jött tőle levél:</p>
         <p>«Nem akartam válaszolni együgyű írásodra. Te magad is tudod: asszony vagy s jól tetted,
            hogy idáig hallgattál. Tudod, sok mindennek, ami fiam körül történik, te vagy az oka és
            nem is te, te csak asszony vagy, hanem az apád, az a bérlő, az a felbérelt Undokság,
            akiről meg van írva: «És kiveszik bérbe a pogányok földjét». Többre tartotta apád mindig
            a földet, a barmot, a Tannál. «Csalnak a csalókkal, kínoznak a kínzókkal», - hozományt
            adnak a leánynak, és így tovább... Őt átkozd!! Ó, ti asszonyok! Nem arra való a gyermek,
            hogy feláldozzuk a Tannak? Ó te asszony! (Ezt mindig aláhúzta nagyapám, vagy idézőjelbe
            tette, s ez egyszer haragot és megvetést, másszor megvetéssel fűszerezett elnézést
            jelentett.) Ó te asszony! Hát mire való a házasság? Talán a te örömödre való? S a
            szülés? Talán a te fájdalmadra való? Kérdezd meg férjed, majd megmondja neked: mindez
            csak azért van, és azért jó és szent, mert a Tan miatt történik, s anélkül az egész
            szennyes és mocskos istenkáromlás! A gyermeket akarom és a kis halottat azért adta neked
            az Isten, hogy elméd végrevalahára kitisztuljon.»</p>
         <p>Vajjon anyám mit gondolt e levél után? Bizonyára nagy tanácskozások követték ezeket a
            sorokat, a pirosbársonyos szobában. Nyomukat megtalálhatom anyám feljegyzésében, amiket
            az imakönyve lapjai közé szokott írni. Úgy képzelem, egész nap erősen dolgozott, lázas
            nyugtalansággal, folyvást különféle munkákat keresett magának, csak hogy minél
            kevesebbet gondoljon nagyatyám levelére. Ez könnyen ment, mert amilyen kicsiny volt,
            félénk és gőgös, olyan dolgos, szorgos is volt. A házimunkák, a takarékosság, a díszités
            vágya mindig uralkodott rajta, egy végtelen sereg asszony állott mögötte a multban, akik
            vérében, mint egy sírban, szüntelen álmodtak azokról a tevékenységekről, amelyekkel az ő
            életük is eltelt: pontosan úgy, ahogy ez meg van írva a hitvesről szóló imában. Ezek az
            asszonyok mindig csak keretek voltak, a kép bennük atyáik akarata volt s ez az akarat is
            csak keret volt, amely körülfogta a hagyományt, a Tan törvényeit és legendáit, verseket
            és magyarázatokat, amelyeket a Tan szélére írtak a törvény merev ihletében az ősök.</p>
         <p>Anyámat szinte össze lehetne illeszteni ezekből a versekből, olyanformán, hogy ami benne
            ezeken kívül volt: az csak zavarta őt. Most ezek a hajlamok a szorongásban, amit
            nagyatyám levelei okoztak, segítségére siettek, s ő egészen karjaikba dobta magát,
            dolgozott, mint aki el akarja emészteni magát a munkával. Két keze zsarnokká vált
            felette. Gondolkodás helyett paradicsomot főzött be, gyümölcsöt aszalt, rakott üvegbe,
            évekre valót. A kamrája majd kipukkadt. Terhesek voltak a polcai, a szekrényei,
            telivarrta, hímezte őket, ő maga azonban el akarta fojtani vágyát a terhesség után.
            Ugyanekkor a tisztaságnak túlzó vágya kergette, folyvást festette a szobákat,
            rendezgette a bútorokat. Közben a rossz sejtelmektől kicsit suttogó, lihegő
            mellékzöngéje támadt a hangjának.</p>
         <p>Nagyatyám nem adott hírt magáról jó ideig. Hosszú időn át csak nagyanyám leveleiből
            tudtak meg egyet-mást Jeremia apóról.</p>
         <p>- Türelem, gyermekeim, - írta, - majd csak lesz valami.</p>
         <p>Ámde ez a valami rettenetes volt. Anyámnak lelki mardosásai voltak, néha rajtakapta
            magát azon, hogy szinte nagyatyám halálát kívánta, s órákig elült egy ily gondolat
            fölött kotolva, vajjon valóban megtörtént-e bensejében ez a kívánság, s kívánság volt-e,
            vagy csupán rémlátás, gondolat?... Halott kicsinyére való emlékezések s ilyen vívódások
            közt telt el az idő; anyám úgy gondolta, be fogja érni két gyermekkel, s a harmadik
            helyett, akit még szeretett volna: a halottat fogja szeretni.</p>
         <p>Csakhogy ez nem volt lehetséges. Emlékeinek nem volt arca, a fájdalmon s az aggodalmakon
            kívül. Nem voltak emlékei róla, nem tudta szeretni.</p>
         <p> ANYÁM megint csak imakönyve szélére irkálta aggodalmait: apró mondatokat. - Férjem
            szeretné odaadni Ernuskót egy-két évre... de én még ezt az egy-két évet is féltem... -
            Mégis inkább talán majd az újat, akit még nem ösmerek... akinek az arcát még nem
            láttam...</p>
         <p>Nagyanyám levelei nemsokára kezdtek változni.</p>
         <p>«Apátok sokkal jobban bánik velem, - írta, - mindenesetre jertek, látogassatok meg. Én
            már nem mehetek.»</p>
         <p>Atyám leutazott. Anyám szívdobogva várt gyermekei közt.</p>
         <p>Oluska nagyon elevennek látszott, ingerlékenynek, Ernuskó sokat sírt. Anyám gyakran
            figyelte őket. Ijedten leste, vajjon hol fog belőlük kibújni Jeremia apó természete, a
            maga zűrös, gyanakvó, komor vakbuzgóságával. De hogy lehet ezt gyermeken észrevenni?</p>
         <p>Nemsokára egy levél jött atyámtól, amire anyámnak is le kellett utaznia: nagyanyó
            haldokolt.</p>
         <p>Halottas ágyánál szüleim foglyul estek. Rábeszélésére meg kellett ígérniök a jövendő
            fiúgyermeket Jeremia apónak.</p>
         <p>Így szőtték-fonták az én sorsomat előre, mikor még e világon sem voltam. S miután
            megszülettem, nagyapó csak éppen megvárta, amíg botorkálni tudtam s dadogni: aztán
            magával vitt.</p>
         <p>A vágy, mellyel oly régóta s vakbuzgón várt rám, ugyancsak megviselte az öreg
            embert.</p>
         <p>Mikor eljött értem, szüleim alig ösmertek rá. Alakja soványabb lett s ezzel jóval
            magasabb, tekintete, mint a kivert bikáé: harag és gőg, gyanakvás és harckészség
            ölelkezett fekete szemében, amelyet legbelülről letompított a magányosság... Atyámat
            megdöbbentette s meghatotta egyszerre, anyám csak félt. Szerettek volna vele alkudozni,
            megjelenésére azonban elolvadt bennük az ellentmondás s odaadtak neki.</p>
         <p>Mikor engem meglátott: nem a nagyapai szeretet öröme lángolt fel benne. Azok a
            gondolatok jártak az eszében, amelyek számára most, úgy érezte, megtalálta a testet.
            Ezek a gondolatok a Titkos Magyarázatokból valók voltak: nyers kövek, amelyekből ő azóta
            magának egy külön zárt, fantasztikus és veszedelmes világot épített:</p>
         <p>A megváltást két szent segíti a világra, az egyik meghal majd az ördöggel vívott
            harcban, Jeruzsálem falainál, a másiknak már nem kell a harc szennyét vállalnia, csak a
            tiszta uralkodást az imák erejével. Amíg azonban ez a két szent eljöhet, más kisebb
            szenteknek kell kikövezniök az utat előttük. Jeremia apó ezekre az apró szentekre
            gondolt, mikor gyermek-testemet megvizsgálta. A gyapjú és kenyér már nem bolygatta új
            gondokkal, mint gyermekei idejében. Ahogy nagyanyó elhalt, a kis boltot, házikóját,
            mindent a gyülekezetre hagyva, a templom s a temető között az udvaron egy sátort épített
            magának, «méltóan az ősatyákhoz». Ebben a sátorban éldegélt s nyitogatta a templomot az
            imádkozáshoz, az iskolát a tanításhoz, s a temetőt a halottaknak.</p>
         <p>Vállán vitt be a templom udvarára. A gyülekezet tanulói kint ültek az udvaron a fák
            alatt, a hosszú asztalok körül, s tanulták a Magyarázatokat. Nyár volt. Néha, mikor a
            nyári nap sugarai egyszerre úgy világítanak, mint akkor, vagy ha egy fát látok, amely,
            mintha onnét a templomudvarról «szökött volna meg», újra hallom a tanulók lamentációs
            tanulását, amellyel a sorokat, szavakat mintegy ringatták magukban, valami különös
            gépies örömmel és fájdalommal.</p>
         <p>Máskor valami gettószerű uccában látom megvillanni valamelyikük arcát a sok közül.
            Akkor, mint gyermek valahogy még jobban éreztem mindazt, ami később világossá vált
            bennem: mintha valamennyien ezek a tanulók különös mód hasonlítottak volna egymáshoz,
            mintha csak egy tanuló élt volna itt sok példányban, mintha egy hang sokszorozódott
            volna meg a lamentációkban. Valahányszor ezt hallom, mingyárt visszaszállok Jeremia
            apóhoz, a templom és a temető közös udvarára, a poros akácok alá, a lamentáló tanulók
            közé.</p>
         <p>Ezek a lamentációk voltak az én altató s ébresztő dalaim, s hozzá nagyapám brummogó
            imádkozásai, amint odakint a sátor előtt kuporgott, ölében könyveivel. Ott mászkáltam s
            totyogtam idegenül körüle a nyártól perzselt, poros, szegényes füvön, a giz-gaz közt,
            amely felverte a roppant udvart, s egyre sűrűbb, magasabb lett a temető felé. A temető
            már egészen az övé volt, sírkövei közt részegen, buján tobzódott a szamárkóró, az
            aranyos zanót, katángok, pipacsok, kakukfüvek; s ezeknek a vadvirágszíneknek a tengere a
            sírkövek felett épp oly különös volt számomra, mint az udvar végében szüntelenül
            hullámzó, lamentáló hangok, s mint a nagyapó brummogása. Féltem valamennyitől, a
            színektől, a hangoktól, féltem maradni, s féltem menekülni. A templomudvar fala, amelyet
            valamikor régi romokból rakhattak a gyülekezet elődei, telve volt ormótlan kövekkel,
            amelyek különös alakjukkal még ijesztőbbek voltak köröskörül, mint az udvar nyitott
            hátsó része, a szabad út a temető felé, ahol a színeiktől részeg bozótok fenyegettek.
            Ezekről azt hittem, hogy valamiféle eleven, színes állatok, melyek azért oly sűrűek és
            színesek, s mozdulatlanok, hogy annál jobban megijesszenek s elállják az utamat, ha
            menekülni szeretnék Jeremia nagyapó brummogásától és a tanulók lamentációi elől. A kövek
            szinte lebilincseltek, mintha régi időkből óriások koponyái meredtek volna rám, szájuk,
            szemük vak odvaiból, repedéseiből a színes nyári loncok mintha vicsorogtak volna felém.
            S a tanulók mintha arról lamentáltak volna szüntelen, hogy itt kell maradnom mindvégig,
            a félelmek között, Jeremia apó fogságában. Még véremben, idegeimben ott zsongtak anyám
            szenvedélyes csókjai, amelyekkel elbúcsúzott tőlem: oly gyászos szenvedéllyel
            csókolgatott, hogy csókjai valami szörnyű veszedelem előérzetét oltották belém, s ezért
            csókjaitól legutóbb már épp úgy féltem, mint akár ezektől a temetői virágoktól, a falak
            köveitől, s a tanulók hangjától...</p>
         <p>A többi emlék, amit még magammal hoztam hazulról testemben, nem volt kedvesebb:
            leginkább testvéreim suttogására emlékeztem. Ernuskó és Oluska megérezték szüleim
            különös viselkedését, jövendő sorsom kíváncsiságot ébresztett bennük, s szüntelen
            suttogásokkal bújtak össze, valahányszor anyám válásra készen elborított ölelésével.
            Ezek a suttogások csak félelmet gerjesztettek bennem, s ezt épp úgy magammal vittem
            véremben, mint azt a sok csöndet, amit atyám parancsolt a házra, amikor prédikációit
            írta s tanulta. Ilyenkor is telve volt suttogással a lakásunk, éppen úgy mint azokon a
            gyakori tanácskozásokon, amik nagyatyám és sorsom miatt folytak nap-nap után a piros
            szobában. A tanácskozások után anyám gyakran magába merült, az én jövőmmel együtt mindig
            elholt testvérem sírján járt az esze, a kettő valami különös gyászos módon fonódott
            össze anyámban, elborult, könnyek lepték el, amire testvéreim megint összebújtak
            végtelen susogásokkal.</p>
         <p>Mindez a sok csönd, susogás, komolyság, elmerülés, atyám ingalengésszerűen egyhangú,
            csak belül ideges léptei, a sűrű fehéren függönyözött ablakok, kintről a szűk ucca kevés
            zaja, homálya, a messzire nyúló tetők nappali árnyai s éccakai mély sötétségei át és
            átitattak számtalan bújkáló félelemmel, fojtott nyugtalansággal, s mindezt a sok-sok
            lenyügözöttséget csak befejezte Jeremia apó megjelenése, rettegő távozásom és különös új
            környezetem. Jeremia apó önkéntelenül befogta ezeket a félelmeket a maga szekerébe,
            amelyeket a «megváltás» diadalkocsija elé szánt. Ez a zord, magánossá vált ember
            beillett volna akár barlangi remetének, s beszédjének fanatikus pátosza, amely a
            Szentírásból észrevétlen ivódott nyelvébe, fokozta megjelenésének különösségét. Az
            udvaron így beszélt rólam: elhoztam Babylonból. (Ez volt szülővárosom.) Az árulás és
            pogányság házából. (Ez volt szüleim háza.) Elhoztam az utolsó ártatlant. (Ez voltam én.)
            Szíve voltakép olyan volt, mint egy temető, amelybe, miután eltemette gyermekeivel
            együtt élete nagy részét, egy régi világ alakjai jártak kísérteni, az Írás prófétái.
            Velük ébredt és velük álmodott. Az ő nyelvükön beszélt, mindazzal a komor
            szenvedélyességgel vegyítve szavait, amelyet belefojtottak gondjai és felesége
            rimánkodásai, s amely most felmerült, mint a tűzhányó a tengerből, lávát okádva. Amily
            szenvedélyes volt, oly ügyetlen is, magatehetetlen, zavaros.</p>
         <p>Kora reggel már kint ült a sátor előtt. Ölébe hajtotta a fejét, nem is hajtotta, térde
            közé dugta, mint a strucc a porba. Oda bele brummogta imáit. Én a megdöbbenéstől
            mozdulatlanul gubbaszkodtam a sátor sarkában, ahol nagyapó a puszta földön szalmából
            vetette meg ágyunkat. Odakint a felkelő napban, az udvaron, s a temető sírkövei közt
            jóideig csak a vadméhek, darazsak, s bogarak zümmögtek: a vadvirágokon megkezdték
            mindennapi izgalmas portyázásaikat. Ez az örökös édes, fülledt zümmögés fölajzotta
            idegeimet. Megfeszítve hallgatóztam, mindig abban a hitben, hogy valami különös fog
            történni hirtelen. A bogarak zümmögése és Jeremia apó brummogása fölváltották egymást.
            Amazok a mézről énekeltek, Jeremia apó elmúlt élete keserűségeiről:</p>
         <p>«A por is azt mondja, semmi sem vagy Jeremia, tudom, s belenyugszom, öreg vagyok. Mentem
            a kenyértől az asszonyhoz, az asszonytól a gondokhoz, a gyermekekhez, eljutottam,
            megőszültem, megrokkantam a haragban és a bosszankodásban. Mire leváltak rólam
            gyümölcseim: elszáradtam. Csak az unokámban hallgass meg engem! Engedd, hogy beléje
            lehelljem a reményt, ez még nem rokkant meg bennem! Reményünk kedvéért hagyj élni még!
            Az én reményem mindnyájunk reménye: a Megváltás!»</p>
         <p>Ezek a szavak, s talán a felkelő nap színei, a saját hangja, érzései valami fájdalmas
            bűvöletbe ejtették. Hangja felgyulladt, s hymnuszba kezdett; ez a félig önkívület is
            tele volt öntudatlan visszaemlékezéssel a könyvekre, amelyeket olvasott, a hymnuszból
            talán egy szó sem volt az övé, szét voltak szórva ezek a szavak, mondatok a régi
            könyvekben, mint ahogy a nép szét volt szórva a világban; egy se volt az övé, csak az
            érzés, amelyben szerette volna őket összeolvasztani.</p>
         <p>«Te tudod, ahogy felkelt a nap, felkeltem én is. És mentem, kergettem a kenyeret,
            nyírtam a juhot, vittem a gyapjút, s mikor a nap megállt délen, én nem állhattam meg,
            mikor a nap lenyugodott nyugaton, én nem nyugodhattam le. Azt hittem: felnevelem őket,
            és velem tanulnak. S megkeresik, amit mindnyájan elvesztettünk: a Te országodat Jahve!
            De mit tettek ők? Elmentek a vakok közé!»</p>
         <p>A vakok: ez a világot jelentette Jeremia apónál: a világból mindazt, ami nem volt zsidó.
            S itt nem volt semmi különbség déltől északig, kelettől nyugatig, minden vak volt. A
            község, ahol lakott, a határban a grófi földek, a béresek s a parasztok, a gyermekek:
            mind vakok voltak. Még a szerszám is, amit a kezükbe fogtak, az is vak volt. Valamikor a
            kezdetben a Mindenség is vak volt Jeremia apó szerint, s a fényt, vagyis a lelket: a
            Szemet, Jahve a zsidók által küldte a világba. S miután a zsidók ezt a küldetést nem
            teljesítették úgy, ahogy kellett volna, Jahve szétszórta őket, szétszórta a Fényt. A
            fényből homályosság lett, a vakok még mélyebbre süllyedtek vakságukban, s a fénynek most
            még a saját homályával is meg kell küzdenie, nemcsak a vakok sötétségével.</p>
         <p>Ilyen s ehhez hasonló elméletek gyakran nőttek ki a Titkos Magyarázatok sorai közül. Az
            elmélet semmi. Ámde mindez Jeremia apóban hússá-vérré vált. Lehetetlen visszaemlékeznem
            pontosan azokra az érzésekre, amiket Jeremia apó reggeli hymnuszai keltettek bennem. Az
            értelmüket nem foghattam fel, csak a hang hatott rám, a meztelen érzés, amely a sátor
            szalmájának fülledt melegével, a száraz juhbőr szagával, amelyből a sátor készült,
            körülvette életemet. Ezt a meghatározhatatlan érzést sohsem tudta eltemetni az idő, de
            elérni sem engedte mélyét. Ezek a reggeli hymnuszok, mintha nem is a multból
            hallatszanának, hanem egy bizonytalan messzi mélységből, beláthatatlan időkből:</p>
         <p>«Ők elhagytak, de ez egy megmaradt...</p>
         <p> Ők elpártoltak, de ez egy él,</p>
         <p> Tőrt vetettek, de az egy kiment majd engem,</p>
         <p> Dicsőség az Egynek, hála és Üdvösség!»</p>
         <p>Mi volt ez az egy: Jeremia apó Istene? Nyilván annak az öreg embernek a reménye, aki hét
            fia közül egyikben sem tudott folytatódni úgy, ahogy szerette volna, s most reménységét
            át akarta ültetni az unokájába. És mi volt ez a «Megváltás»? A szétszaggatott test
            reménye, amely természetes módon soha többé nem forrhatott össze, mint ahogy ő és fiai
            sem egyesülhettek Jerusálem körül s a világ sem körülöttük.</p>
         <p> JEREMIA APÓ nem akart B...-ben maradni. A sátor s egész életmódja állandó költözködésre
            vallott: Jerusálembe készülődött.</p>
         <p>A levél, amelyben szüleimet erről értesítette, így szólt:</p>
         <p>- Nem azért kértem el a fiatokat, hogy nektek bánatot okozzak, hanem hogy mindnyájunknak
            öröme legyen. Ezért el kell mennünk az Igazság Földjére, a Beteljesülés Földjére. Ott
            fogom őt felnevelni, ahogy írva van. Megengedem, hogy ehhez hozzájáruljatok.</p>
         <p>Jeremia apó ugyanilyen levelet írt másik hat fiának, nagybátyáimnak is, akikkel már
            évtizedek óta nem váltott szót se beszédben, se írásban.</p>
         <p>Anyám belebetegedett ebbe a levélbe. Atyámmal együtt lejöttek hozzám, s a sátor előtt az
            udvaron újabb tanácskozások következtek, amelyekben Chacham Tulczyn, a gyülekezet papja
            is résztvett híveivel.</p>
         <p>Chacham gömbölyű volt, testes, kékszemű, kedélyes. Valamikor Ukrajnából jött a családja.
            Neki is vak volt a világ és Izrael a fényesség, amely a saját homályával küzködött.
            Olyan fajta volt, mint valami férfi-dajka. Nagyapámat szerette, hátul a templomudvarban
            lakott, sok kis gyermekével, akik gyakran lejöttek sátrunkhoz és estefelé anyjuk szedte
            össze őket.</p>
         <p>A régi tanítók példájára Chacham Tulczyn is igyekezett jótanácsokkal s néhány bölcs
            mondással megörökíteni nevét a gyülekezetben. Ilyesfélékkel: Térj ki azok elől, akiket
            nem tudsz vezetni - vagy: Van egy hely, ahonnét minden nevetségesnek, kicsúfolhatónak
            látszik, s egy másik, ahol minden felett sírni lehet. A bölcs elkerüli ezt a két helyet
            a szívében.</p>
         <p>Apámnak, aki az ő szemében félig pogány volt, nem nyújtott kezet, de azért hagyta tőle
            megfogni a kezét. Aztán álltak és tanácskoztak a sátor előtt. A nap sütött, s én, aki
            ott gubbaszkodtam, az árnyékukat bámultam. A porban ezek a hosszú, fekete foltok a
            lábaiknál, egészen lekötötték figyelmemet, aztán magam is felálltam: ekkor vehettem
            először észre az árnyékomat s amíg ők tanácskoztak, vele foglalkoztam.</p>
         <p>Chacham Tulczyn és a hívei apámnak engedékenységet tanácsoltak. Szüleim tehetetlenül
            bújtak össze. Anyám sírt. Aztán megígértették Jeremia apóval, hogy hetenként fog írni
            nekik a Szentföldről.</p>
         <p>Anyám búcsúcsókjai elől ijedten menekültem, s amikor szüleim eltávoztak az udvarról,
            árnyékukat bámultam.</p>
         <p>Aztán nemsokára megérkezett az utiköltség, atyámtól s hat testvérétől: felosztották
            egymásközt a szentföldi útravalót, amit apjuknak szántak.</p>
         <p>Nagyapó azonban egyelőre nem nyúlt a pénzhez. Előbb szertartásos imával, tüzes hamuban
            megtisztította a «félpogány» kezektől, aztán elásta a sátorban, az én ágyam alá.
            Gyanúval néztem a csillogó forintokat, amint hosszú ujjai közt eltűntek a földben, a
            mécs világánál. Fényük vakított. Mióta felfedeztem az árnyékokat, most ezeket figyeltem
            mindenütt, s ugyancsak megnövekedtek feszült, fojtott félelmeim.</p>
         <p>Ezen az éccakán nagyapónak kétségei támadtak. Úgy érezte, előbb «teljesen meg kell
            tisztulnia» s csak aztán kelhet útra velem Jerusálembe.</p>
         <p>Néhány nap mulva szüleim az útra ruhákat, játékszereket hoztak számomra. Nagyapó vette
            át valamennyit. Anyám sírt, apám karján kivitt nagyanyó sírjához. A heves nap, anyám
            gyászos sírása felzaklatott. Idegenkedő, ijedt nehezteléssel néztem szüleimre. Jeremia
            apó komoran figyelte ezt a jelenetet. Szerette volna, ha szüleim már eltávoznak, s
            magára hagyják terveivel. Pipacsok és vadrózsák sűrűje alatt volt a sír, én csak anyámat
            figyeltem, előre féltem, hogy majd újra rámborul búcsúcsókjaival.</p>
         <p>Miután szüleim eltávoztak, Jeremia apó épp úgy megtisztogatta a holmikat, amiket
            szüleimtől kaptam, mint a forintokat. A játékszereket azonban a tűzbe hányta. Látom a
            tüzet, amint megvilágította az öreg temetőt esett-bukott virágszínes, giz-gazos
            sírköveivel, s távolabb a nagy sárgafalú udvart, s a templom arabos, hátsó kapuját. Úgy
            maradt meg bennem, mint ahogy a jég őrzi a halottakat: az idegenkedés és félelem jege. A
            tűz fölött a messzi levegő egyszerre mozogni, s remegni kezdett, idegesen, míg
            ismeretlen játékszereim hamar elhamvadtak. Alig láthattam őket, nem tudtam kifejezni,
            ami bennem összezsúfolódott ott a máglya mellett, testem, karom mozdulatlan volt, csak
            ujjaimat nyújtogattam utánok önkéntelen. A tűztől épp úgy féltem, mint a remegve táncoló
            levegőtől, amelyben a sírkövek, a falak, a templom oszlopai, mindaz, amitől idáig
            mozdulatlanságukban is féltem, fenyegetőn táncoltak, kígyóztak, tágultak, lapultak a
            levegőégben, s majd megfosztottak eszemtől. Távolabb a fülledt sátor állt, amelyben
            sohsem kaptam elég levegőt, mellettem pedig Jeremia apó élesztgette a tüzet. Most is
            vallási szertartást végzett: a «Terített Asztal» szerint mormogott s mozgott a tűz
            körül, bár ő úgy érezte, hogy ezek a szavak s mozdulatok nem az emlékezetéből, hanem a
            szívéből jönnek: úgy, ahogy ezt Jahve megkövetelte, Jahve, a zord keleti zsarnok isten.
            Régesrégi vallási udvaroncok az ő számára találták ki azt a rengeteg különös ceremóniát,
            amely együtt volt a Terített Asztal-ban: Őt látta Jeremia apó is a tűzben, amelyben
            játékszereim elégtek, a hamuban s a vízben, amellyel ruháimat megtisztította, a nagy
            Királyt, akiről így szól a Terített Asztal: - Ugyebár, nem mehetsz a Király elé úgy,
            ahogy neked kedved telne? Avagy talán köpködhetsz te a Király előtt? Avagy azokat a
            szavakat mondhatod s azokat a mozdulatokat, ahogy más ember fiaival szemben? Nemde előbb
            megmagyarázza neked az udvarmester, hogyan kell viselkedni? S csak aztán léphetsz a
            Király elé. Méginkább így van ez, ha a Királyok Királya elé lépsz, a mi Istenünk
            elé.</p>
         <p>Ezt a könyvet, a Terített Asztalt, bár Olaszországban vetették papírra, csak spanyol
            származású zsidó írhatta; a spanyol király-zsarnok etikettje bábáskodott a zsidó
            zsarnok Isten szertartásainak megszületésénél. Jeremia apó elhült volna, ha megtudja,
            hogy a Habsburg királyoknak, a különféle Fülöpöknek, az ő udvarmestereiknek, kódexeiknek
            mennyi része volt a Terített Asztal világrajöttében! S hogy hány spanyol udvaronc élt
            tovább furcsán, kísértetiesen Jeremia apó mozdulataiban, amint a tüzet meggyújtotta a
            «pogány» játékszerek alatt.</p>
         <p>Mormogva nézte a lángok útját, füstjét. A lelke is mint ilyen kormos láng, szállt
            felfelé, oda, ahol a felhőkön túl vélte a szertartásra oly éhes, szigorú zsarnokot:
            Jahvet, akit csak sejteni szabad, s aki sokban hasonlított képzeletében azokhoz a
            királyokhoz, akik a kelet történelméből oly gyakran fordítják felénk vérrel és
            pusztulással eltakart arcukat. Akárcsak ősei életében, az ő szívében is a szenvedés, a
            tehetetlenség irtózata alakította ki ennek a keresztútra vivő mozsaras Királynak a
            képét, aki magához hasonló földi zsarnokokkal dúlatta szét minduntalan «kedves fiainak
            bűnös fészkeit». Minél kevesebb volt az erejük, annál többet kellett ígérniök ennek az
            Istennek, csakhogy a jövendőre legalább jókedvre derítsék. Magukra vették a legsúlyosabb
            áldozatok igáját, ételeikből a legjobb falatokat, terményeikből a legszebb zsengéket,
            barmaikból a leghibátlanabb újszülötteket áldozták fel Neki, majd pedig egész
            gondolkodásukat, minden mozgásukat szertartássá alakították tiszteletére, csakhogy
            lecsillapítsák haragosan felduzzadt orrcimpáit. S most az én játékaim füstje hasonló
            céllal szállott az udvaron az ég felé. Jeremia apó szívében nem támadtak új életre az
            ősök, hanem úgy, ahogy voltak s meghaltak: bebalzsamozottan éltek benne tovább.</p>
         <p>Jeremia apó azonban nem tudott minderről; készülődött az útra.</p>
         <p>Ez az út nagy betűkkel volt írva előtte. Ez volt az Út, a maga jelképes mélységében. Az
            út, amely célhoz visz, az összes utak közül az egyedüli út, amely oda visz. A
            Célhoz.</p>
         <p>Mostantól naponta legalább háromszor fürdött, a langyos patakvíz egyik elrekesztett
            gödrében, amely a temető mögött csörgedezett. Nem a testi tisztaság vágya vitte a
            vízbe, hanem a szertartás szüksége: a testét elfeledni szállott belé, imákkal, amelyeket
            egyenest erre a célra szerkesztettek a régi írástudók. Pedig valóban nem volt miért
            védekeznie teste ellen: csupa csont és ín volt már szegény, s az egész embert sűrű,
            fekete szőrzet borította, akár a juhokat, amelyeket annyiszor nyírt. Faluzástól megtört
            gólyalábain komor áhítattal ült az alacsony futóvízben, lábszárcsontjain. Ez a víz nem
            víz volt az ő szemében. Vallásos előírások eszköze volt, mondhatnám, nem habokból, hanem
            héber betűkből állott. Ámde még ezen felül jelkép is volt: A Víz. Nem a földnek a nedve,
            amelyekben halak, békák, kavicsok, növények éltek, nem az élet nedves rengetege, ez az a
            víz volt, amit harmadik napon teremtett Jahve.</p>
         <p>A teste útálkozott tőle. Fintorgott. De a lelke lubickolt a jelképben. Savanyú arccal
            locsolta magát a jámbor öreg, amelyet azonban eltakart a komor, mindenre elszánt áhítat.
            Némi idő multán belemártogatta csontos, bütykös, hosszú ujjait a futó vízbe, ujjait,
            amelyek, mint a fölkiáltójelek ágaztak kezéről. Aztán titokzatos jeleket írt vele, úgy,
            ahogy azt a Titkos Magyarázatokból kiolvasta.</p>
         <p>Harmadnap teremtette Jahve a vizet és elválasztotta a szárazt a tengerektől. A tenger:
            ez a bizonytalanság, az ingadozás. A föld: ez a bizonyosság. A tenger: ez a kétkedés.
            Félig pogányság. A száraz: ez a hit. Ez az igaz zsidóság. Ha tehát a vízbe mégy, még
            jobban kell vigyáznod, hogy megtarts minden törvényt, mert alattad van a kétkedés.
            Ezért, aki tengerre száll, jobban kell vigyáznia, mint annak, aki az erdőbe utazik. S
            aki fürdőbe megy, annak jobban kell óvakodnia, mint annak, aki a föld mélyébe száll.
            Vigyázz, a szárazon minden egyes ujjadra vár egy parancsolat: a vizen: kettő.</p>
         <p>Jeremia apó leült a vízbe, valamivel mélyebbre. Most csak a feje látszott.</p>
         <p>Hányszor álmodtam meg ezt a képet, s hányfélekép! Jeremia apó fejét a vizen, ahogy a
            szakállát minduntalan tova akarta ragadni a víz fürge fodra.</p>
         <p>De a szakáll nem ment. Ott lebegett álla körül, ringatózott, gyermekszememnek ijesztő
            mozgással. Féltem tőle, nemcsak, mert hosszú volt és szürkésfekete, komor, vigasztalan,
            s különös, s mert Jeremia apóé volt, hanem mert hasonlított a mohákhoz és loncokhoz,
            amik a templomfal köveinek repedéseiben ijesztettek. Hányféleképen láttam ezt később
            álmaimban! A kis patakot, mint valami óriási folyamot, s hogy megnőtt álmaimban Jeremiás
            apó feje s szakálla! S ezek az álmok a maguk zűrzavarával hányszor idézték fel később
            azt az időt, amikor naponta háromszor ültem a patak szélén, csak egy ágyékkendővel s egy
            imakendővel, amely szorosan meg volt kötve a nyakamon, nehogy mászkálásaim közben
            valamelyik bokor elkapja, vagy a szél lefújja... Csupaszon, idegenkedő szemekkel, mint
            egy ijedt s ijedelmébe beletörődött béka, ültem ott és Jeremia apó sanyarú, fürkésző
            mosollyal nézett rám a vízből. A hét gyerek után, akik mind «elárulták», nem tudott
            többé fürkésző gyanu nélkül mosolyogni legkisebb unoka gyermekére sem.</p>
         <p>Bizonyára állandóan kétség és remény közt figyelt. S hogy ott ült a patakban
            szertartásosan imádkozva, ezt épp úgy tette értem, mint önmagáért. Úgy érezte: én is ott
            «tisztulok» meg vele együtt a patakban, s félelmemet, amellyel alig mertem moccanni,
            talán szelídségnek látta. Már most át akarta örökíteni reám imádkozásainak «érdemeit», s
            miután testét néhányszor szertartásosan meglocsolta, magához hívott a vízbe, amitől én
            épp úgy féltem, mint szakállától s a temetői virágoktól. Karjára vett s állandóan
            mormogott hozzám, ámde már sokkal öregebb volt, és telve jerusálemi gondokkal, semhogy
            egy magamfajta kis gyermek nyelvén bármit is tudott volna beszélni. Összehúztam magam
            karjai közt, s félelemmel bámultam a vízbe, amely alant bugyogott, mint valami alvilági
            zene: a habokat veszedelmesen élénknek találtam, féltem, hogy valami kárt tesznek
            bennem; talán egyszerre valamelyik felugrik s beleharap a lábamba. Összeráncoltam
            arcomat és szemeimet szüntelenül forgattam. Akkor Jeremia apó különféle istenes
            szavakkal megmártogatott a vízbe, hiába sírtam s kapálóztam: ő csak mormogta a titkos és
            áldásos igéket, csak forgatta s húnyta fekete magányos bikaszemét, csak szorított
            magához, szőrös, csontos, hosszú karjaival.</p>
         <p>Bár a víz nem bántott s Jeremia apó már az ő Istenének ajánlott, én még a víznek se
            hittem s még kevésbé Jeremia apónak. Borzongva napsütött testemben, szorosan fogtam
            öklömbe az imakendőt, ez volt minden, amibe fogódzni mertem. Lassan kolompolás
            hallatszott a távolból; a túlsó parton valahol a község csordáját legeltették. Majd
            nemsokára megjöttek a gyülekezet hívei, néhány maroknyi ember, amely később álmaimban
            oly gyakran változott rengeteggé. Elől az öreg Chacham Tulczyn sietett, mintha vonzaná a
            patak, mögötte a többiek, nagyrészt szatócsok, kupecek, ügynökök, apró iparosok. Jeremia
            apó karjai közt félve bámultam őket s úgy éreztem, mintha valamennyien őhozzá
            hasonlítanának, míg a túlsó parton hosszú bőgések hallatszottak a csorda felől...</p>
         <p> NAGYAPÓ egyelőre nem utazott. Valami azt súgta neki: még várnia kell, ő még nem elég
            tiszta s én még túlságos kicsiny vagyok. Szüleim örültek s minden héten eljöttek
            hozzánk, néha elhozták testvéreimet is. Ott álltak a sátor előtt, én pedig Jeremia apó
            mellett ültem: a sok félelem, idegenkedés, amit nap-nap után elszenvedtem, mind mélyebb
            szakadékokkal választott el szüleimtől s egész környezetemtől, csak néztük egymást.
            Anyám könnyezett s vitázott Jeremia apóval, atyám csitította őket. Jeremia apó megint
            átvette a ruhaneműeket és játékszereket s azok is úgy jártak, mint az elődei.</p>
         <p>Naponként, miután kiszállt a vízből Jeremia apó, visszatért velem sátrához s ott estig
            állandó szertartásos izgalmakban élt. Semmihez sem nyúlt ima nélkül. S imáit elő- és
            utóimákkal bővítette. Később már nem járt le a patakhoz, a sátor mellé külön fürdőgödröt
            ásott magának. Abba merte naponkint a patak eleven vizét. Nem akart a többiekkel együtt
            tisztálkodni. Senki sem volt neki többé elég «tiszta». Alig tette ki lábát az udvarból,
            s naponta mind kevesebbet evett. Rendszerint egy kis juh-tejet s valami kenyeret, amit
            maga gyúrt sátrában.</p>
         <p>Aztán elkezdte a hosszú bőjtöket. Először hetenként csak egyszer bőjtölt, csütörtök
            estétől péntek estelig. Aztán már kétszer.</p>
         <p>Ekkor érlelődött meg benne a gondolat, hogy pénzzel utazni Jerusálembe, ez nem vezethet
            jóra. A sok imától és bőjttől olyan lelkiállapotba jutott, amelyben a dolgok természetes
            rendje többé nem elégíthette ki vágyakozását, s ő ragaszkodni kezdett a
            természetfelettihez. Csodát várt, s csoda útján akart Jerusálembe jutni velem együtt.
            Chacham Tulczyn és hívei Isten-kísértésnek tartották ezt a vágyakozást, ő azonban nem
            törődött mások véleményével. Bőjtölt, imádkozott és a sátrában hevert, egyáltalán nem
            akart többé beszélni senkivel. Sátra elé egy táblát írt: Azarel Jeremia, Ámon fia, aki
            az Útra készül, valamennyi zsidó jámborságáért bőjtöl és nem található senki
            számára!</p>
         <p>Engem odaültetett a tábla alá, s nehogy elmászkáljak: imakendőm zsinórjait
            meghosszabbította, s a végét odakötözgette a maga imakendőjének zsinórjához. Akkor
            bebujt a sátrába.</p>
         <p>Chacham Tulczyn néha mégis meg-megállt a sátor előtt. S dorgálta Jeremia apót:</p>
         <p>- Még mit nem akarsz? Kedvedért még mit ne csináljon a Kimondhatatlan? Mert imádkozol és
            bőjtölsz? Vagy mert többet bőjtölsz? Bizonyára érzed a bűneidet! Hányan égtek el máglyán
            Őérte, megnyúzatták magukat elevenen? De azért egyik sem kívánta Tőle, hogy csodákat
            tegyen a kedvéért!</p>
         <p>Rászólt az egyik tanulógyerekre, s ez nyomban ráolvasott Jeremia apó fejére valamely
            idézetet, éneklőn, már ahogy ez szokás volt:</p>
         <p>- Rabbi Arje ben Tow tanította, - mondta, - türelemmel és megadással, a törvény szelíd
            tiszteletével közelebb jövünk a megváltáshoz, mint a bőjttel.</p>
         <p>Akkor Chacham egy másik gyermeket szólított elő, egy harmadikat, negyediket. Körülállták
            a sátrat, úgy hadarta mindegyik a maga idézetét. Jeremia apó azonban nem mozdult a
            sátorban, nem akart többé vitatkozni Chacham Tulczynnal. Várta a csodát, az angyalokat,
            akik majd elvisznek minket Jerusálembe.</p>
         <p>Mire Chacham Tulczyn bekiabált neki:</p>
         <p>- Így még a halálod után se jutsz el Jerusálembe!</p>
         <p>Jeremia apó erre sem felelt. Kábán és makacsul a bőjtöktől s öregségtől félálomban, ki
            tudja milyen gondolatokkal hevert sátrában. Nem tudom már milyen képzeletei lehettek a
            csodáról, amit várt Jerusálemről, a tisztaságról és a változatlanságról... Azt hiszem,
            mindez meghatározhatatlan ködben bolyongott benne, mint az eltévedt utas, s ő titokban
            valahol leginkább pihenésre vágyakozhatott, pihenni egy világban, ahol nincsenek
            pogányok, félzsidók és árulók, mint a fiai voltak, hanem csak olyanok, mint ő... Egy
            világba, ahol a gyermekek hasonlítanak apjukhoz, s ha nem is tudják «tökéletesíteni»
            apjukat, legalább ugyanazt teszik és gondolják, amit apáik... Talán már az imákkal, a
            fürdésekkel, a bőjttel is betellett, lehet, hogy valóban valami repülésre vágyakozott,
            ahogy Chacham Tulczyn mutatta gúnyosan öreg, fekete, kopott kaftánját meglebegtetve a
            sátor előtt... Nem tudom, mit gondolhatott. Ami megmaradt belőle, csak az álmaimból
            maradt meg, amelyekben ma is még gyakran felmerül.</p>
         <p>Ilyenkor gyakran mintha magyarázni akarna valamit, valószínűleg a jerusálemi utazást,
            mindenféle írásokat mutat, amelyektől álmomban mindig gyermeknek érzem magam: talán ezek
            is ott lehettek a sátrában... Máskor mintha írásra akarna tanítani, meg olvasásra. Talán
            abban az időben meg is próbálkozott ezzel? Nem tudom, tanultam-e tőle valamit. Álmomban
            mindig, mintha el akarnék rejtőzni előle! De ugyancsak ritkán sikerül... A virágok, a
            templomudvar fái, falai, még ma is mind az ő szövetségesei! Mint félelmes, színes kis
            állatok lepik el az utat a temető felé, és az udvar falának kövei ma is óriások
            koponyáihoz hasonlatosak... Gyakran töprengtem ezeken az álmokon és sokáig tartott, amíg
            rájöttem, hogy gyermekkorom emlékei pólyálták belé magukat. Néha látom, amint hosszú,
            felkiáltójelszerű ujjaival bökdösi a régi könyvek lapjait. Csak egy feltaláló, egy
            kémikus, egy biológus hajlik így kísérletei fölé, mint ahogy ő nézte a régi könyvek
            betűit.</p>
         <p>A mózesi könyvek elbeszéléseiben nem valóságos eseményeket látott. Az ő számára mágikus,
            titkos értelme volt az egész Bibliának, az alakok, történetek jelképesek voltak, a
            betűk, szavak hol számokat jelentettek, hol képeket s nemcsak a mult volt bennük, de
            elrejtetten bennük volt minden lehetséges jövendő és tudomány nyitja, a
            csillagrendszerek matematikájáig.</p>
         <p>De álmaimban nemcsak könyvei felett látom görnyedni az apót, néha egy-egy fa alakját
            veszi fel. Nyilván ezekben a fákban, valamikor régesrég, hozzá hasonló félelmes alakokat
            véltem látni. Ezek a fák is úgy elmerültek magukba, szakálluk is volt... Talán vártam,
            hogy majd elkezdik az érthetetlen mormogást, mint Jeremia apó, vagy féltem, hogy
            felkapnak egy gyanútlan pillanatban és belemártogatnak a patakba, amely alattuk folyt,
            mint Jeremia apó szokott a megszentelt fürdővízbe.</p>
         <p>Máskor álmaimban a sírkövek közt látom őt üldögélni könyveivel. Bátortalanul és
            aggodalmasan ide-odagurulok a lonc között a giz-gazban a kövek körül. Mikor látom, hogy
            elmerül a betűkbe, meglapulok valamelyik sírkő mögött, el akarok bujni. Szeretném, ha
            nem találna meg többé, de félek is, mikor sokáig nem keres... Hallom néha, ahogy hív:
            hol vagy? S hallom az engedelmes, gyáva választ: sehol. - No, ha sehol, akkor jó... - s
            tovább bujta könyvét, majd hirtelen felütötte a fejét: - Ezt ne mondd nekem többet, hogy
            «sehol», mert sehol, az a Seol, s az a halált jelenti! Dávid, a király mondta: nem
            adhatok hírt a Seolból! De Dávid király nem volt tiszta király! Ő persze nem adhatott
            hírt a halálból!</p>
         <p>Akkor odahív magához, s rámutat egy sírkőre:</p>
         <p>- Mi ez?</p>
         <p>- Kő.</p>
         <p>- Mi van alatta?</p>
         <p>- Föld.</p>
         <p>- S az alatt?</p>
         <p>- Nem tudom.</p>
         <p>- Olvasd el. Velem együtt.</p>
         <p>Talán így betűzgettem először a héber szavakat.</p>
         <p>Jeremia nagyapó segített.</p>
         <p>«Mordecháj ben Sir» van alatta.</p>
         <p>Rettenetes volt ez nekem. A földben feküdni, s fölötte egy ilyen kővel!</p>
         <p>De Jeremia apó megmagyarázta:</p>
         <p>- Nem ő van alatta! Csak a pora!</p>
         <p>- Micsoda pora?</p>
         <p>- Amivé az ember lesz!</p>
         <p>Nézek rá.</p>
         <p>- Mért lesz az ember por?</p>
         <p>- Mert Ő akarja! - s meghajlik.</p>
         <p>- Ő? - s én is meghajlok, erre már megtanított Jeremia apó. - És Ő miért akarja?</p>
         <p>- Ezt Ő tudja.</p>
         <p>- Ő, Ő... - mondom most már bátrabban s dacosabban, - És Ő mért nem mondja meg?</p>
         <p>- Mert nem akarja megmondani!</p>
         <p>- Mert Ő - és diadalmasan kinyitja komor, fekete szemét - mert Ő... már mindent
            megmondott! - s most kutatja a könyvét. S kezdi: «Én vagyok az Örökkévaló, aki
            kivezetett titeket Egyptom országából...» - Ezt a könyvet kell megtanulnod, a többi
            aztán az Ő dolga. Bízd csak Rá! - s lenézően, egyben mogorván mosolyog, aztán folytatja
            a tanítást; belemarkol a lonc közé, felvesz egy marék port, s mondja a Szentírás
            szavait: - És formálta vala az Úr az embert a földnek porából, és a maga lehelletét
            lehellte az ő orrába. Így lőn az ember élő lélekké...</p>
         <p>S megmutatja. Rálehel a porra, aztán kicsit elgondolkozik. Talán azon, szabad-e Őt
            utánozni s így mutatni meg a Teremtést. Nem is magyaráz tovább. Ezt előbb meg kell
            gondolni alaposan. Vagy talán azért tart hirtelen szünetet, mert eszébe jut, hogy milyen
            más volna minden, ha gyermekeit is így taníthatta volna, mint az unokáját?... Ámde akkor
            kenyér után kellett szaladgálnia, nem ülhetett a sírkövek közt a könyvével...</p>
         <p>Vagy talán az jut eszébe, hogy amikor végre a tanításhoz ülhetett gyermekeivel, azok nem
            a betűkre voltak éhesek, hanem a kenyérre?... Nagyanyó pedig mérges volt. A gyapjú meg
            sok volt és olcsó. Ó, a gyapjúnak ez a szaga! Ha néha elhozta a szél valahonnét, Jeremia
            apó lehajtotta a fejét. Ah, nem ő nyírta meg a juhokat, a juhok nyírták le az ő
            szárnyait!... Ha kenyeret ad, s nem tanít, elkárhoznak. Ha tanít, s nem adhat kenyeret:
            megint csak elkárhoznak. S a nagyanyó csak mérgelődik. Tanuljanak a gazdagok, nekik van
            idejük! Úgy ám, ostoba asszonyi beszéd. Mire meggazdagszik az ember, esze és a szíve
            megrothad. S akkor már mit ér a tanulás? Ott van az ő unokatestvére, a Dávid, a gróf
            zsidója. Az gazdag. De mit ér, amit tanult, s mit ér, amit mond! Ha gazdag leszel,
            elkárhozol. Ha szegény maradsz, s nem tanulhatsz s nem adhatsz kenyeret, - megint csak
            elkárhozol...</p>
         <p>Talán ezek az emlékek tették elgondolkodóvá s oly mogorvává, mint ahogy mindig álmaimban
            látom. De azért a szavak izgatnak engem. Én is felmarkolom kis kezemmel a port, s mondom
            utána a Szentírás szavait: «És adta belé az Ő lehelletét...» Rálehellek én is a porra,
            mint Jeremia apó. Neki már alig van lélegzete. A por ottmarad a kezében, sovány,
            elszáradt markában. Ahogy azonban én ráfujok, szétszáll.</p>
         <p>Szemrehányóan néz rám, majd a lonc közt egy kört ír le karjával:</p>
         <p>- És ültete az Úristen egy kertet Édenben napkelte felől és abba helyezteté az embert,
            akit formált vala.</p>
         <p>És Jeremia apó megmutatja ujjával a két édeni folyót. A sírkő, mely a kör közepén áll, a
            Tudás fája.</p>
         <p>Ismételgetem a szavait s mozdulatait. Semmit sem értek abból, amit mond, de nem merek
            neki szólni.</p>
         <p>Hányszor merült fel álmaimban ez a kép: hogy nem értem és félek tőle.</p>
         <p>Aztán látom, hogy imakendő van rajtam s nem tudok mozdulni, mert valaki fogja a végét.
            Visszafordulok, ott fekszik Jeremia apó, ő fogja a markában, amely össze van csukva, és
            alszik.</p>
         <p>Gyakran láttam őt így aludni, de most, mintha szorosabbá fogná az imakendőmet. Múlik az
            idő. Már nagyon nyugtalan vagyok. Szólítani kezdem félénken. Nem felel. Megérintem
            óvatosan: nem mozdul. Ügyesen ki akarom cibálni a kezéből az imakendőm csücskét, nem
            engedi.</p>
         <p>Akkor ki akarom tépdesni a kezéből: nem lehet. Pedig szeretnék kimenni valahová, nem
            tudom, hová.</p>
         <p>Közelebb mászok hozzá. Odamászok a fejéhez. Csodálkozva látom, hogy hiszen a szeme ki
            van nyitva. Néz. Talán imádkozik?</p>
         <p>Megijedek, hogy zavartam.</p>
         <p>S megint várok.</p>
         <p>Megint múlik az idő. De úgy emlékszem, imádkozás közben nem szokta kezében tartani
            imakendőmet. Megint odamászok a fejéhez... Most látom: a szája nem mozog. S most azt is
            látom, hogy semmije sem mozog. A szeme sem mozog.</p>
         <p>Megijedek. Kiáltani kezdek.</p>
         <p>Valószínűleg így történhetett azon a reggelen, amikor Jeremia apó örökre elszenderült
            sátrában.</p>
         <p> NEM TUDOM, hogyan kerültem haza nagyatyám sátrából: egyszerre csak otthon vagyok.</p>
         <p>Nem emlékszem, hogy már voltam itt jóideig, mielőtt Jeremia apó elvitt volna. Új az
            egész.</p>
         <p>Egy ágyon ülök.</p>
         <p>Mért nem érzem a juhbőr és a szalma fülledt meleg szagát? A levegő könnyebb, de azért
            mégis nehéz nekem. Mert mi lesz most? Mért vagyok itt, mit akarnak velem ezek az
            emberek: «szüleim» és «testvéreim»? Épp olyan idegenek, mint amikor B...-ben
            meglátogattak. Azt sem értem, mi közöm ehhez a szobához és az ágyhoz, amelyen ülök. Azt
            hiszem, hogy csak egyetlenegy helyhez tartozom, s az a b...-i sátor és udvar és
            egyetlenegy emberhez, s az Jeremia apó, a félelmes öreg. Tehát várom s rettegek, sokkal
            jobban, mint bármikor eddig, mert azt hiszem, hogy úgy fog jönni, ahogy utoljára láttam,
            azzal a merev, kifordult tekintettel, amit a sápadt hajnal a sátorban még jobban
            eltorzított, s azokkal a görcsös, feketéllő ujjakkal, amelyek sehogysem akarták
            elengedni imazsinóromat.</p>
         <p>A halottat várom. Egyesegyedül ő hozzá tartozom, mint ahogy ő maga is csak
            egyetlenegyhez tartozott: ahhoz az egy Úrhoz, Elohimhoz, aki halálra sanyargatta. Ő, a
            halott, az én Elohimom; szorítom magamhoz az imazsinórt, nehogy valami baj legyen, ha
            majd jön, meglát és keresi rajtam. És a kötényt is szorongatom, az egyetlen ruhadarabot,
            amit az imazsinóron kívül viselni engedett. Így ülök az ágyon, és várom rettegve,
            kémlelő, gyanakvó, tágranyitott szemmel, mikor jelenik meg újra az öreg.</p>
         <p>Anyám egy öltönykével lép hozzám, fel akar öltöztetni, úgy, ahogy a két testvérem van,
            akik állnak és figyelnek susogva.</p>
         <p>De hát én ezeket a ruhákat nem vehetem fel. Adjátok az apónak, szabódom, ő nem
            engedi!</p>
         <p>Biztatnak, hogy ő már nem jön, ő már nincs, meghalt, elaludt akkor ott a sátorban.
            Mogorván rázom a fejem: nem hiszem, nem hiszem, hogy ő nincs s hogy elaludt, mikor
            érzem, hogy mingyárt itt lesz s jaj lesz nekem, ha meglát rajtam még valami más
            ruhát!</p>
         <p>Anyám becéz, kérlel, testvéreim rábeszélnek, apám is bejön: épp olyan idegen, mint a
            többiek. Nem hiszek nekik, nem akarok felöltözni, s mikor hozzám nyúlnak, hogy
            erőltessenek: toporzékolok és üvöltök.</p>
         <p>Ez a kép, első otthoni öltöztetésem gyakran jön vissza álmomban s utána tolulnak a
            többiek: az első étkezés, játék, első barangolásom a lakásban, az első alvás, fürdés,
            valamennyin Jeremia nagyatyám tiltó, sejtelmes átka van. Nem merek nyúlni sem a víz, sem
            a kenyér, sem a játék után. Ő, a félelmes öreg, csak egyféle kenyeret engedett meg, amit
            ő maga gyúrt és áldott meg búskomoran, egyféle vizet, amibe ő maga mártogatott meg
            mormogásokkal! Ha játékszert látok, tűz csap fel képzeletemben: amit ő gyújtott
            annakidején játékaim alá.</p>
         <p>S aztán a virágok! Amint először látom hazatérni anyámat a piacról, szatyra tetején
            csokorral: feltámad az egész b...-i temető képe! A szép őszirózsákból a temetői giz-gaz
            fülledt szaga árad felém riasztóan, látom a vigyorgó kövek, buja loncok fenyegető
            sokaságát, görcsösen magamba húzódom. De elég, ha csak virágillatot érzek valahonnét,
            már üldöz a b...-i udvar és temető emléke és ha apám kezében egy forintot látok
            megcsillanni, ha egy mécs, vagy ahhoz hasonló fényesség, a pénteki gyertyáké gyúl ki a
            házban: ijedten rohangálok segítség után. Valahányszor éccaka lesz, máris érzem az apó
            horkolását, szuszogását, mormolását, a csend és a sötétség őt jelenti, mellettem van
            azonnal s én riadok: hol van? S ha nincs itt, mért nem jön már? Minél tovább nem jön,
            annál bizonyosabb vagyok, hogy úgy, vagy még rettentőbben fog jönni, mint ahogy utoljára
            láttam.</p>
         <p>Hogy vettem fel mégis a ruhát, s hogy vettek rá az étkezésre, fürdésre, játékra,
            alvásra: nem tudom.</p>
         <p>Csak látom magamat: már rajtam van az új ruha, tisztább vagyok, már eszem is félve, de
            annál falánkabbul, s néha játszom görcsösen s mindig körülkémlelve: várom, mikor csap le
            reám Jeremia nagyatyám keze...</p>
         <p>Apám mutat egy képet, s rajta egy sírt, amelyben Jeremia apó nyugszik, «mert
            megöregedett és elfáradt». Nem ismerem fel a képen a temetőt s nem hiszem, hogy
            «elfáradt». És nem akkor volt a legrettentőbb, amikor egész mozdulatlan volt? S hogy
            «csak a lelke van meg az égben», fent messze, ahol «az Istennel van együtt» és onnét
            sohse jön vissza, mert «jó neki ott» - ez csak annál rosszabb számomra: törnöm kell a
            fejemet azon a messzeségen, azon az égen, azon a fenten és jólvan-on. Bámulok ki az
            ablakon órákhosszat, a tetők közt lesem az eget, nem onnét jön-e majd Jeremia apó
            lelke?</p>
         <p>Ősz van már. A madarak költözőben, a verebek a házak közé húzódnak, itt is, ott is látom
            őket csoportokban, mint a b...-i akácosok közt a porban. Nem Jeremia apó jövetelét
            jelzik? Nem lehetetlen, hogy egyszerre csak bezörget az ablakon. Reszketve kapirgálok
            ingem alá, keresem az imazsinórt, s rémülten kiáltok régi köténykém után: jön az apó!
            jön az apó!</p>
         <p>Előlről kell végigélnem az emberiség őskorát. Amikor minden új jelenségben egy-egy isten
            játszott, rémítve a hüledező embert. Csakhogy nekem ő, Jeremia, az egyetlen istenem,
            minden új jelenségben csupán ő lappang, a megszemélyesedett, érthetetlen okú, nagy
            Félelem, nagy Nyomorúság, nagy Jön-és-Elvisz: a Halál!</p>
         <p>Minden, ami amúgy is félelmet kelt: őt idézi, az öreget. Az ég, ha beborul, őszi
            szélvész, ha zörget, villám, ha zeng, s ha dörög: ő még mélyebbé teszi a félelmet.</p>
         <p>Lehetetlen, hogy újra ne jöjjön. Nem hihetem, nem feledhetem...</p>
         <p>De nemcsak, ami új s ami félelmes, idézi őt és válik mélyebbé általa, hanem az is, ami
            különös és váratlan.</p>
         <p>Ha vendég jő, vagy apámhoz kaftánosok érkeznek, ha kocsiban apám menyegzőre távozik vagy
            temetésre: mindjárt azt hiszem, Hozzá megy találkozóra. Ha apám késik, anyám elmarad,
            testvéreim ha összebújnak nélkülem, ha ború van a házban: nem Jeremia apót várják? Ha
            koldus lapul az ajtóhoz, vagy valaki jön, kit senki sem ismer, nem ő lesz az a
            végén?</p>
         <p>És a zajok, amelyek szüntelen változnak! A földszintről felhallatszó nyomdagép
            kelepelése, az udvarról felharsanó porolás, a folyosókról beszűrődő sikálás, kintorna,
            hegedűhang, zongora, lányok éneke! Mire rájöttem eredetükre, és rendeltetésükre, már
            feltámasztották az öreget. Valamennyi élményem frisseségét korai zuzmara lepte el:
            Jeremia apónak s az ő Elohimjának a lehellete. Folyvást remegek és fázom, gyanakszom, de
            éppen azért, mert valamennyi jelenségtől félek, szemmel igyekszem tartani ahány csak
            van, a bútoroktól kezdve a látogatókig, a szélzúgástól a hegedűhangokig, de egyiket sem
            figyelhetem soká, mert mindig egyszerre mindenfelől kell várnom őt, Jeremia apót.
            Különösen az ajtókat, az ablakokat lesem, ahol rés van, rács, zug, amerre sok az árnyék,
            amik búvóhelynek valók, figyelek, bolyongok, előbb a mi szobánkban, aztán az egész
            lakásban, barangolok... Anyám, apám, testvéreim mindig keresnek, de én folyvást úton
            vagyok, állok az ablakoknál, bámulok, tekintetem is folyvást bolyong s közben
            nyugtalanítok mindenkit.</p>
         <p>Apám, aki prédikációját írja, egyszerre csak meglát, ott leselkedem ki az íróasztal
            alól; útjában vagyok anyámnak, aki varrogat vagy főz, mert különös szemekkel lesek rá a
            tűzhely előtt guggolva, sandán, valami játékszert szorongatva. Útjában vagyok a
            szolgálónak, aki nehéz dézsát cipel, vagy fát, szenet hord; útjában vagyok
            testvéreimnek, akik már rég szorgalmasan tanulnak. S ha valaki megállít, mogorván s
            gyanakvón fordulok feléje: mit akarsz? mi közöd hozzám? S ha kérdik, mit járkálok s
            nyugtalankodom: csak egy válaszom van: Jeremia apót keresem, te pedig mit akarsz? semmi
            közöm hozzád! - S bolyongok tovább...</p>
         <p> HÁNY ÉVSZAK múlhatott el Jeremia apó jegyében; mi űzte el kicsiny mindenségemből:
            várakozásom hiábavalósága vagy növekedésemmel az idő, - nem tudom. Végre valóban meghalt
            Jeremia apó; ámde attól kezdve, mikor szelleme megszűnt mozgatni kicsiny világomat, a
            félelem helyett, amely oly korán elcsigázta idegzetemet, visszahatásként mindjárt a
            másik ördög foglalt el: az unalom. Mily gyászosan mozdulatlanná vált egyszerre egész
            életem, a zugok, rések hogy kiürültek, hogy megfagytak az árnyékok s tárgyak, emberek
            mind hogy álltak, álltak! Unalmam falánkul nőtt és a lakás sehogyse akart
            bűvész-házikóvá válni, hogy rejtett és váratlan játékokkal szórakoztatott volna.</p>
         <p>A bútorokból nem röppent ki semmiféle játékszellem, tiszteletemre és szórakoztatásomra a
            székek nem álltak lábujjhegyre, hogy táncolni kezdtek volna a nagy kerek asztal körül,
            és a kályhából sem hallatszott a «Jeremia apói» brummogáson kívül más zenekíséret. Hiába
            kiáltottam belé még oly különös hangokon, az őszi szél csak egyfélét felelt: hü, hü,
            hü... Ez az ijesztő zene nem hatotta át a székeket, hogy keringőztek volna lágyan és
            fájdalmas melankóliával, vagy hogy féktelen bakugrásokat jártak volna: erre a kétféle
            táncra vártam voltaképpen szívem mélyén. Hiába sarkantyúztam őket: hopsza, hopp! csak
            guggoltak és álltak mozdulatlanul anyjuk: az asztal körül. Az állatfejek és mancsok,
            amelyek ki voltak faragva az asztal lábain, hiába bámultam őket még oly kitartóan, mióta
            nem kerestem köztük Jeremia nagyatyám ijesztő lelkét: semmit sem mutattak többé.</p>
         <p>A védangyalok a kályha felett soha meg nem rebbentették fehér és füstös-barna
            szárnyaikat: mindég csak a mennyezet felé néztek és egyikük sem forgatta felém soha nagy
            üres szemét. Hirtelen-váratlan, ha legalább egyetlenegyszer pislogott vagy suttogott
            volna valamelyikük angyalhoz illő hangon! Ó, mennyi állandó mozdulatlanság! Mennyi
            mindig-ugyanaz, mindegyikben és mindenütt! Mosdónk tükre sohasem mutatott mást, mint
            amit én neki, s bár még oly sűrűn változtattam előtte arcomat, sohasem lepett meg valami
            varázslattal, a legfantasztikusabb torzképeket hűen és biztosan, mindig ugyanúgy adta
            vissza! S a varróasztalkából az ablak mellett nem hallatszott soha valami izgatott
            motozás, hogy rajtakaphattam volna az orsócskákat, a gombokat, a tűket valami titkos
            valpurgis-gyülekezésen!</p>
         <p>S hiába bolyongtam beljebb a szobákba, anyáméba, apáméba, vagy a nagy szalonba: itt sem
            volt a holmiknak semmi titkos játéka, lappangó rejtélye vagy zenéje, amelyet azok külön
            csak rám bíztak volna, változása, vagy tánca, amelyen rajtakaphattam volna őket: minden
            oly világos volt, oly mozdulatlan és zárt, s minél beljebb mentem köztük, annál kevesebb
            várt rám abból, amire vágytam!</p>
         <p>Sehol egy függöny, amely repdesett volna pillangóvá válva, sehol egy pamlag, amely
            nyújtózva, prüszkölve rázni kezdte volna gúnyáját, sehol egy óra, amelyből legalább egy
            kakuk ugrott volna ki, sehol egy ágy, amelyben megmozdult volna a libatollak szelleme,
            sehol semmi, ami valamiféle módon csillapította volna a magam végtelen fontosságának
            tudatát és játékos vágyamat!</p>
         <p>Anyám szobájában a piros plüss egy porfelhőnyit sem sóhajtott utánam, jelentve, hogy
            mily szívesen volna eleven a gyermek számára, csupán csak az ő számára, és a szülői ágy
            felett Árpád és a hét vezér képe nem hagyták el rámájukat, hiába néztem rájuk, biztattam
            őket keringélve, dalolva és bukfencezve előttük! Semmisem mozdult, legfeljebb anyánk
            jött be a konyhából, és kivitt magával, hogy fel ne dúljam egészen a szobákat.</p>
         <p>S ahogy belépett: mégis eleven életre kaptak a bútorok. Változás költözött beléjük és
            anyám segítségével elárulták titkukat. De haj! Milyen leverő volt ez a titok! Mennyire
            nem volt benne semmi játék! Nem hogy hízelgett volna végtelen fontosságom, egyetlenségem
            tudatának: inkább kicsiny senkivé nyügözött, mikor anyám ajkának a segítségével
            megszólaltak valamennyien a bútorok, a függönyök, a pamlagok, s szóltak:</p>
         <p>- Pénzbe kerülünk, ami neked nincs! Sok pénzbe! Drága pénzbe!, keserves pénzbe!</p>
         <p>Ezen a nyelven most már megszólalt a szülői ágy felett Árpád és a hét vezér képe is,
            most már elhagyták rámájukat, most már a piros plüss is rámkiáltott: ne dörömbölj
            rajtunk, mert pénzbe kerültünk, ne kivánd, hogy leszálljunk hozzád, mert pénzbe
            kerültünk, s a pamlagok: ne kivánd, hogy megrázzuk gúnyánkat, mert pénzbe kerültünk!
            Egyik hangosabban, másik halkabban, ezt énekelte valamennyi: ne bánts, ne kivánj
            tőlünk semmit, mert különben kopunk, mállunk, foszlunk, törünk, s újat kell venni
            helyettünk!</p>
         <p>Volt még köztük egyáltalán ezután valami különbség? Valamennyi egyazon vádnak volt az
            álruhás kísértete: «a pénznek, ami kevés van», «amit az apád keservesen keres», és «ami
            neked nincs, s haj! mikor lesz még?» S mig valamennyien ezt a vádat nyögték, főlehajtva
            botorkáltam ki, anyám után a konyhába.</p>
         <p>De mily megúnt volt ez a konyha is! Hiába hallgattam és néztem anyámat, úgy éreztem,
            hogy szinte semmisem az enyém őbelőle.</p>
         <p>A büszkeség, mely főként kicsiny, pisze orrán látszott: atyámnak szólt. A sok szorgalom,
            amelytől telt szorgos arca főtt és zsongott: a lábasoknak szólt. S a vidámság, amely
            fel-felvillant barna szemében: az ételeknek szólt, a páráknak és gőzöknek, ízeknek és
            illatoknak, amelyek a tűzhely fölött szállingóztak!</p>
         <p>Mi maradt itt nekem? Legfeljebb az a kis rész, ami ezekből az ételekből majd rámesik, de
            mi volt ez mindahhoz képest, amit anyámtól vártam!?</p>
         <p>Érzékeny szívem mogorva sebeit hogy is csillapíthatta volna anyám egyhangú
            sürgése-forgása a tűzhely körül, ez a sok kóstolás, kavarás, darálás, kopasztás, ez a
            sok hámozás, dunsztolás, paradicsomkötözés, mindez semmit, éppenséggel semmit sem árult
            el önmagam nyugtalanító kizárólagosságából!</p>
         <p>Mivel hízelegtek egyetlenségemnek ezek a lábasok, amelyekbe még csak bele sem
            kóstolhattam, még csak ide-oda sem tologathattam őket a tűz fölött, hogy is szólhatott
            volna hozzám ez a sok gőz, a megszokott buta pöfögésen és értelmetlen sercegésen kívül!
            Hiába szerettem volna hallani már valami egyebet, ilyesformán: félre itten minden
            kanállal, csak ez a gyermek kavarjon minket! S ha elégünk ebben a lábosban, őérte égünk
            el! De nem hallatszott a lábasok kórusa, a főtt ételeké sem és anyám sem gerjedt
            semmiféle büszkeségre irántam, hogy abbahagyva mindent, megölelt volna szenvedélyesen:
            Te vagy az én legkedvesebb és legkülönb gyermekem! Abbahagyok mindent és gyere,
            táncoljunk, keringéljünk! És a szolgálólány verje hozzá a paradicsomos kondéron a
            nagydobot! Hurrá és hajrá! Ez már aztán az anya és legkisebb gyermeke! Ehhez már csak
            az hiányzik, hogy felpattanjon az ajtó, s megjöjjön apám, aztán a testvéreim és
            láncbafonódva körülünk énekeljenek!</p>
         <p>Mily beteljesületlen, kimondhatóvá sem vált kívánságok!</p>
         <p>Alig hogy megtermette őket a szív, máris elnyelték őket mogorva sebei, s csak néztem
            durcásan anyámra s idegenül: nem, ő semmit, éppenséggel semmit sem érzett abból, amit
            szerettem volna, nem akarta tánccal és dallal jóvátenni, amit a lábasok és zöldségek
            idekinn s odabenn a bútorok szórakoztatásomra elmulasztottak. Egyetlenségemmel szemben
            még azt sem tette meg, hogy sürgés-forgásában legalább így szólt volna: látlak fiam,
            tudom, hogy ki vagy és csak téged szeretlek, ezek a lábasok, ez a tűz, ezek a pöfögések
            és kavargások nem fontosak nekem! Csak te vagy a fontos! S mondott volna hízelgőket: ó,
            milyenek a te szemeid! Csak a te szemed szép, a te hajad, és végigcsókolta volna
            néha-néha tagjaimat, s a sok pöfögés és sürgés-forgás közt legalább fel-felkiáltott
            volna szenvedéllyel: ó egyetlenem! Csak el ne árulj a testvérkéidnek! Vagy ha nem
            kiáltott volna szenvedéllyel, legalább mondta volna csöndesen: fájdalom, nem tudok
            táncolni és dalolni sem, mert nem elég fürge a lábam és fülem, s aztán főznöm kell, mert
            enni jó, ezt te is tudod. De majd utána addig csókollak, míg el nem szédülsz és nem
            forog veled ez a konyha!</p>
         <p>De ő ezt sem mondta és én már beértem volna kevesebbel is. Ennyivel: fájdalom, fiam, nem
            tudlak úgy megcsókolni, hogy szédüljön veled a konyha, de mondok majd neked meséket,
            erről a tyúkról, amikor még élt és kapirgált és erről a répáról, amikor még pillangók
            aludtak rajta...</p>
         <p>Igen, igen, mondottam volna, ez már kedves beszéd és megbocsátottam volna neki, hogy nem
            fürge a lába és a füle, s hogy nem tud úgy csókolni, és fel-felkiáltani szenvedéllyel.
            Meséinek a kedvéért megbocsátottam volna valamennyi holmi butaságát és részvétlenségét
            és az időt, amelyet velük töltök állandóan és végül azt is, hogy nemcsak én vagyok
            egyedül gyermeke.</p>
         <p>Ámde mily hiába vártam és lestem minderre!</p>
         <p>Ő csak a tűzzel társalgott, hogy az «túlsok fát eszik meg», a zsírral, hogy «azt hiszem,
            kicsit drágán vettem», és a főzelékkel, hogy «ej, mennyi liszt kell a rántáshoz!» Még a
            nyers ízekről és illatokról sem velem beszélt, csak a szolgálóval, neki mesélt a
            mészárosról, aki «úgylátszik, megint becsapta ezzel a sok csonttal», a pékről, akinek
            vissza kell majd dobni a «göthös süteményeit», a kofákról, «akik már mit nem engednek
            meg maguknak a piacon!» S végül valamennyiükről, hogy «bezzeg a pénzt mind elveszi, a
            keserves, a drága pénzt!»</p>
         <p>Ó, milyen közönséges mesék voltak ezek!</p>
         <p>Mintha a mészáros a sok csontjával, a pék göthös süteményeivel, a kofák, s mindazok,
            akik «bezzeg elveszik a sok keserves pénzt», közém és anyám közé férkőztek volna, hiába
            vártam, hogy majd egyszer talán mégis kitör közülük és hozzám rohan, de nem! Inkább
            mintha mindegyik elvett volna egy-egy darabot anyámból, egyre ismeretlenebbé vált
            nekem, már csak a hangja maradt meg ismerősnek, s azt is csak mintha nagy messziségből
            hallottam volna...</p>
         <p>Ó, ha legalább ez a hang onnét a messziből ezt mondta volna: nincs se csók, se mese, se
            dal, se zene, bocsáss meg, én csupán egy egyszerű háziasszony vagyok, semmi több. Ne is
            várj tőlem többet, de azért ne epedj más anya után, szeress úgy, ahogy vagyok...! De
            nem, még ezt sem! Ez a messzi hang, ami még megmaradt nekem anyámból, nem tudott még így
            sem szólni, hozzá kellett lépnem, hogy megnézzem közelről, mily kevés maradt meg nekem
            belőle! Akkor hozzám hajolt egy futó csókkal s szólt:</p>
         <p>- Menj vissza szépen a szobádba, de maradj csöndesen. Mingyárt jönnek testvérkéid és
            apád, s majd ebédelünk.</p>
         <p>Aztán, miután még egyre néztem köröskörül, egy karaj vajaskenyeret nyomott a
            kezembe:</p>
         <p>- No menj - mondotta.</p>
         <p>S én elindultam. De mily semmi volt ez a csók, mily semmi ez a kenyér! Ám azért
            majszoltam és tovább barangoltam az üres lakásban, bolyongtam szobáról szobára,
            mogorván és anélkül, hogy tudtam volna: voltakép mi történt velem. Mert a vágy anyám
            csókjai, meséi, tánca után mélyen elrejtve élt csak szívem sebei alatt, vagy talán még
            mélyebbre rejtve... Csak egy szorongató érzést küldött fel onnét, amely, amilyen zsúfolt
            volt, annyira gúzsba volt kötve szégyenkezéssel és gőggel. Talán még sejtelmem sem volt,
            mit akarok tulajdonképpen, hogy illik, szabad-e több csókot, más szeretetet követelni és
            mesét kívánni, táncot, dalt és hízelgést, hiszen nem tudtam más anyákról és más hasonló
            fiúkról. Mintha valakinek súgnak valamit, de nem érti, mintha valaki álmot látott, de
            felébredve elfelejti, csak így súgta meg nekem a közös vér azt, amire anyámtól
            voltaképpen annyira vágytam... Ó, ha a vér szavát hallva, meg is értettem volna, mit
            követel tőlem és mit kell követelnem anyámtól, s hozzárohanva, odakiálthattam volna
            neki: ilyennek kell lenned! Erre vágyom tőled, ezt kívánom! Csak akkor leszel igazán
            anyám! De csak a hangot hallottam, a vér hangját, s szavát nem értettem, csak
            vágyakoztam, de nem tudtam, mi az a vágy, amely szívem alvilágában gomolygott
            alaktalanul s én bandukolva szobáról szobára, hiába lestem le szívem feneketlen
            sötétségébe, nem hallatszott fel onnét semmi, csak az ismeretlen vágy nyöszörgése;
            szorongató, sóvár, egyhangú nyögés.</p>
         <p>Borzalmas, fájdalmas vágy, amely nem tud feljönni a szív legmélyéről, az értelem és
            akarat világosságába, hogy azzá váljék ott, amivé lennie kell és lenni tud, hanem csak
            kínoz, csak nyomaszt a mélyből; sivár fájdalmadhoz mérten mily semmiségek a
            teljesületlen, vagy akár az elfojtott vágy kínjai! Te vagy az ördög, az igazi pokol, aki
            érthetetlen nyögéseddel tüzeled alantról a világot, de nemcsak tűz vagy és pokol,
            pusztító ördög, hanem te szítod az emlékek tüzét is, amelyeknél a sötétképű Hefaisztosz
            kovácsolja műveit...</p>
         <p>A te tüzednél látom én is azt a gyermeket, aki barangol szobáról szobára és az
            érthetetlen vágytól szorongatva, így mormog anyja után: - már megint becsapott a
            nyomorult mészáros... fejéhez kell vágni a sok csontot... - közben szavam egyre
            keserűbbé válik és szilajabbá, s a szalon zugában már dühösen kiáltok: - bezzeg a pénzt
            mindegyik elveszi!</p>
         <p>Talán vártam, hogy e kiáltásra majd anyám bejön s kitalálja azt, amit magam sem tudok:
            megfejti, megoldja az alaktalan árnyakat, mik szívem mélyén nyöszörögnek? S hogy ez nem
            történt, sírni kezdtem, magam se tudva miért s így bolyongtam tovább szobáról szobára,
            könnyekkel faggatva szívem érthetetlenül nyögő mélyét...</p>
         <p>S miután kisírtam magamat, eszeveszett féktelenséggel kiáltoztam tovább: bezzeg a
            keserves pénzt!</p>
         <p>Anyám ijedten rohant be. Akkor féktelenül ránevettem.</p>
         <p>- Ah - mondta, - ijesztgeted anyádat és nevetsz? Milyen rossz gyerek vagy!</p>
         <p>Konokul alattomos mosollyal néztem rá, anélkül, hogy tudtam volna, ott lebegett arcomon
            a kérdés: milyen rossz vagyok? Találd ki! Mért vagyok rossz?</p>
         <p>De anyám nem találta ki. Csak sóhajtott, én pedig bolyongtam tovább a lakásban. Fél és
            félt - gondoltam. - Ő az anyám...</p>
         <p> AZTÁN testvéreimet vártam.</p>
         <p>Mikor az udvar felől, ahol a gyermekiskola volt, felhallatszott a zsivaj, már mohón
            leselkedtem az előszobában, s ahogy meghallottam a lépcső felől Oluska táskájának a
            zörgését, kinyitottam az ajtót. Vártam, hogy majd felkiált és kedveskedve a nyakamba
            borul, s elmondja, hogy mennyire hiányoztam neki az iskolában s mily nagyon örül, hogy
            végre láthat!</p>
         <p>Nem gondoltam s nem éreztem, hogy ő meg éppenséggel tőlem várja ugyanezt! Ilyenformán
            csak az ajtót nyitottam ki, s szóltam: Oluska! - Míg ő csak ennyit mondott: - Itt
            vagyok.</p>
         <p>Aztán kutatva néztük egymást s ugyanaz volt a szemünkben: add te előbb a szívedet, aztán
            majd én is az enyémet! Egyikünk sem mozdult, hogy közeledtünk volna egymás felé, közben
            azonban Oluska már levetette a táskát, s indult be a konyhába anyánkhoz.</p>
         <p>Mohón és csillogó szemmel mentem utána. S minthogy nem találtam meg benne azt a nővéri
            szívet, akit vártam tőle: legalább zörgő táskájában szerettem volna keresgélni, s
            mingyárt ez után kaptam, amint levetette. Ő azonban féltékenyen elkapta előlem: nem
            kérted a szívemet, a táskát sem kapod! Előbb csak a rendes helyére akarta tenni, be a
            mosdó alá, azonban látta, hogy lesek rá orvul, mire egy jobb helyet keresett, átment a
            második, a harmadik, a negyedik szobába, hurcolta a táskát, én mindenütt utána. Sehol
            sem talált olyan biztos, elzárható helyet, ahol előbb-utóbb el ne érhettem volna a
            táskát. Egyre pirosabb lett a haragtól, én pedig nevettem.</p>
         <p>Szegény táska, amelynek most már egymástól kölcsönösen megtagadott testvéri szívünket
            kellett helyettesíteni: így vándorolt Oluska kezei közt végig a lakásban, s végül
            anyánkhoz jutott, ő tette fel a magos szekrényre intelmek közt, amelyek épp oly
            messziről szóltak s anyátlanok voltak számomra, mint ő maga. Hogy is fogadtam volna
            szót, mikor egy nővért akartam, ha nem egy szerető nővért, akkor legalább egy nővért,
            akivel civódhatok!? S ő nem ugyanezt akarta, mikor elrántotta előlem a széket, amelyen
            el akartam érni a táskáját? S már dulakodtunk, csillogó fekete nagy szeme villogott,
            piciny orra egész begörbült a méregtől, vaskos copfocskái repdestek és végükről, mint
            egy-egy pillangó, repült el a piros szalagcsokor. Hopp! utánakaptam, s futottam vele,
            amerre tudtam. Oluska ellenkező irányba szaladt, a lakás másik végiben papírkatonáimat
            vette el zálogba. Aztán fenyegetőzve álltunk, szorongatva zsákmányunkat, s haragtól
            remegve cseréltük ki zálogainkat.</p>
         <p>Észre sem vettük, már megjött Ernuskó a maga táskájával.</p>
         <p>Nem állt egyikünk pártjára sem. Anyánkhoz ment egyenesen, s én mingyárt mohón utána és
            lestem őket: anyánk, ahogy meglátta, becézve felnevetett. Éreztem, hogy egy-két csókkal
            mindig többet ad neki, mint nekem; több semmi, semmi, csak ez az egy vagy két csók és ez
            a nevetés, mert tánca, zenéje, meséje az ő számára sem volt anyánknak, de ez az egy-két
            csók mily sok volt nekem! Fullánkját egész a szívem mélyéig eresztette, de fájdalmamról
            nem akartam tudni. Leküzdöttem őt mingyárt oda, ahol a többi alaktalan és értelmetlen
            gyermeki vágy gomolygott.</p>
         <p>- Ő jó gyermek, - mondta anyám, amint engem meglátott, - nem ijesztgeti az anyját.</p>
         <p>Hallgattam mogorván.</p>
         <p>Hátam mögött Oluska állt. Ő is észrevette azt az egy-két csókot és a nevetést? Szeme
            irígyen csillogott.</p>
         <p>- És én? És én? - kiáltotta odasímulva anyámhoz, - én nem vagyok jó?</p>
         <p>Anyám nevetett:</p>
         <p>- Nem mindig, de sokszor. - Majd látva az arcomra boruló sötétséget, szólt:</p>
         <p>- És te nem jössz hozzám? Te nem vagy jó gyermekem?</p>
         <p>Megálltam tétován. Nem tudja, hogy mit tesz? - gondoltam. Nem tudja, hogy én láttam azt
            az egy-két csókot és azt a nevetést? Nem tudná? Vagy csak tetteti magát? Mit mondhatnék
            neki?</p>
         <p>Odaléptem hozzá s gondoltam: nos, csókolj meg, ha akarsz.</p>
         <p>Ő megcsókolt.</p>
         <p>- Hiszen te sem vagy rossz, csak túlságosan csintalan.</p>
         <p>Gondoltam: csak ne mentegess engem. Inkább valld be, hogy jobb szereted Ernuskót. Ha meg
            nem vallod be, maradj úgy, ahogy vagy. És ne kérj tőlem csókot többé. Mindenki maradjon
            úgy, ahogy van.</p>
         <p>Elhúzódom anyámtól. S úgy látom, mintha Ernuskó arcáról ez sugározna: nekem kijár a több
            csók, mert én idősebb vagyok és jó tanuló.</p>
         <p>Nos, gondolom, én elhiszem, hogy elég jó vagy és okos, szüleimnek és talán Oluskának,
            meg a tanítóknak, de nekem nem vagy sem elég jó, sem elég okos, mert különben hozzám
            jönnél s így szólnál: anyám engem jobban megcsókolt, mint téged, de téged ne bántson az.
            Nesze, visszaadom neked őket, amennyivel többet kaptam! - Aztán meg ezt mondaná: idősebb
            vagyok és jó tanuló, gyere szépen, megtanítlak téged is írni és olvasni.</p>
         <p>Ő azonban semmi ilyet nem mond és nem is mondott sohasem. Nincs hát nekem semmim az ő jó
            magaviseletéből és jó tanulásából s nem tudom, hogy lesz-e valaha.</p>
         <p>Legutoljára apánk érkezik haza. Látom, anyánk arca megint felragyog, még jobban, mint
            mikor Ernuskót meglátta. Igen, gondolom őket kettejüket szereti csak igazán! De apámat
            még Ernuskónál is jobban.</p>
         <p>Atyánk nem ölel meg még annyira sem, mint anyánk. Csak arcunkat veregeti, de úgy, hogy
            az az érzésem, mintha azt gondolná: én nagy vagyok, ti pedig kicsinyek. Nem mondja: édes
            gyermekeim, mily régen láttalak titeket, csak így szól: - no gyerekek, mi ujság?</p>
         <p>Előbb Ernuskó mondja el, mi történt az iskolában, megint csendesen sugárzik az arcáról:
            jól feleltem, mert én okos és jó fiú vagyok, s mindig az leszek, ez bizonyos. Mire úgy
            látom, mintha apánk arca ezt mondaná neki: igen, az vagy, én is az voltam. S úgy van
            rendjén, hogy te is az légy.</p>
         <p>Lesem őket, gyanakodva. Még nem tudom biztosan, de azért úgy érzem, apám is jobb szereti
            Ernuskót, mint engem vagy Oluskát. S ezt a fájdalmat megint leküldöm szívem mélyére, s
            ott fogva tartom.</p>
         <p>Ernuskó után Oluska hadarja el a magáét, irígyen, lángolva és hevesen, nehogy hátrább
            maradjon, mint Ernuskó. Azonban abból, ahogy apám hallgatja és nézi őt, úgy vélem, hogy
            nem lehet olyan fontos neki az, ami Oluskával történt az iskolában, mint ami Ernuskóval,
            még pedig azért mert Oluska csupán csak lányka. Ezen felül mintha ez volna az arcán: ha
            lányka vagy is, azért tőled is elvárom, hogy jó tanuló légy, mert én is az voltam és
            Ernuskó is az. Neked sem szabad másnak lenni.</p>
         <p>Majd rám néz:</p>
         <p>- No és te?</p>
         <p>Anyám felnevet:</p>
         <p>- Ő még csak rosszalkodik.</p>
         <p>Úgy érzem, talán nem is akar bántani ezzel a nevetéssel, nem tudja, mit tesz, de nekem
            mégis fáj. S hogy ami velem volt délelőtt, az neki csak rosszalkodás?</p>
         <p>- No - mondja apám, - majd meglátjuk jövőre, ha tanulni kell!</p>
         <p>Nem szól többet hozzám.</p>
         <p>Az ebédhez ülünk. Hallgatok, s ezt gondolom: tehetek én arról, hogy még nem járok
            iskolába? Mért szeret engem ezért kevésbé, s mért törődik ezért velem kevesebbet, mint
            Ernuskóval, de még annál is kevesebbet, mint Oluskával? Mért nem kérdezett tőlem semmit,
            csak azt kell kikérdezni, aki tanul, s aki még nem tanul, nem éppen olyan, mint a többi?
            Azt hiszi, velem nem történt semmi sem? Ha jól megcsókolna s kérdezne: tudnék én is
            beszélni arról, ami velem volt egész délelőtt! Hiszen mennyi minden volt! Beszélnék neki
            a bútorokról, hogy milyen mozdulatlanok, hogy nincs bennük se játék, se tánc, se hang, s
            hogy mennyire nem törődnek velem, s nem lehet velük semmit sem csinálni. Megkérdeném
            tőle, mért van, hogy anyám se csókolni, se zenélni, se mesélni nem tud, és nem is akar,
            pedig ez is nagyon bánt engem!... Mért van az, hogy csak arról beszél, ami «olyan
            keserves sok pénzbe» került? Megkérdeném, valóban olyan keservesen keresi azt a pénzt,
            megkérdeném, mondja el: hogyan keresi? Megkérdeném, mért oly irigy Oluska, s mért oly
            büszke Ernuskó arra, hogy ő jó tanuló? S végül megkérdeném, mért kedvelik jobban
            Ernuskót nálamnál, s mért szeretik anyámmal egymást jobban, mint engem?</p>
         <p>Mindezt megkérdeném, ő megmondaná, s ha nem is beszélne sokat, nekem az is elég volna
            talán, ha ennyit mondana: a szülők azokat a gyerekeket szeretik, akik nagyobbak és már
            tanulnak. Ez mindig így volt s lesz. Vagy: ezt nem tudom neked megmondani, kicsikém,
            hogy miért van így, de így van, ne fájjon neked és bocsáss meg érte.</p>
         <p>De nem, ő nem kérdezett semmit sem tőlem, nem törődik azzal, ami velem van.</p>
         <p>Nem akarom, hogy fájjon, ezt a fájdalmat is lezárom szívem mélyére és gondolom: én sem
            törődöm azzal, ami veled van!</p>
         <p>Hanem azért mégiscsak figyelem, amit mond. Folyvást anyánkkal beszél az ebéd folyamán, s
            nagy keserűséggel hallom, hogy ő is mindig csupán arról beszél, ami pénzbe kerül, vagy
            pénzbe fog kerülni. Úgy látom, azonkívül, hogy jól tanuljunk, ez az egyedüli, amivel
            apánk törődik s gyűlölettel, egyben félelemmel gondolok arra a pénzre, amiből
            úgylátszik, mindig kevés van szüleimnek, pedig minden, ami van, pénzbe került: az is,
            amit itt az asztalnál most megeszünk. Egyszer arra gondolok, hogy mily jó volna, ha nem
            kellene enni, ha nem volnék olyan éhes, mint amilyen mindig vagyok. Majd arra, hogy
            vajjon, ha sokkal több pénzük volna, többet törődnének-e velem, jobban csókolnának-e s
            kérdeznék-e tőlem is, mi történt velem. Nem tudom, csak egyre nagyobb szégyennel eszem,
            amit elém adnak. S habár éhes vagyok és nagyon szeretek enni, nem kérek még egyszer. S
            ha anyám kínál, csak szabódva fogadom el. Inkább kenyeret eszem, s azt hiszem, Ernuskó
            és Oluska ugyanúgy gondolkodnak. Atyánk, ezt észreveszem, ritkábban kínál. A kenyér,
            mondja, az is étel. Hányszor volt úgy kiskoromban, hogy abból sem volt elég!... Emiatt
            aztán még jobban szégyellem magam, kínosan homályosan emlékszem vissza Jeremia apóra,
            amint ráncos öreg kezével kenyeret gyúrt a sátorban és etetett.</p>
         <p> EBÉD után szüleim lepihennek, a belső szobában.</p>
         <p>Nem tudom, miért kell nekik ez az alvás. Én csöppet sem vagyok fáradt. Testvéreim ülnek
            a kis padban és feladatukat írják. Én meg, minthogy nem mehetek ki a szobából, míg
            szüleim alusznak, a hangokat hallgatom. Felülről hegedű szól, ott nagy diákok
            muzsikálnak. Néha találkozom velük a lépcsőn, mikor elküld anyám valahová a közeli
            boltba, vagy mikor kicsit lemehetek az udvarra, ilyenkor nagy fekete tokban viszik a
            hegedűjüket, de egyik sem szól hozzám, úgy ahogy szeretném: látom rajtuk, azt hiszik,
            mert kicsiny vagyok és nem vagyok még jó tanuló, nem kell velem igazán törődni. Csak
            rámszólnak: no mit csinálsz, kicsike? De egyiküknek sem jut eszébe sohasem, hogy
            beszélne velem egészen igazán, pedig szívesen beszélgetnék velük. Szeretném megkérdeni
            őket szüleikről, hogy úgy volt-e náluk is, mint nálunk van? s megkérném őket,
            hegedüljenek nekem egy kicsit. De nemcsak velük vagyok így, mindazok, akik a házban
            laknak, a tanítók, kántorok és más szomszédok, legfeljebb megcsípik az arcomat,
            megsimogatják a hajamat, de semmi igazi beszélgetésre nem kerül a sor, s én nem kérhetem
            őket, ennél büszkébb vagyok, inkább csak menjenek, én sem akarok törődni velük!</p>
         <p>S mégis mennyire fáj! Ah, az egész ház végesvégig, valamennyi lakója, felnőttek, apák,
            anyák, diákok, szolgálók, vagy akik csak úgy jönnek s mennek, valamennyiüknek csak ez
            van az arcán: egy ilyen kicsivel nem kell törődni! Egy ilyen kicsivel nem kell igazán
            beszélni!</p>
         <p>Sehol sem nyílik ki egy ajtó, sehol egy ablak, ahonnét valaki kikiáltana, s szólna:
            akármilyen kicsi vagy, gyere, igazán akarok veled beszélni!</p>
         <p>Ámde mért lennének különbek, mint azok, akik a szüleim és testvéreim? Az uccán keressek
            valakit, akivel igazán beszélhetnék? Egy hozzám hasonló kicsit? Hiszen még mindig
            alig-alig merek kimenni. És anyám nagyon megtiltotta. S hogy mért? Mert sohsem tudhatod,
            kicsoda az! Lehet, hogy megver, megdob, leköp. Valóban így volna? Miért? Anyám azt
            mondja, az emberek inkább rosszak, mint jók és a gyermekek még inkább. Igaz volna? Neki
            tudnia kellene, mert ő már nagy. Higyjek neki? De hiszen ő sem igazán anyám. Nem igen
            hiszek neki, de azért mégis félek, hátha úgy van, ahogy mondja, s ezt nem tudnám
            elviselni. Inkább senkit sem szólítok meg odalent sohasem. És milyen rossz ez! Hogy fáj!
            Menjek oda és keserűségemben zavarjam testvéreimet a feladatukban? Szüleimet álmukban?
            végül apám csak megszidna. Milyen egyedül vagyok!... S mily régóta már! Nem is
            emlékszem, milyen régóta! Csak úgy érzem, mintha mindig, mindig így lett volna! S mikor
            lesz ez máskép? Úgy érzem, sohasem! Úgy érzem, igen-igen soká nem leszek még nagyobb,
            talán sohasem s ha mégis, úgy érzem, akkor sem lesz máskép... Nem lesz itt soha semmisem
            máskép, sohasem lesznek igazán szüleim, igazán testvéreim, s az ismerős szomszédok közül
            senki sem fog hozzám igazán beszélni! És sohasem merek kimenni megszólítani az
            embereket! Milyen borzasztó!</p>
         <p>Búskomoran nézek körül a szobánkban. Mit is csináljak, mit is csináljak magammal? Nincs
            már semmihez sem kedvem.</p>
         <p>Ami játékom van, a papírkatonákat rég elnyűttem és meguntam. Ujat nem vesz apám. Ki nem
            mehetek, amíg szüleim alusznak.</p>
         <p>Az ablakra téved a tekintetem.</p>
         <p>Egyszer, kétszer, háromszor.</p>
         <p>Valahányszor oda fel akarok mászni, anyám mindig azt mondja:</p>
         <p>- Vigyázz! Ha kiesel, véged van.</p>
         <p>- Mi az - kérdezem, - hogy véged van?</p>
         <p>- Ez az, hogy minden csontodat összetöröd odalent.</p>
         <p>- És aztán? - kérdezem.</p>
         <p>- Aztán nem kelhetsz fel többé.</p>
         <p>- És aztán?</p>
         <p>- Aztán meg vagy halva.</p>
         <p>- És aztán?</p>
         <p>- Ej, ne kérdezz már annyit. Még mit akarsz?</p>
         <p>- És aztán - mondom - megsirattok?</p>
         <p>- No azzal aztán sokra mégy. Te is. Mi is.</p>
         <p>Nézem az ablakot. S gondolom:</p>
         <p>«Azzal aztán sokra mégy.»</p>
         <p>Persze, gondolom: nem szeretnének sírni miattam. Azért félt anyám az ablaktól.</p>
         <p>Elképzelem, hogy felmászok az ablakra, kiesek, nagy kiabálás lesz, én meg fekszem
            odalent, «minden csontom össze van törve», de ez csak beszéd és az is, hogy «nem tudsz
            felkelni»: ezt egyiket se tudom, nem is akarom elképzelni, csak azt akarom elképzelni,
            hogy máris odalent fekszem és titokban lesem, hogy utána mi történik majd.</p>
         <p>Látom, anyám rettenetesen, ijedten kiált; meghalt, meghalt, vége van.</p>
         <p>És sír: Jaj, mégis jobban kellett volna szeretni. Úgy, mint Ernuskót. Táncolni kellett
            volna neki. És énekelni. Több játékot venni neki.</p>
         <p>És az apám?</p>
         <p>Apámat nem tudom elképzelni sírva.</p>
         <p>Legfeljebb szomorú és azt mondja: mégis csak úgy kellett volna beszélni vele, mint egy
            felnőttel. Igazán. De most már nem mozdul.</p>
         <p>Ernuskó is sír. És Oluska is.</p>
         <p>De Ernuskó azért azt gondolja: jó tanuló vagyok. De halott az mégse mernék lenni. Mint
            ő.</p>
         <p>És Oluska: ki fog énmiattam ennyit sírni? Most mindenki csak vele törődik.</p>
         <p>És aztán? Hogyan lesz?</p>
         <p>Halottat még sohase láttam.</p>
         <p>Tudom, hogy a halottat eltemetik s olyankor épp úgy, mint a templomban, atyám mondja a
            «beszédet». Tudom, hogy van nagy temetés és kis temetés, a nagy a gazdagoknak jár, s
            ezért többet fizetnek apámnak, mint a kisebb temetésért, de hogy mennyit, azt nem tudom,
            nekünk, gyermekeknek sohase mondja meg. A «nagy» temetésre apám «előre készül» és
            «hosszú beszédet» mond, a kis temetésnél, a szegényebbeknek rövidebbet és azoknak, akik
            semmit sem tudnak vagy «csak nem akarnak fizetni», csupán «egy imát mond». Ez nagyon
            furcsa nekem, mert apa mindig azt mondja, hogy az Isten előtt egyenlő a gazdag és a
            szegény. De mégse szabad erről kérdezősködnöm, mert valahányszor megkíséreltem, apám azt
            mondta: ez nem a te dolgod. Jó, gondolom, hiszen tudom én, hogy ez azért van, mert
            mindig kell a pénz és mindig kevés van belőle. De miért nem mondod meg?</p>
         <p>Néha azonban, ezt is megjegyeztem, apám nem nézi, hogy mit fizetnek. De ezt csak azokkal
            teszi, akik «igazán jó hívei», vagyis mindig «ott vannak a templomban», különösen, ha
            apám «prédikál». Ezek anyám szerint «csak úgy isszák», amit apám mond, még akkor is, ha
            rossz az idő, és ha betegek és utána «szorongatják» apám kezét vagy feljönnek hozzánk
            aznap vagy másnap és megköszönik a «szép beszédet» «meghatottan». Anyám néha azt is
            látja, hogy ilyenkor könnyeznek. Ezek a «jó hívek», a «gyűlésen» mindig «apám mellett»
            vannak, szeretnék, ha «felemelnék apám fizetését» és megadnának apámnak mindent, amit
            csak kíván, s az örömünnepen mindig küldenek nekünk, ha mást nem, legalább valami szép
            virágot.</p>
         <p>Ha egy ilyen meghal, apám, még ha szegény volt, akkor is «nagyon szépen megdícséri».</p>
         <p>Az egyik halott tehát több dícséretet kap, a másik kevesebbet s vannak olyanok is,
            akiket atyám egyáltalán nem dícsér meg, még akkor sem, ha nagy temetést fizettek, hanem
            «megmondja róluk a véleményét», de «ne félj anya, csak azok fogják érteni, akiknek
            éppen elég okuk van rá». Máskor azonban még ezzel sem törődik apám: «a halottat nem
            fogom bántani, bár ő is megérdemelné, miért volt olyan gyenge: de a többieknek a
            pofájáról le fogom húzni a bőrt». Ezek a «többiek» a halott fiai vagy rokonai, akik
            «kikeresztelkedtek». Ezek számára, mondja apám, «még a sírnál sincs kímélet, ez az
            egyetlen hely, ahol legalább szégyelni fogják magukat.»</p>
         <p>Mindezt azonban csak úgy hallomásból tudom, mert apám még sohase vitt el egyikünket sem
            temetésre. Pedig milyen szívesen elmentem volna vele, ha másért nem, hogy kocsikázzak
            egyet, mert ilyenkor apámért mindig hintó jön. Apám szerint azonban a temetés nem
            kocsikázni való alkalom, gyalog pedig a temető messze van egy gyereknek. Anyám sem megy
            el sohasem a temetésre, ez őt «nagyon izgatná». Ez az egész, amit a halálról tudok, most
            azonban nem törődöm mindezzel, csak az érdekel, hogyan volna az én temetésem, ha
            «kiesnék» az ablakon.</p>
         <p>Csak annyit tudok elképzelni, hogy mindenki nagyon sírna.</p>
         <p>Én pedig gondolnám: úgy, úgy, most már hiába!</p>
         <p>Ránézek újra az ablakra, s megint gondolom: úgyse lesz soha máskép és úgyse leszek soha
            nagyobb, akkor legalább sírjon mindenki, mint ahogy én is sírnék legszívesebben, ha nem
            volnék annál büszkébb.</p>
         <p>Tudom, hogy odafent az ablakban félni fogok és mindenki fél kiesni az ablakon. De azért
            mégis csak szeretném megtenni.</p>
         <p>Gondolom: megmutatom, hogy akármilyen kicsi vagyok, mégis megteszem. Akkor majd
            megtudják valamennyien, hogy mennyire fáj nekem az, ahogy minden van.</p>
         <p>Odahúzom a széket a varróasztalhoz, ami az ablak előtt áll, és felkapaszkodom rá. Közben
            figyelem testvéreimet. Ernuskó tovább írja a feladatot, Oluska azonban mingyárt irigyen
            felfigyel. Azért még nem szól, várja, amíg nagynehezen feljutok a varróasztalra s csak
            akkor kezdi:</p>
         <p>- Már megint mit csinálsz?</p>
         <p>Nem felelek. Egyelőre pihenek a varróasztalon, lábamat lógatva a székre, amely alattam
            áll. Oluska újra kezdi:</p>
         <p>- Te, azt nem szabad! Kikapsz, ha apa megtudja odabent.</p>
         <p>Mit mondhatnék neki? Mélységes keserűséggel felelek:</p>
         <p>- Nem törődöm veled, te se törődj velem!</p>
         <p>Ő már lángol és pirosan kilép a padból:</p>
         <p>- Meg fogom mondani anyának!</p>
         <p>Nem szólok többet. Oluska hevesen odamegy az ajtóhoz, amely mögött anyánk aluszik. Most
            már Ernuskó is megszólal:</p>
         <p>- Nem tudom csinálni a feladatomat. Ne veszekedjetek.</p>
         <p>Oluska vár az ajtó előtt. Nézem őket mogorván s keserűséggel: mit is mondhatnék? Ernuskó
            csak a feladatával törődik, okos és jó tanuló, de azért nem tudja, mit akarok, neki
            semmi sem fáj, ami nekem. Oluska pedig még annyit sem tud, mint Ernuskó, talán még azt
            is irigyelné, ha kiugranék.</p>
         <p>S már feltérdelek a varróasztalra s kezdem kinyitni az ablakot. Négy szárnya van. Előbb
            a külsőkkel végzek. Aztán pihenek. Várom a hatást. Oluska lángolva les rám az ajtó
            előtt.</p>
         <p>- Az semmi! Merd a másikat is!</p>
         <p>Már nyitom. Az őszi levegő beárad az ablakon, hallom, amint odalent szekerek zörögnek.
            Ahogy térdelek, a térdemnél van az ablakpárkány, ha fel merek állni, fölléphetek rá, s
            belefogózva az ablak szárnyába, állhatok és aztán kiugorhatok.</p>
         <p>De már felállni sem merek az ablakba. Hogy fogok hát kiugrani? A félelem, hogy már csak
            egy felállás, egy fellépés és egy ugrás s azon felül semmi sem választ el attól, amit
            senki sem mer megtenni, hirtelen elsöpri egész napi fájdalmaimat! De azért el akarok
            menni merészségem végső határáig. Felállok térdeplő helyzetemben. Felteszem lábamat, az
            egyiket, a belső ablakpárkányra, s az egyik ablakszárnyba kapaszkodva, így állok, de
            aztán már mozdulni sem merek. S csak félszemmel sandítok ki az őszi levegőbe.</p>
         <p>- Vigyázz, - mondja Ernuskó, úgy, ahogy egy okos és jó tanulóhoz illik, - gyere le,
            különben ki fogsz kapni.</p>
         <p>De mit is várjak tőle egyebet? Akármilyen jó tanuló, még most sem tudja, mit akarok, s
            mit szeretnék. S ami még rosszabb, fájdalom, már érzem, hogy nem fogok kiugrani, mert
            kezdek félni és mindig jobban. Pedig milyen jó volna és mégsem merem, és mégsem...
            Szívem hevesen feldobog, lábam mozdul, de csak remegni tudok, nem, nem fogok kiugrani, s
            valahogy furcsán azt érzem, hogy máskor sem, sohasem fogok merni kiugrani, s most már
            szemeim homályosodnak, talán sírnék, ha Oluska ebben a pillanatban ki nem nyitná anyánk
            szobájának az ajtaját: ettől magamhoz térek s hallom a hangját:</p>
         <p>- Anya! Nézze csak! Mit csinál a Gyuri! Felállt az ablakba!</p>
         <p>Anyám riad:</p>
         <p>- Mi az? - s bekiált félelmében apánkhoz: - Apa, hallod?</p>
         <p>Izgatottan sietve jönnek mind a ketten, s mögöttük Oluska. Ahogy anyám meglát, felkiált
            rettegve:</p>
         <p>- Nézd! - s elfordul, hogy ne kelljen látnia, s szívére nyomja a kezét.</p>
         <p>- Mit csinálsz? - kiált apám sápadtan az izgalomtól, hozzám rohan, megragadja a kezemet,
            amellyel az ablakszárnyba kapaszkodtam, leránt az asztalról, s mikor már a padlón
            vagyok, rámförmed s arculüt, egyszer jobbról, másszor balról: - Nem férsz a bőrödbe, te
            ostoba!</p>
         <p>Remegve állok; a szégyentől s az ütéstől piros az arcom. Szeretnék megsemmisülni, úgy
            marcangol a tüzes szégyen. De aztán hamarosan elzsibbad bennem ez a fájdalom, érzem
            testemben, tagjaimban és a szívemben, ahogy elzsibbadok szívem mélyéig és elfásultan,
            mereven és sután állok; és ijedt gyűlölettel nézek apámra, aki folyvást szid. Majd
            anyámat nézem; még mindig szívére nyomja kezét s így szól:</p>
         <p>- Hallottál már ilyet? Egészen elállt a szívem verése! - S eszébe jut: - Nem eleget
            ijesztettél már máma?</p>
         <p>Amily sápadt apám, ő olyan piros, s a szeme mintha nedves volna. Csak nem akar sírni?
            Miattam?</p>
         <p>- Nem értem, - mondja, apámhoz fordulva, - egész komolyan, ennek a gyereknek nincs
            helyén az esze. Ne is bántsd, - mondja apának, aki ingerülten, s úgy érzem, még mindig
            ütésre készen, jár-kél fel s alá körülem.</p>
         <p>- Van ennek esze, - mondja apám, - csak nem fér a bőrébe! - s megint rivall: - Nem tudsz
            magadnak más játékszert találni, te őrült!</p>
         <p>Anyám szól: - Hagyd. Ne izgasd magad, legközelebb meg fogja gondolni. - Megsímogatja s
            megveregeti apám kezét, az pedig gyöngéden szól hozzá: - Nagyon megijedtél?</p>
         <p>Anyám mosolyog, bár még nedves a szeme:</p>
         <p>- Hát persze! Egész elállt a szívem. De most már el fog múlni, csak a fejem fájdult
            meg.</p>
         <p>Atyám erre újabb dühös pillantást vet reám, anyám visszatartja, aztán leül az asztal
            mellé, apám pedig föl-alá jár.</p>
         <p>Bár szinte egészen megfagytam már és eszem hidegen, élesen, pontosan lát mindent, az
            arcom még mindig ég. Úgy gondolom, anyám inkább csak azért tartotta vissza apámat az
            újabb ütésektől, mert apám nagyon sápadt és anyám nem akarja, hogy tovább «izgassa»
            magát. Apám pedig szeretne újra megütni, bizonyára emiatt az «izgalom» miatt, amit
            okoztam nekik és főkép, úgy gondolom, azért, mert anyám megijedt és amint mondja,
            «elállt a szíve verése és a feje fáj».</p>
         <p>Izgalmuk, ijedtségük, csöppet sem hat meg. Úgy érzem, anyámnak talán nem is állt el
            igazán a szíve annyira, amennyire mondja, hiszen nekem sohasem állt el a szívem és
            sohasem fájt a fejem. Apám sápadtsága pedig és izgalma csak félelmesen utálatos, épp
            úgy, mint rivalló hangja. Nem érzek irántuk semmi részvétet, mint ahogy magamat se
            sajnálom. Úgy kell neked, gondolom, mért nem ugrottál ki az ablakon?</p>
         <p>Végre apám járkálása lassúbb lesz, anyám arcszíne is visszatér, apám megáll előtte s
            gyengéden kérdi: - Jól van már a szíved?</p>
         <p>Anyám a fejével integet, hogy: igen, igen, aztán kiveszi zsebkendőjét blúzából és
            törülgetni kezdi szemét, amelyen könnyek csillognak. Nem tudom, hogy ezek a könnyek a
            félelem könnyei, csak sejtem, hogy valahogy nem egészen nekem szólnak, s éppen ezért
            csak egy kevéskét sajnálom anyámat; ám ez a részvét is összeolvad a szégyennel, amit
            érzek, s az ijedt gyűlölettel és fürkészéssel, amellyel apámra tekintek. Anyám
            könnyeiből csakhamar sírás lesz, félek, hogy ezért apám újra arcul fog ütni, s gondolom:
            el kell viselned. Egyelőre azonban csak egy ingerült és lángoló tekintetet vet reám,
            amelyben megvetés is van, s többet nem törődik velem, anyámat símogatja, csak az egyik
            kezét, mert anyám a másikban zsebkendőjét tartja, amelybe belesír, most már egész
            hangosan.</p>
         <p>Arca eltorzul és egészen vörös lesz, most látom őt először ennyire sírni, s talán kissé,
            gondolom, miattam is sír, s hogy el van torzulva az arca, s oly csúnya, ez most már
            valamivel jobban meghat. Atyám folyvást áll mellette, csillapítgatja, ő pedig így szól
            sírva: - Jobb, ha kisírom magam. - Aztán lassan mégis elapadnak könnyei. - Ó, milyen
            szerencsétlen vagyok, - mondja s inkább atyámhoz, mint felém fordul: - De hát hogy lehet
            ilyet tenni? Idáig is rakoncátlan volt, folyton útban van, egész délelőtt csak rongálja
            a bútorokat, de hát ez még hagyján, Oluskával is veszekszik, de ilyesmit azért nem
            gondoltam volna róla.</p>
         <p>Atyám Oluskára szól:</p>
         <p>- Veszekedett veled?</p>
         <p>Oluska halkan és szerényen felel, úgy érzem, fél apámtól:</p>
         <p>- Csak a táskámat akarta.</p>
         <p>- S veled, Ernuskó?</p>
         <p>- Velem nem - feleli Ernuskó, nyugodtan, mint egy jó tanulóhoz illik.</p>
         <p>- Ha csak hozzátok nyul - szól apám, - azonnal szóljatok nekem, majd összetöröm a
            csontjait! - S hozzám fordul:</p>
         <p>- Majd megtanulod a rendet! Majd beleférsz a bőrödbe! Jaj neked, ha hozzá mersz nyulni
            ezután a bútorokhoz!</p>
         <p>Anyám szól:</p>
         <p>- Most már ne bántsd, inkább kérdezd meg, miért tette ezt?</p>
         <p>Atyám felel rá:</p>
         <p>- Mert nem fér a bőrébe, túlságosan jó a dolga!</p>
         <p>Nem tudom és nem is tudhatom, hogy saját gyermekkorára gondol, amikor sokkal szegényebb
            körülmények közt, engedelmesen koplalva, tanulta Jeremia nagyatyámnál a Magyarázatokat.
            Nem tudom, hogy azoktól az emlékektől vet öntudatlan lobbot acélkék szeme mélye, amint
            most rám tekint, s hogy egész bánásmódjában, ahogy velem szemben viselkedik,
            kísértetként jár vissza gyermekkorának sok nélkülözése és szenvedése, ami
            megkeményítette szívét.</p>
         <p>Hallgatok.</p>
         <p>Anyám felkel az asztaltól s hívja apámat:</p>
         <p>- Gyere, talán még tudok egy kicsit aludni.</p>
         <p>Indulnak, s mikor anyám elmegy előttem, megáll s rosszaló fejcsóválással megsímogat: -
            Ó, Istenem, miért vagy ilyen rossz?</p>
         <p>Nem nézek rá. Szól:</p>
         <p>- Mondd meg hát, hogy tehettél ilyet?</p>
         <p>Igazán tudni szeretné, - gondolom, - hogy milyen rossz nekem?</p>
         <p>Ránézek gyanakvón és nem tudom biztosan.</p>
         <p>Erre újra megsímogat:</p>
         <p>- Mondd csak meg, nem bántunk már.</p>
         <p>Sírástól gyöngéd arca és keze símogatása elcsábít.</p>
         <p>De azért még mindig gyanakszom rá s félek apámtól, nem mondom meg neki egyenesen, azt
            akarom, a többit ő találja ki, s csak így szólok:</p>
         <p>- Ki akartam esni.</p>
         <p>Anyám hüledezik:</p>
         <p>- Mi-it? Ki akartál ugrani?</p>
         <p>- Hallod? - fordul apámhoz. - Te érted ezt?</p>
         <p>Nézik egymást. Majd atyám megvetéssel legyint:</p>
         <p>- Ugyan! Ostobaság!</p>
         <p>De anyám kéri:</p>
         <p>- Beszélj vele, az Istenért!</p>
         <p>Apám ingerülten fordul felém:</p>
         <p>- Hát nem tudod, hogy összetörnéd magadat? Te ostoba! Te bolond! Azt hiszed, az emelet
            is csak akkora, mintha egy székről ugrasz le?</p>
         <p>Nézek rájuk. Még most sincs hát sejtelmük sem arról, ami bennem van, nem tudják, hogy
            másért is felmászhattam oda, mint «ostobaságból», vagy azért, hogy őket megijesszem. Nem
            tudnak semmit, s én nem is akarom, hogy többet tudjanak.</p>
         <p>Anyám szinte suttogva mondja: - Istenem, hát igazán ennyire ne volna helyén az esze? - s
            motyogja: - Talán nem is kellett volna megverni? Inkább csak meg kellett volna
            magyarázni neki!</p>
         <p>Most már csak hallgatok, apám pedig így nyugtatja meg:</p>
         <p>- Ne hidd, hogy nem tudta, hogy összetörné magát! S azt se hidd, hogy igazán ki akart
            ugrani! Van neki annyi esze! Csak zabolátlan és meg akar minket zavarni mindenáron!</p>
         <p>Amint ezt hallom, csak még jobban szégyellem, hogy nem ugrottam ki az ablakon, s úgy
            érzem, hogy apám még annyit sem tud belőlem, mint anyám s testvéreim. Ő van tőlem
            legtávolabb és eztán mindig félnem kell tőle.</p>
         <p>Hallgatom, amint még néhány megvető szóval megnyugtatja anyámat eszem felől, aztán
            szüleim bemennek a belső szobába.</p>
         <p>Miután távoztak, egy ideig nehéz csönd volt. Mozdulatlanul álltam még mindig ott, ahol
            apám arculütött.</p>
         <p>Új vihar kezdődött bennem. A fájdalom szívem mélyén bosszúra ingerelt. Szerettem volna
            széttépni testvéreim irkáit, aztán berohanni szüleimhez, épp úgy megszidni és megütni
            atyámat, ahogy ő tette velem, aztán elrohanni a lakásunkból, hogy sohatöbbé ne lássam,
            sohatöbbé ne kelljen tőle semmitsem elfogadni és sohatöbbé azt mondani neki: édesapám.
            Szívem hevesen dobog, egész testem remeg az akarattól, s mégsem tudok mozdulni. Érzem,
            hogy félek apámtól, mert kicsiny vagyok, s a szégyen is nyügöz, hogy megtörténhetett
            velem mindaz, ami megtörtént.</p>
         <p>A tehetetlenségtől sírás fojtogat. Könnyeim új szégyennel ijesztenek. Nem akarom, hogy
            testvéreim megtudják, milyen nyomorultnak érzem magamat. De elhagyni sem mertem a
            szobát. Hátha kitalálják, különösen Oluska, hogy sírni távoztam. Azt sem akarom, hogy
            szüleim tudjanak könnyeimről, még azt hinnék, hogy igazuk volt, bűnbánatot érzek és
            bocsánatukat szeretném.</p>
         <p>Leküzdöm könnyeimet és maradok.</p>
         <p>Most Oluska hevesen susog Ernuskóval, aztán megszólal:</p>
         <p>- Látod? Mért csinálsz ilyet?</p>
         <p>Hangja kiengesztelődött, majdnem gyengéd. Úgy érzem, ez azért van, mert irigységének jól
            esett, ami velem történt. Nem szólok. Ujra kezdi:</p>
         <p>- Nagyon fáj?</p>
         <p>Gyengédségében kíváncsiság van, s úgy érzem, új irígység, hogy mért nem sírtam a súlyos
            ütésektől.</p>
         <p>- Hát, ha nem beszélsz, - mondja sértődötten, - én se törődök veled!</p>
         <p>Elhallgat, mire Ernuskó szól, mint egy igazi jó tanuló:</p>
         <p>- Ez azért van, mert mindig veszekedtek, s mert olyan nagyon megijesztetted a mamát.</p>
         <p>Neki sem felelek. Nem tudom, milyen az ő kicsiny világuk, s hogy onnét nem léphetek ki,
            csak azt érzem, hogy az, ami történt, szörnyű volt s igazságtalan, s mégsem változtatott
            viselkedésükön semmit sem. Meg akarom mutatni, hogy nem vagyok olyan nyomorult, mint
            amilyennek valójában érzem magam s hogy az ütéseket, szidásokat, amelyek értek, semmibe
            sem veszem: elkezdek dobolni a kályhán, s halkan magamban dudolok hozzá.</p>
         <p>Ezután, úgy vélem, most már kimehetek a szobából.</p>
         <p>Megyek a konyhán át, ki az előszobába s gondolom: nem tudtál kiugrani az ablakon, nem
            merted megmondani és megtenni, amit akartál; most hát még inkább magadban vagy, s még
            jobban fáj az, ahogy van. És semmitsem tehetsz róla.</p>
         <p>Megint erőt vesz rajtam a sírás, az előszoba végén gyorsan bemegyek a szűk toalettbe,
            bereteszelem az ajtót és most végre mégis sírni kezdek.</p>
         <p>Egyre erősebben tör fel belőlem a zokogás, de jól vigyázok, nehogy kihallatsszék. Remeg
            egész testem. Vézna, suta vállam rángatózik, gyenge mellem zihál, lélekzetem el-elakad.
            A fájdalom felülmúlja erőmet. S mint aki nagyobb falatot nyelt, mint amelyet megbír,
            majd megfulladok az elfojtott könnyektől.</p>
         <p>Ahogy könnyeim lassan kiapadnak, újra fellángol bennem a vágy, hogy elmenjek hazulról s
            ha nem is bátran és apámat összeszidva, akkor legalább titokban, csöndesen. Azonban
            ettől is félek. Úgy gondolom, apám ezért is haragudna, szégyelné, hogy más szülőket
            keresek, s nem engedne el.</p>
         <p>S hová mehetnék, ahol nem érne el, s ahonnét nem hozhatna vissza? Menjek a házban a
            szomszédokhoz? A tanítókhoz? Vagy oda fel az emeletre, ahol a hegedű szól? Ezek mind
            apám ismerősei, apám az ő papjuk, s valahányszor találkoznak, mosolyognak és előre
            köszönnek neki. Azt hiszem, egyikük sem fogadna be s elárulnának apámnak.</p>
         <p>Hát akkor hova mehetnék? Tudom, hogy házunkon kívül is vannak emberek, péntek esténként
            látom őket a templomban, ám ezek, gondolom, épp úgy visszaküldenének szüleimhez, mint
            akik a házban laknak.</p>
         <p>Merre hát? Azokhoz menjek, akik «nem a mi templomunkba járnak?» Mégcsak gondolni se
            merek erre.</p>
         <p>Hiába hát, maradnom kell, itt, szüleimnél, s ezután még jobban fog fájni minden falat,
            minden ruhadarab és minden beszéd, és még kevésbé fognak törődni velem, mint eddig. Nem
            lehet máskép, mért nem mertél kiugrani az ablakon, s mért nem mersz lemenni,
            megszólítani valakit? Úgy kell neked, ilyen gyávának s kicsinek!</p>
         <p>A vívódástól, könnyektől már teljesen kimerültem, csak bámultam magam elé fásultan.</p>
         <p>Talán egy félóra is eltelhetett így, aztán gépiesen kezdtem letisztogatni magam, s
            arcomat jól megnyálaztam, nehogy lássanak rajta a könnyek. S gondoltam: ez az egész,
            amit tehetek, hogy ne lássák fájdalmamat.</p>
         <p>Ezzel kinyitottam a reteszt s kiléptem az előszobába.</p>
         <p>Mily szomorú volt ez a hely mostan! Az ablak mintha rám szólt volna: no látod, most már
            késő.</p>
         <p>A hosszú fél falat egy nagy láda foglalta el, amelyben a szennyes volt; ide ültem s
            bámultam az ablakra, aztán a hosszú másik falra, amelyet fogasok borítottak. A fogason
            csupán apám kalapja volt, őszi felöltője és ezüstfogantyús botja, ezekre bámultam,
            fásult gyűlölettel, s a sírás ellen, amely minden percben szorongatott, felhúztam
            lábamat, átfogtam magam karjaimmal, fejemet behúztam a vállamba s mellembe s így
            bámultam sokáig, míg egyszerre megremegtem:</p>
         <p>Kinyílt az iroda ajtaja s apám állt meg a küszöbön.</p>
         <p>- Gyere be - szólt.</p>
         <p>Vajjon mi vár még rám, gondoltam, s gyűlölve, félve, szégyenkezve lebotorkáltam a
            ládáról s bementem az irodába.</p>
         <p>Odabent jóval világosabb volt s az ablak rámszólt: látod, már késő. Az íróasztal előtt,
            a karosszékben, melyben apám szokott ülni, anyám ült. Megálltam a hosszú, keskeny szoba
            közepén.</p>
         <p>Apám szólt:</p>
         <p>- Nem jutott még eszedbe, hogy bocsánatot kérj anyádtól?</p>
         <p>Hallgattam. S gondoltam: hát még ezt is akarják? Nem elég, hogy annyit szenvedtem
            miattuk?</p>
         <p>Akkor anyám szólt lágyan, siránkozva:</p>
         <p>- Hát nem is sajnálod anyádat? Még mennyit sírjak miattad?</p>
         <p>S gondoltam: tehát valóban azt hiszi, hogy értem sírt? S hogy inkább kellene sajnálnom
            őt, mint neki engem?</p>
         <p>Minthogy tétováztam, atyám jóval hangosabban szólt:</p>
         <p>- Nos, kérsz-e már bocsánatot?</p>
         <p>Anyám csitította:</p>
         <p>- Meg fogja tenni. Ugy-e Gyuri? Hiszen mi csak a javadat akarjuk. Nos, ígérd meg, hogy
            nem izgatod többé apádat!</p>
         <p>Micsoda szülők, gondolom, micsoda apa és anya! Mennyire csak egymással törődnek! S még
            azt merik mondani, hogy a javamat akarják!</p>
         <p>Ez a sok «hazugság» felizgatta elfásult akaratomat. Elhatároztam, hogy mégis megmondom
            nekik azt, amit róluk gondolok. Megmondom nekik, hogy nemcsak rosszul cselekedtek, de
            rosszul is gondolkodnak rólam, s nincs joguk, hogy bocsánatkérésre kényszerítsenek.</p>
         <p>Anyám felé fordultam:</p>
         <p>- Én nem akartam semmi rosszat, - mondtam, - én igazán ki akartam ugrani az ablakon. De
            nem azért, hogy zavart csináljak és azért sem, hogy nekem nem volna elég eszem, hanem
            azért...</p>
         <p>Megijedtem és megálltam.</p>
         <p>Megkérdeztem: - De nem fognak megint megverni?</p>
         <p>Anyám szólt:</p>
         <p>- Nem, csak mondd!</p>
         <p>Megmondtam:</p>
         <p>- Azért akartam kiugrani, mert nekem nem jó itthon.</p>
         <p>Apám összeráncolta homlokát, láttam, hogy bosszús. Újra megijedtem.</p>
         <p>- Úgy - mondta élesen, - neked nem jó itthon?</p>
         <p>Anyám pirossá vált. Gondoltam: szégyenli. Féltem, hogy újra sírni kezd, megbántam, amit
            mondtam, de már későn volt. Apám folytatta:</p>
         <p>- S miért nem jó neked? Mi rossz neked itthon? Tudod te egyáltalán, mi az a rossz?
            Hiányzik neked valami? Nem kapsz eleget enni? Nincs rendes ruhád? Nincs hol aludnod? Mi
            rossz neked? Hogy mersz így beszélni?</p>
         <p>Anyám csitította:</p>
         <p>- Várj apa, - mondta, - majd megmagyarázunk neki szépen mindent, most csak hadd
            beszéljen a csacsi.</p>
         <p>S nevetett.</p>
         <p>De éreztem, hogy nem szívből nevet, hanem csupán apámat akarja csitítani, nehogy az
            «felizgassa» magát, s azt a bosszúságot akarja titkolni, amit beszédem miatt érzett,
            amiért szégyelte magát.</p>
         <p>- No, beszélj - szólt apám mogorván, s csupán anyám kedvéért.</p>
         <p>Félve, s a félelem miatt szégyenkezve kezdtem beszélni: szerettem volna elmondani úgy,
            ahogy délelőtt éreztem, s amit gondoltam róluk s testvéreimről, félelmemben azonban
            előbb csak a bútorokról beszéltem, hogy nem akartak törődni velem, olyan hangot adni, s
            úgy mozdulni, s úgy pislogni, s mutatni magukat, ahogy szerettem volna...</p>
         <p>Apám legyintett:</p>
         <p>- Elég volt ebből az ostobaságból!</p>
         <p>Anyám azonban ismét felnevetett. Ez ízben, úgy éreztem, nemcsak apámat akarta mulattatni
            és csitítani, hanem valósággal mulatott rajtam, kinevetett, amennyire csak tudott! S ez
            nemcsak szívemet sértette, hanem büszkeségemet is.</p>
         <p>Elhallgattam.</p>
         <p>- Hallottál már ilyet! - kiáltotta anyám, - te apa! Amiket ez a gyerek mond! Ez kész
            mulatság!</p>
         <p>Szeme már vidáman csillogott, puha arca felfúvódott, oly hangosan és igazán nevetett.
            Úgy éreztem, hogy talán mégsem annyira engem akar sérteni, mint inkább csak nem ért és
            nagyon szeret nevetni.</p>
         <p>- Gyere ide! - mondta, s megfogta a kezemet: - Hát te igazán azt hiszed, hogy a bútorok
            tudnak táncolni? És olyan hangokat adni, amilyet te szeretnél? S hogy a kép megmozdulhat
            a te kedvedért?</p>
         <p>Feleltem:</p>
         <p>- Én nem hiszem, - mondottam, - csak szeretném.</p>
         <p>Anyám csak nevetett:</p>
         <p>- De hát hogy lehet ilyet szeretni? Ez lehetetlen!</p>
         <p>Hallgattam. Mit mondhatnék? Csak pirultam...</p>
         <p>Miután anyám kinevette magát, apám, elnyomva egy futó mosolyt, szólt:</p>
         <p>- Ez nem is olyan nevetséges, - mondotta anyámnak, - ezzel a nevetéssel csak bátorítod!
            Azt fogja hinni, hogy amit mond, az helyes és okos. - Hozzám fordult: - Szóval ahelyett,
            hogy bocsánatot kértél volna, azt hiszed, hogy helyesen cselekedtél és nem érdemelted
            meg azt, amit kaptál!? Nekiállsz magyarázni, hogy milyen rossz dolgod van! Mert a
            bútorok nem táncolnak, a kályha nem hegedül s mi sem állunk tótágast körüled!? Azt
            hiszed, mi valamennyien s az egész lakás arra valók, hogy te szórakozz? S ha nem,
            halálrarémíted anyádat s felforgatod a házat!? Nos, tudd meg, hogy ez féktelen önzés és
            zabolátlan, szemtelen szájaskodás, amiből ki foglak gyógyítani!</p>
         <p>S beszélt, hogy ott vannak a papírkatonák és Oluska babái, s ha mindez nem tetszik
            nekem, akkor kezdjek írni és olvasni tanulni, s ha ezt sem akarom, üljek az ülepemen és
            meg ne mukkanjak! Senkit se zavarjak, akinek dolga van, mert ehhez semmi jogom nincs, s
            valahányszor ez előfordul, épp úgy meg fog verni, mint ahogy megvert máma!</p>
         <p>Hallgattam, mire anyám szólt:</p>
         <p>- Látod, mégis csak jobb lett volna szépen bocsánatot kérni és nem beszélni annyi
            csacsiságot összevissza. Nos, még mindig nem késő!</p>
         <p>Atyám szólt:</p>
         <p>- Most már szükségtelen. Mehetsz. - S intett: - Amit mondtam, egyszersmindenkorra
            jegyezd meg magadnak.</p>
         <p>Pirosan botorkáltam ki a szobából.</p>
         <p>Anyám utánam kiáltott. Mikor azonban megálltam a küszöbön, apám elküldött:</p>
         <p>- Menj a dolgodra - mondotta.</p>
         <p>Becsuktam tehát az ajtót, s ahogy álltam, hallottam, amint anyám odabenn beszélt:</p>
         <p>- Te apa, - mondotta, - nem vagy hozzá túlszigorú? Hiszen még olyan kicsiny...</p>
         <p>Ez a védelem nem nagyon hízelgett nekem. Szégyenkezésemet sem vigasztalta. Apám
            felelt:</p>
         <p>- Tudom én, mit teszek! Ha addig, míg ilyen kicsiny, meg nem neveljük, hogy tisztelje
            szüleit és szeresse testvéreit s fékezze ostobaságait és önzését: később nem fogunk vele
            boldogulni! Ha már most azt akarja, hogy még a bútorok is kénye-kedvére hegedüljenek és
            táncoljanak, hogy a kályha furulyázzon neki s a képek hagyják el a rámájukat, akkor
            később mit fog követelni tőlünk? Ott vannak testvérei, alig nagyobbak, merne egyikük is
            így beszélni?</p>
         <p>Elhallgatott kicsit.</p>
         <p>Mohón hallgatóztam. Úgylátszik, viselkedésem felrebbenthette gyermekkori emlékeit, mint
            kő a setét madarakat, mert tovább így beszélt:</p>
         <p>- Én abban a korban boldog voltam, ha jóllakhattam kenyérrel! Álmomban sem képzeltem
            volna, hogy úgy élhessek, mint ő! Soha olyan ágyban nem aludtam! Soha egy új, szép ruhám
            nem volt! Én nem azon törtem a fejemet, hogy a kályhán mért nem pislognak rám az
            angyalok, hanem azon, hogy mért van a kályha vasból, s mért nem lehet beleharapni és
            megenni? Egész fejezeteket tanultam meg már ebben a korban a Magyarázatokból, csak hogy
            az első lehessek, mert az elsőnek az öreg Chacham Tulczyn egy krajcárt adott szombat
            este! S akkor vehettem magamnak a kenyérhez egy kis gyümölcsöt!</p>
         <p>- Ah - szólt anyám, - ne is beszélj ilyet! - Majd hozzátette: - Ezt kellett volna
            elmondani a gyereknek, ebből tanulhatna...</p>
         <p>Apám bizonyára a fejét rázta:</p>
         <p>- Amilyen ostoba, azt hinné, hogy sajnálom tőle...</p>
         <p>Elhallgattak.</p>
         <p>Megdöbbentem és szégyenkeztem. Ah, gondoltam, ez igazán rossz lehetett neki, de én nem
            tehetek róla.</p>
         <p>Sóhajtva mentem el az ajtó mellől, s visszaültem a szennyesládára.</p>
         <p>Vártam, hogy talán majd kijön apám s egyszercsak úgy beszél hozzám, hogy elfelejtem azt,
            ami történt, s kizokoghatom minden fájdalmamat. De hiába vártam. Nem az apám, csak a
            homály borult le rám egyre jobban, a két széles ruhaszekrény felől, amelyek közt a
            szennyesláda állt.</p>
         <p>Eltűntek lassan a sötétzöld csíkok a hosszú és szűk előszoba falán, aztán a két
            pirosselyembe foglalt vásári angyalkép, amely jobbra s balra a fogas mellett a falon
            lógott, homályosodott el, az aszparaguszok hosszú, kócos indái egyre sűrűbbnek
            látszottak az ablak előtt, már csak atyám felöltője, kalapja és botja vált ki a fogas
            felől, s még mindig vártam, amíg a fáradtság el nem nyomott...</p>
         <p>Világosság riasztott fel. Atyám jött ki, s gyújtotta fel a villanyt. A fogashoz lépett,
            s felöltője után nyult, mikor meglátott engem:</p>
         <p>- Ne aludj itt a ládán - mondta, - menj be és feküdj a diványra.</p>
         <p>Az első riadalom után engedelmesen motyogtam:</p>
         <p>- Igenis.</p>
         <p>S lebotorkáltam a ládáról.</p>
         <p>Még láttam, amint atyám magára vette felöltőjét, a tükör előtt levette kerek papi
            sapkáját, eltette kabátja hosszú szárnyába, fejére illesztette kemény kalapját, aztán
            benyitottam az irodába, s a pamlagra ültem.</p>
         <p>Az alkony egyre jobban körülvett. Nemsokára elnyúltam a pamlagon.</p>
         <p>A sötétedés lassan meglágyította bennem mindazt, ami történt. A homály, ahogy nőtt,
            egyre jobban elmosta bennem atyám kemény mozdulatait, amint lerántott az ablakból,
            rivalló szavát és ütéseit. Mind e mögé mély és számomra érthetetlen szeretetet
            csempészett, úgy hogy magamban kezdtem kibékülni vele. A világosságot, amely lassan
            eltűnt, a napfényt, amely egyre gyérebben világított, nemsokára atyámba képzeltem belé,
            úgy hogy a növekvő setétben apai szíve és alakja lassan elkezdett vonzani engem.
            Acélszürke szeme tengerkéken nézett már reám, érezni kezdtem fejemen a kezét, ahogy
            szombat esténként meg szokott áldani. Még emlékeztem a sok «keserves pénzre», amely
            egész nap annyira bántott, de már milyen igazi fájdalmas súlyt adott neki a közeledő
            alkony!... És a szürkület végső sugaraiból mindenkinek bőven jutott. Lassan ijedt és
            alázatos szeretettel osztogattam szét családom tagjai közt a napszállat utolsó fényét,
            hogy a sötétség elől, amely egyre vastagabban és mélabúsabban vett körül, legyen kikhez
            menekülnöm! Anyám nevetéséből, amint most odabent a gyerekszobában a tányérokat
            véletlenül kicserélte, kihullottak a tüskék, csak szép, szívből jövő csengése maradt
            meg, amely most oly világossá vált, s amelyben annyi melegséget éreztem, hogy szemem
            nedvesedni kezdett. S hova tünt Oluska irigysége? Amint most hangját hallottam, ahogy
            odabent Ernuskóval vacsora és lefekvés előtt szokásosan felolvasta a leckét, ez a hang
            már csak kedves volt, nem éreztem semmi maró élét, szép nagy szeme és copfja volt és
            helyes járása. És Ernuskó jó tanulós közömbössége mily követendő példaképpé vált
            számomra az alkonyat közepette, amelyben feküdtem!</p>
         <p>A növekvő homály mennyi komoly testvéri szeretetet kölcsönzött az elmúlt intelmeknek! A
            bútorok egyre mélyebbre merülve az alkonyatba, szemrehányóan dugták ki egy-egy ismerős
            részüket: látod, mennyi mindent akartál, s most már csak félsz tőlünk?! Valóban, nem
            kívántam tőlük többé semmit, csak maguktól ne mozduljanak és ne szólítsanak meg! Így
            jólesőn borzongva kapaszkodtam a hozzám behallatszó hangokba s miután valamennyien
            megtisztultak, kivilágosodtak és meleggé váltak, mi maradt számomra?</p>
         <p>A sötétben egyre közelebb kívántam őket magamhoz, s azért áthurcolkodtam az iroda
            pamlagáról a hálószoba pamlagára. Az elfojtott fájdalmak, a gyűlölet, a bosszú, az
            elszakadás vágya, a setétségtől félve és egyre mélyebbre merülve a fenyegető éji
            magánosságba, haldokolni kezdtek bennem és a homályban. Az önvád teljesen hálójába
            kerített. Úgy éreztem, hogy valóban csak az a gonosz és szájas gyermek vagyok, akinek
            apám látott, s talán még rosszabb és olyan nevetséges, amilyennek anyám tartott, vagy
            talán még nevetségesebb, irígyebb, mint Oluska és közömbösebb, mint Ernuskó, s az
            ételhez sem szabadna nyúlnom, amíg bocsánatot nem kérek valamennyiüktől. Közben
            hallottam, amint egymás után gurultak le kerepelve a redőnyök a szomszéd szobákban,
            végre az én ablakaimra került a sor. Vaksötétség borult reám s a hálószobára. Amily sűrű
            volt, oly sűrűvé vált bennem a vágy, a bocsánat után, s ez a vágy épp úgy sürgetett,
            mint az éccaka: siess, most tedd meg, míg nem késő!</p>
         <p>Ebben a pillanatban atyám hangja hallatszott. Megjött a templomból. Anyám kiáltott:</p>
         <p>- Vacsorálni!</p>
         <p>Most, most, gondoltam s teli önváddal és alázattal botorkáltam ki a sötétből a
            fénybe.</p>
         <p>Már ott álltak a mosdónál, én is elmotyogtam az áldást a kézmosásra. Minden egyes szó
            kiáltott belül: siess, mert aztán nem mered!</p>
         <p>De én csak gyáván néztem körül, s helyemre ültem az asztalhoz. Éreztem, vége az alkony
            varázslatának, a megbánásnak: elűzte a világosság! Utána néztem a fénybe, mintha egy
            madár után nézne az ember, amely egyre kisebb lesz a levegőben... Setéten, szívembe
            zárva maradt az önvád. Szemlesütve fogadtam az ételt anyámtól tányéromra. Apám megtörte
            a kenyeret s mondta az áldást.</p>
         <p> GŐGÖS magánosságomban már csak Lidi, a szolgálónk maradt meg számomra s vele szerettem
            volna barátkozni. Délután, mikor szüleim nem voltak otthon s testvéreim játszottak:
            lábujjhegyen kilopóztam a konyhaajtóhoz. Nehogy szégyenben maradjak, előbb csak a
            kulcslyukon keresztül leskelődtem Lidire s bele-belezümmögtem a kulcslyukba. Nem felelt
            rá semmit. Akkor nagyot ágaskodva, nehezen kinyitottam a konyhaajtót. De még nem lestem
            ki rajta. Hallgatóztam. Majd óvatosan tágítani kezdtem az ajtónyílást, hirtelen
            ki-kidugtam a fejemet s gyorsan visszahúztam. Lidi ott ült az ablak mellett és
            varrogatott. Nemrég még sokat gonoszkodtam vele, s most, hogy a multat feledtessem,
            barátságosan s hívón nevetgéltem feléje.</p>
         <p>Ő csak varrt. Lógatta a tű felett nagy, csontos, szeplős arcát, mintha se látott, se
            hallott volna. Most már egészen kinyitottam az ajtót, kiálltam a küszöbre, aztán lassan
            nekiindultam. Körüljártam néhányszor s úgy lestem. Nagy, csontos arcán, kemény kék
            szemében semmise rezdült. Szólítgatni kezdtem: Lidi te... Lidi te... - s úgy keringéltem
            körüle, mint valami udvarló galamb, mindenféle hangokkal.</p>
         <p>Végre rámemelte a tekintetét:</p>
         <p>- Hiába is hízelkedik! - mondta nyersen, - persze, hogy most már mindenki megunta a
            cudarságait, jó volna a Lidi is! - s megint munkájába mélyedt. Én meg néztem.</p>
         <p>Jó időbe telt, mikor megint megszólalt:</p>
         <p>- Mit akar velem? Tőlem nem kaphat se játékot, se süteményt! Ha meg gonoszkodni akar,
            apja mondta, csak verjem meg! Hát én meg is teszem!</p>
         <p>Megint hallgattunk. Tűje járt. Én lassan megszólaltam:</p>
         <p>- Nem akarok én tetőled... semmitse... Csak nézlek... Azt csak szabad?</p>
         <p>- Azt megteheti, - felelte.</p>
         <p>Megint dolgozott s én bámultam.</p>
         <p>- Te Lidi, - kérdeztem, - szeretsz te itt minálunk?</p>
         <p>Hallgatott.</p>
         <p>- Mert én nem szeretek itten minálunk...</p>
         <p>Keményen nézett rám:</p>
         <p>- Nem ám! Mert most már kiűzik magából az ördögöt! Hát nem szeret itten! De ilyen
            ördögnek sehol se volna jó ám! Mikor ekkorka volt, én ringattam! Még a tejemet is
            odaadtam, mert dajkája is voltam, aztán mégis mindig csak gonoszkodott velem!</p>
         <p>Gyanakodva hallgattam. Nem emlékeztem arra az időre.</p>
         <p>- Nem is igaz, - kiáltottam, - hogy te úgy ringattál, meg a tej se igaz, csak úgy
            mondod! Még sohasem mondtad!</p>
         <p>- Hát mit mondtam volna? Egy ilyen ördögnek mindegy az, hogy ki tejét szopta! - S megint
            dolgozott.</p>
         <p>Fürkészve néztem. El sem tudtam képzelni, hogy valaha kisebb is voltam, olyan kicsi,
            mint azok, akiket kocsiban tologatnak. Zavartan, sandán mosolyogtam Lidire.</p>
         <p>- Úgy fogtál te engemet, mint Oluska a babát? - s mutattam neki, ahogy Oluskánál
            láttam.</p>
         <p>Nem is felelt.</p>
         <p>- S olyan kicsi voltam, mint Oluska babája?</p>
         <p>Megint nem felelt. Hitetlenül, hangosan nevettem.</p>
         <p>- Mit nevet? - mondta Lidi. - Mit tudja maga, ki volt, meg micsoda? Nem volt még akkor
            magának semmi esze! Most sincs, de akkor még csak szopott és aludt! Mikor úgy
            elnézegettem, nem hittem volna, hogy egy-két év mulva máris ilyen ördög váljék
            magából!</p>
         <p>Arca csöppet se változott. Megint varrt, hallgatott. Én meg kezdtem ingadozni
            magamban.</p>
         <p>- Te Lidi! Mondd, hogy Isten bizony igaz, akkor elhiszem.</p>
         <p>- Akár hiszi, akár nem, - felelte, - megkérdezheti apját, anyját.</p>
         <p>Igaz lenne? - gondoltam.</p>
         <p>Hirtelen azonban eszembe jutott valami s kacagtam:</p>
         <p>- Á! Nem is igaz az egész! Te nem adhattál nekem tejet, mert te szegény vagy! Anya maga
            mondta! Nem szabad tőled semmit sem kérni, mert te szegény vagy, neked is kell, amid
            van!</p>
         <p>Lidi rámvetette a szemét, mintha gondolkodott volna.</p>
         <p>- Nem úgy adtam én azt a tejet, ahogy maga gondolja. Nem pénzért vettem én azt.</p>
         <p>- Hát hogyan? Hogyan vetted?</p>
         <p>- Hogyan vettem? - kérdezte. - Innét e! - s a mellére ütött. - A kicsinyek innét kapják
            a tejet, nem a boltbul!</p>
         <p>Néztem a mellét, ahová ütött. Nem láttam ott semmit. Nem értettem, hogy lehet ottan
            tej.</p>
         <p>- Ha azt akarod, hogy elhigyjem, - mondtam, - mutasd meg nekem, ott, a tejet! - s melle
            felé mutattam. - Adjál belőle most is nekem tejet, ha ottan igazán van!</p>
         <p>Jó ideig nem válaszolt, aztán hirtelen, kurtán mondta:</p>
         <p>- Már nincs! Mit akar? Maga itta ki!</p>
         <p>- Akkor mutasd meg, hol volt!</p>
         <p>- Ördögöt mutatom! Eleget látta, amíg szopott!</p>
         <p>- Akkor semmitse hiszek neked!</p>
         <p>- Úgy is jó, - felelte s tovább varrt.</p>
         <p>Én közelebb mentem hozzá. Megérintettem a lábát. Hagyta. Akkor egészen megfogtam a
            lábát. Átöleltem. Éppen a térdéig értem, ahogy ott ült. Most azonban megrázta a
            térdét.</p>
         <p>- No csak sipirc! Hiába is hízeleg, nincs már se tej, se tömlő! Ami volt, mondom,
            kiitta! A tömlő meg elszáradt, elvitte a hó!</p>
         <p>Én simogatni kezdtem a térdét. Felágaskodtam rá, odafektettem arcomat csontos
            térdére.</p>
         <p>- Mutasd meg, - könyörögtem, - no mutasd meg! Hogyan adtad nekem a tejet? - S hogy még
            jobban tessek neki, elkezdtem őt magázni.</p>
         <p>- Mutassa meg, kérem szépen, Lidi, - s néninek neveztem.</p>
         <p>Se mozdult, se szólt.</p>
         <p>Akkor térdei közé akartam befurakodni s így akartam valahogy felnyúlni oda, ahol a tejet
            mutatta. De ő csak összecsukta térdét keményen.</p>
         <p>- Hagyjon már dolgozni! - mondta. - Aki nem hisz, az úgyse érdemli meg, hogy megmutassák
            neki!</p>
         <p>Feszegetni kezdtem a térdeit. Hiába, nem engedett. Csak nézte erőfeszítéseimet magasról,
            szoborszerűen, csontos arcával, kemény kék szemével. Kegyetlenül, nyersen nézte, én meg
            csak tusakodtam térdei körül, rövid karjaimat melle után nyújtogattam, izzadtam, piros
            voltam, nyögtem. Néha engedett egy kicsit, de csak azért, hogy becsapjon, aztán annál
            keményebben zárta össze a térdét. Egyre veszettebbül erőlködtem s bámultam arcába. Nem
            tudtam leolvasni róla semmit. Nem látszott rajta, kínozni akar-e, visszaadni
            gonoszkodásaimat, vagy valóban nincs is ott semmi tej, talán sohse is volt, csak
            hazudott nekem, s nem akarja, hogy rájöjjek...</p>
         <p>Belefáradtam a sok erőlködésbe. Megálltam, lihegve. Valamicskét összébbhúzta két szemét
            s úgy nézte lihegésemet, hosszasan. Aztán hideg, kemény szájáról, mintha letisztította,
            törölte volna, amit magában gondolt, s amit nem akart kimondani.</p>
         <p>- Elég volt már, ugye? - kérdezte, - ehhez még nőni kéne egy kicsit! Megállj csak
            kicsit, galambom! Fogod te még eleget feszegetni a lányok térdeit! Fogsz te még eleget
            gonoszkodni velük! Az ilyen úrfinak úgyis ez az első dolga, ha megnő! Az ilyen
            ördögnek!</p>
         <p>Aztán megint varrogatott. Kérlelni kezdtem. Megígértem neki, hogy sohasem csúfolom többé
            baka-bakával. Nem fogom csipkedni a talpát, ha térdepelve a konyhát mossa majd; sose
            ugrok többé a hátára. Aztán többé nem mázolom teli fekete fénymázzal a tűzhely falait, s
            a smirglivel kicsillagozott edényeit nem fogom hamuval bemocskolni. Csak engedjen be,
            legalább a térdei közé, legalább onnét hadd nézzem meg, honnét adta a tejet!</p>
         <p>Csak hallgatott. Fel sem emelte már a tekintetét.</p>
         <p>Most hirtelen eszembe jutott a szék. Volt még egy a konyhában. Odacipeltem magamnak
            nagynehezen Lidi mellé. Ő hagyta, hogy felmásszak rája nagykeservesen. Onnét akartam az
            ölébe ugrani. De ahogy ugrottam: elkapott, visszatett a földre s minduntalan jól
            megrázott. Vagy ötször is megpróbáltam. Mindég hagyta s keze, szeme sohsem lágyult
            meg.</p>
         <p>Már támolyogtam; elestem, hasmánt néztem fel rá, hátha segít. Nem mozdult. Felkuporogtam
            s úgy bámultam. Csak varrt. Neki akartam rohanni a lábainak, dühösen. Egy kezével
            feltartott s most nyersen kicsit kacagott magában. Aztán felemelt s gyorsan visszavitt a
            szobánkba. Letett a szőnyegre, s szó nélkül rámzárta az ajtót.</p>
         <p>Testvéreim még mindig játszottak. Egy ideig dörömböltem keservesen... Aztán azzal
            vigasztaltam magam, hogy semmitsem hittem el abból, amit Lidi mondott...</p>
         <p> A SZOMBAT a legrosszabb nap. Ilyenkor akármihez nyulok, mindjárt hallom: nem szabad
            máma, ez bűn.</p>
         <p>- Bűn? - kérdem.</p>
         <p>Anyám azt mondja: a bűn az, amiért a jó Isten megbünteti az embert. Ami tilos.</p>
         <p>- Ha jó az Isten - kérdem, - akkor miért büntet meg?</p>
         <p>- Mert azt nem szabad - feleli anyám.</p>
         <p>- De ha jó, - kérdem újra, - akkor mért nem enged meg mindent nekem?</p>
         <p>- No - mondja anyám és apám felé fordul: - hát beszélj ezzel! Ennek mindég van egy
            kérdése.</p>
         <p>Mire apám így szól: - Elégedj meg azzal, amit mondunk. Ezt nem szabad. És vége. Majd ha
            nagyobb leszel, megtudod a többit.</p>
         <p>Gondolom: «nagyobb leszel», - ezt már értem. Ahelyett, hogy így szólnának: «ezt nem
            tudjuk megmondani», azt mondják, «majd ha nagyobb leszel». Ez a legjobb kifogás.</p>
         <p>Majd anyám hozzáteszi:</p>
         <p>- A pap gyerekének jobban kell vigyázni a szombatra, mint másnak.</p>
         <p>Ez a beszéd csak újabb kérdésekre izgat.</p>
         <p>Tudom, hogy apám pap.</p>
         <p>De mért éppen ő az?</p>
         <p>Azt is tudom, hogy zsidó pap, mert mi zsidók vagyunk. De mért vagyunk éppen mi zsidók?
            Mikor olyan sokan vannak, akik nem azok. Sokkal többen, mint mi. És azoknak szombaton is
            minden szabad.</p>
         <p>Apám azt feleli, hogy azoknak is meg van a maguk ünnepe. A vasárnap.</p>
         <p>Jó, gondolom, de azért mégse jó ez az ünnep. Ernuskó és Oluska jobb szeretik, mert nem
            kell iskolába menniök, engem azonban csak bánt.</p>
         <p>Már kora reggel alig várom, hogy apánk lemenjen a templomba, s huppanok le a földre
            hálóingben. S lesem a tüzet. Egész héten, hat napon át, sohase volt olyan szép, olyan
            aranyos: olyan ijesztő-égető, olyan csábító, olyan igazán tűz, mint most, amikor cseppet
            se szabad hozzányulni.</p>
         <p>Lekuporodok eléje, aztán felállok, megint lekuporodok, sóhajtva dühösen: Oh, ez a
            szombat!</p>
         <p>Sohase vágytam annyira megpiszkálni, beledobni valamit, mint mostan. Nézem a fát, amit a
            Lidi készített melléje, amikor még javában aludtunk. Lidinek szabad: ő keresztény.</p>
         <p>Mondhatom: ez a fa sem volt sohasem annyira fa, mint amilyennek mostan látom: máskor
            csak buta volt és ha égett, akkor is csak buta maradt. Nem szoktam soká nézni, csak
            éppen hogy egy kicsit, most azonban sokkal érdekesebbnek ígérkezne az egész, ha meg
            merném tenni: szívesen végignézném, amíg egy ilyen darab elégne.</p>
         <p>De nem merem.</p>
         <p>Az Istentől félek? Lehet!</p>
         <p>De az apánktól biztosan. S anyánktól? Ha csak meglátna a tűznél, mindjárt rámszólna:</p>
         <p>- Mész onnét! Éppen szombaton van rá gusztusod?</p>
         <p>Igen, így van.</p>
         <p>S ami még bosszantóbb, ennek a tűznek most még a hangja is érdekesebb, szinte beszél,
            amit bizony máskor hányszor s mily hiába vártam volna tőle.</p>
         <p>- Ugye - mondja, - ahá, hat nap észre se vettél! S ha mégis: csak buta tűz voltam.
            Akivel nem lehet játszani, mert mindjárt csak éget. Most bezzeg szívesen játszanál
            velem. De most meg én nem játszom veled... Tilos a nevem... Pedig hóóop, nézd csak, hogy
            tudok táncolni, milyen össze-vissza égek!</p>
         <p>S valóban: ha jól leguggolok, s nézem, olyan magasra, s úgy össze-vissza megy a lángja,
            hogy csuda.</p>
         <p>S hogy sziszeg! Éppen úgy, mint mikor Oluskát Lidi fésüli, s ő a nagy kibontott haját
            ide-oda rángatja s Lidi morog mérgesen: - Ej, maradjon már! Én nem tudom így fésülni.
            Megmondom a nagyságának.</p>
         <p>S Oluska pedig:</p>
         <p>- Ne rángassa. Mert szólok anyának!</p>
         <p>Lidi: - Csak szóljon. Nem félek én.</p>
         <p>Végül aztán Oluska kitépi magát és szalad nagy hajával anyámhoz, végig a lakásban és a
            haja lobog össze-vissza kuszálva, épp úgy, mint ez a tűz, csakhogy ennek nem fekete,
            hanem piros a haja. S a szél éppen úgy morog rá, mint Lidi szokott Oluskára:</p>
         <p>- Ej, marad már békén?</p>
         <p>Szeretném ezt a kérdést feladni valakinek: ki fésüli a tüzet? Legszívesebben Oluskának
            adnám fel, de ő az irodában alszik és ha bemegyek hozzá, át kell mennem anyám
            hálószobáján, ő felébred s mindjárt «rosszat sejt».</p>
         <p>És Ernuskó is alszik még.</p>
         <p>Felköltsem?</p>
         <p>Végre megteszem. - Ernuskó, - mondom, ki fésüli a tüzet?</p>
         <p>Komolyan gondolkodik, mert jó tanuló s csak aztán mondja:</p>
         <p>- Senki. A tüzet nem lehet fésülni, az nem egy lány.</p>
         <p>Kinevetem: - És ha mégis lehet őt is fésülni?</p>
         <p>S megint kérdem: - És ki a tűz Lidije?</p>
         <p>Nem szól. - Látod, - mondom, - jó tanuló vagy és mégse tudod!</p>
         <p>Kicsúfolom, ő haragszik, s még inkább nem szól.</p>
         <p>Próbálom békíteni:</p>
         <p>- Ne haragudj, Ernuskó, - mondom, - a tűznek a Lidije a szél és ő fésüli mérgesen a tűz
            piros haját. Az pedig úgy rángatja magát és sziszeg, mint Oluska szokta.</p>
         <p>- Butaság, - mondja komolyan, - ezért keltettél fel?</p>
         <p>- Jó, - mondom, - hát most már visszabántottál, akkor gyere: nézzük meg, hogyan
            haragszik meg a jó Isten, ha bántjuk a tüzet szombaton.</p>
         <p>A fejét rázza:</p>
         <p>- Csak azért, hogy anyát, apát haragítsuk?</p>
         <p>- Dehogy őket; a jó Istent! Anya, apa nem fog erről tudni. Gyere.</p>
         <p>- Én nem, - mondja, - minek ez nekem?</p>
         <p>- No jó, - feleltem, - akkor egyedül csinálom.</p>
         <p>Kicsit még félek. Aztán gyorsan mégis rádobok egy darab fát a tűzre. S várok, hogyan fog
            haragudni az a jó Isten.</p>
         <p>De közben ugyancsak félek s leskelődöm. S nézem Ernuskót is.</p>
         <p>- Te, - mondom neki, - már megtettem.</p>
         <p>Ernuskó felel:</p>
         <p>- Nekem mindegy - mondja.</p>
         <p>Akkor még egy darab fát dobok rá. Aztán még egyet hirtelen. De akkor már megijedek.
            Hátha már meg is haragudott az a jó Isten? Nem tudom, de azért többet nem nyúlok a
            tűzhöz. Nincs több bátorságom. Elmegyek tőle.</p>
         <p>Nemcsak a tűz csábít jobban ezen a napon, mint máskor. Anyám fiókjai és skatulyái is
            hirtelen megtelnek olyan kísértésekkel, amiket egyébként már rég megúntam.</p>
         <p>Valamennyien éppúgy, mint a tűz, levetik hétköznapi «butaságukat», hangtalan,
            mozdulatlan létük, amelyek miatt egész héten annyit szenvedtem, most megváltozik: a
            megvetett, lenézett, megúnt holmik csábító játékszerekké válnak újra, mint amilyenek
            akkor lehettek, midőn először láttam őket. A fiókok a varróasztalban nyitogatásra
            kínálják magukat és ami bennük van: az ollók csak most igazán ollók és a tűk igazán tűk,
            villogva, szurkálásra jobban készek, mint akármikor, s a cérnák kérnek arra, hogy
            elszakítsam őket, a kréta írásra kész, éppúgy, mint a nagy szekrényben lent Oluska
            palavesszője vagy Ernuskó ceruzája és tollszára. S míg anyám fel nem kel, sietve
            próbálom ki valamennyin az Isten haragját.</p>
         <p>Nem soká, mert hamarost hallom anyám hangját s betoppan félig felöltözve Oluska, aztán
            jön anyám is hálóköntösében, kezdődik az öltözködés, mosakodás, máma «szép» ruhánkat
            vesszük fel valamennyien, mert templomba fogunk menni. Anyánk ma nem megy a piacra, mert
            pénzt sem szabad a kézbe venni, apánk se megy tanítani, miután megjön a templomból,
            itthon marad. Minthogy valamennyien együtt maradunk a lakásban, az idő gyorsabban telik,
            atyánk a nagy szobában a «beszédét» próbálja, ezt hallgatom az ajtón keresztül, vagy
            lesem, amint anyám a fűzőjével vesződik a tükör előtt. Előbb egyedül próbálja, aztán
            Oluska segíti, majd Lidi, de egyik sem elég, anyám nyög belé, egészen piros az arca.
            Olyan szoros a fűző, s mégse megy össze, végül apánkat hívja. Nem értem, hogyan lehet
            ilyen fűzőben járni, apánknak sem tetszik, hogy olyan nagyon szoros, anyánk szerint
            azonban, «minden valamire való asszony» ebben jár. Akkor hirtelen lepattan róla egy
            kapocs a sok közül s anyám felsóhajt:</p>
         <p>- Jaj Istenem, - mondja, - vigyázzatok, hiszen szombat van. Ugye apa, - szól, - ez nem
            bűn?</p>
         <p>Apám feleli komolyan:</p>
         <p>- Magától pattant le, az nem baj.</p>
         <p>De nemcsak a fűzővel van sok baj, anyám cipője is mindég nagyon szoros, két, három párt
            is kipróbál, egyik itt, másik ott nyomja, minden pénteken kivágatja a tyúkszemét, de
            sohasem meri annyira, mint amennyire kellene. A cipőnél is segíti Lidi, meg apám, s mire
            fel tudja venni, megint egész piros és «szédül», belefájdul a feje. Aztán «a haját hozza
            rendbe», a szombat miatt nem használhatja a sütővasat, csak úgy bodorítgatja «a hideg
            vassal», beledugdossa a «betéteket», aztán feltornyosítja és sok hajtűt szúr belé.
            Erősen figyelem, mert ez olyan furcsa nekem, hogy egész nevetséges.</p>
         <p>- Mit nevetsz? - kérdi anyám.</p>
         <p>- Csak - felelem.</p>
         <p>Mit mondhatok egyebet?</p>
         <p>- Csak? - kérdi. - Csak a csacsi nevet.</p>
         <p>Akkor hát megmondom. Szólok:</p>
         <p>- Azért nevetek, mert olyan furcsa ez a sok minden, amit anya csinál magával.</p>
         <p>S mutatok a betétekre, a tűkre, a hajsütővasra, a füzőre, a cipőre.</p>
         <p>- Te apa, - szól anyánk, - ez a gyerek kinevet engem, ahogy öltözködöm.</p>
         <p>Apánk mosolyog: - Kergesd el.</p>
         <p>- Hát, - mondom, - hogyne nevetnék. Mert hogy néznék ki én ezzel a sok mindennel.</p>
         <p>És kezdem bedugdosni én is a hajamba a hajtűket, a betéteket és bodorítani a
            sütővassal.</p>
         <p>Most már anyám valóban elkerget.</p>
         <p>- Elég volt, - mondja, - mars innét.</p>
         <p>Nevetve odébállok, Oluskához megyek, ő a másik tükör előtt éppen fésülteti magát
            Lidivel. Most legalább neki is feladhatom a kérdést:</p>
         <p>- Ki fésüli a tűz piros haját?</p>
         <p>Ő sem tud rá felelni. S elkerget.</p>
         <p>Még néhány perc, s alighogy anyám elkészült, megszólal a cselédszobában a kis csengő, az
            udvarról Ölschein csenget fel hozzánk, a templomszolga.</p>
         <p>Ez azt jelenti, hogy már jó sokan vannak a templomban. Indulhatunk.</p>
         <p>Apánk még vár kicsit, ő külön megy.</p>
         <p>Mi azonban mind a hárman anyánkkal megyünk.</p>
         <p>Anyánk vigyázva megy le a lépcsőn, úgy vigyáz, hogy legszívesebben megint nevetnék.</p>
         <p>Átmegyünk a kicsiny, aztán a nagy udvaron, már ott is vagyunk a templomban. Itt a nagy
            ajtó mögött lent a nagy diákok és a felnőttek vannak, nekünk anyánkkal fel kell mennünk
            az emeletre.</p>
         <p>Lépcső, még egy lépcső, aztán megint csak lépcső.</p>
         <p>Anyánk nehezen megy. De én már fent vagyok s lenézek gyorsan.</p>
         <p>Mennyi ember s milyen nagy szoba! Itt is padokban ülnek, mint Ernuskó meg Oluska az
            iskolában!</p>
         <p>Mi fent ülünk anyánk mellett, jobbról-balról, rács mögött. S túlnan is rács mögött
            kisfiúkat s lányokat látok anyjuk mellett.</p>
         <p>Ernuskó elhozta az imakönyvét. Már egész folyékonyan tudja olvasni a héber szöveget,
            csak nem igen érti. Magában halkan betűzget benne. Mi ketten Oluskával izgatottabbak
            vagyunk. Oluska kis copfja ide-oda táncol, folyvást forog és susog anyánkkal. A többiek
            is susognak, mintha szellő járná át a padokat. Én egészen odatapadok a rácshoz, csak
            bámulok lefelé.</p>
         <p>Örülök, de félek is a mélységtől, amely alattam tátong. Szorongva s kipirultan
            vissza-visszahúzódom a rácstól. Nagyot lélegzek s újra nekibátorodom, bámulni a
            mélységet.</p>
         <p>De lám, máris látom belépni atyánkat odalent a nagy ajtón! Végigmegy a padok közt,
            lassan és nesztelen, épp úgy, mint a mi szobánkon szokott, mikor mi alszunk. Felmegy az
            egyik kis lépcsőn az oltárhoz. Milyen nagy, sötétpiros függöny van ottan! Fent a tetején
            valami aranyos van, s milyen nagyok azok az aranyos oszlopok! Jobbra-balra milyen sok
            gyertya ég! Mennyivel hosszabbak, mint azok, amelyeket péntek este otthon szokott
            gyujtani anyánk! És éppen ott, ahol atyánk megáll, felette egy lámpás is ég, valami
            vörös lámpás.</p>
         <p>- Mi az, anya, az a vörös lámpás? Mért nem ég az jobban?</p>
         <p>- Az ott az örök mécses. Annak nem szabad jobban égni, annak mindig így kell égni.</p>
         <p>- És mi az a nagy piros függöny?</p>
         <p>- Az az oltár függönye.</p>
         <p>Ha függöny, gondolom, úgy van mögötte ablak is, mint otthon. De anyám azt mondja, hogy
            szekrény van mögötte: a frigyszekrény.</p>
         <p>Nem értem. Frigy? Frigy? Szekrény? gondolom. Bizonyára ruha van benne, talán reverenda,
            azt hiszem, apám talán újra át fog öltözni ottan. Otthon is a szekrény előtt szokott
            öltözni.</p>
         <p>Anyám mosolyog.</p>
         <p>- Ne nevess ki, - szólok - hanem mondd: akkor nem reverenda van ott?</p>
         <p>- Nem, - mondja anyám - abban vannak a szent könyvek. De csitt, csitt, mingyárt
            kezdődik!</p>
         <p>Atyám már elment a bársonyfüggöny elől. Most ott áll a padjában jobbra az oltártól.
            Felnéz s akkor egyszerre énekszó hallatszik. Anyám azt mondja: a nagy diákok énekelnek.
            Muzsika is szól, búgva, aztán megint ének hallatszik. Most csak egy hang énekel, mélyen
            és erősen, aztán mintha felelgetnének egymásnak az énekek.</p>
         <p>- Mit felelgetnek? - kérdem.</p>
         <p>Anyám közel hajlik és úgy susogja:</p>
         <p>- Isten dicsőségéről énekelnek, de csitt, csitt...</p>
         <p>- Dicsőségéről? - kérdezem.</p>
         <p>Ő integet, hogy igen, igen, de csitt, csitt!</p>
         <p>Isten, az megmarad a fejemben. De a dicsőség, az nagyon kóvályog.</p>
         <p>- Mi az ő dicsősége?</p>
         <p>Anyám megint int: majd otthon, otthon.</p>
         <p>Ernuskóhoz fordulok, mert ő úgy néz, mint aki tudja.</p>
         <p>- Ernuskó: te tudod, mi az ő dicsősége?</p>
         <p>- Én is tudom, - sürög Oluska - ez azért van, mert mindent ő teremtett!</p>
         <p>Ernuskó mutatja az ujján:</p>
         <p>- Hat nap alatt...</p>
         <p>Jó, gondolom, de miért nem énekel már apám is!</p>
         <p>Ez nem tetszik nekem, az éneklés büszke dolog, de ő csak áll és egészen lehajtja fejét,
            mint mi szoktuk őelőtte, mikor szégyeljük magunkat. Ő is szégyeli magát mostan? Talán
            azért, mert nem énekelhet? Gyanu rémlik át rajtam: hátha nem is ő a pap?</p>
         <p>Anyám csak mosolyog ezen. De Oluska egészen megharagszik. Hogy is gondolhatok ilyet?
            Ernuskó komolyan rámnéz. Dehogyis szégyeli ő magát, - mondja anyám - ő csak imádkozik
            magában. A pap az nem énekel, csak a kántor, meg a kórus. A pap az imádkozik és aztán
            prédikál: tanít. Örülök, s gondolom: jaj de buta vagyok! Azt hittem, hogy már nem is ő a
            pap!</p>
         <p>Még mindig énekelnek. S én kérdem:</p>
         <p>- Ez is az Isten dicsősége?</p>
         <p>- Igen, ez is az Isten dicsősége. Többféleképpen éneklik, komolyabban, vidámabban, ahogy
            kell. De csitt, csitt, imádkozni szeretnék!</p>
         <p>Ezt megint nem értem. Hogyan lehet Isten dicsősége vidám, meg többféle? Úgy vélem, Isten
            dicsősége az csak olyasféle lehet, mint ahogy az apám néz komolyan, szigorúan. De az nem
            lehet vidám!</p>
         <p>Anyám erre megint csak kinevet engem. Hallgatok.</p>
         <p>Apám még mindig úgy áll ott, mint az elébb. Ennyi éneket sohsem hallottam. Ahol vidám,
            ott szeretnék ugrálni, de nem szabad; ahol igen szomorú, lassú, csendes és mély: ott
            szeretnék sírni, de ezt sem szabad. Ahol pedig harsog: ott félek és fogom a rácsot és
            le-lehúnyom a szememet, de ez meg gyávaság és szégyenlem.</p>
         <p>Most már nem énekelnek, csak zsongnak, susognak. Akkor egyszerre elhallgatnak. Aztán
            csak egy magános, mély hang énekel, s anyám megint csak azt mondja, hogy ez is még
            mindig az Isten dicsősége.</p>
         <p>Nemsokára atyám és a kántor odamennek a nagy, sötét függönyhöz a frigyszekrény elé. A
            kántor elhúzza a függönyt, rejtélyes világosságot látok mögötte. Valami van ottan. Anyám
            azt mondja: azok ott a szentkönyvek. A kántor meg énekel, közben lentről a padokból
            feljön hozzájuk két öreg ember, be vannak burkolva imakendőbe, még a fejük is.
            Meggörnyedten mennek fel a lépcsőn, odaállnak jobbra-balra a frigyszekrény mellé. Anyám
            szerint ők vigyáznak arra, hogy baj ne essék a szentkönyvekkel, mert az igen nagy bűn
            volna, még annál is nagyobb, mintha az ember szombaton ír, széttép valamit, a tüzet
            piszkálja, vagy veszekszik...</p>
         <p>Legelsőnek atyám nyúl be abba a nagy szekrénybe. A kántor most elhallgat, a két
            öregember egészen odaáll a szekrény mellé. Mindnyájan lesik, ahogy atyám ki fogja venni
            a szentkönyvet. Kimeresztem a szemem. Egy olyan könyvet várok, amilyet otthon is láttam
            sokat: nagyot, feketét, öreget. Amit azonban atyám kivesz most a szekrényből, az egészen
            másvalami. S én felkiáltok.</p>
         <p>- Ez nem is könyv, anya! Mi az?</p>
         <p>Anyám ijedten csitít: sokan felnéznek ránk. Atyám is feltekint. Ijedten lebújok anyám
            mögé. Oluska haragszik, Ernuskó csak bámul lefelé. Lassan bújok ki anyám mögül, a
            rácshoz tapasztom arcomat óvatosan. Éppen most adja oda atyám a kántornak, amit kivett a
            szekrényből. Kimeresztem a szemem s úgy suttogok:</p>
         <p>- Ez egy baba! Anya, ez egy baba!</p>
         <p>Valóban úgy látom, szoknya van rajta, mint Oluska babáján, csak az egész sokkal nagyobb,
            a feje pedig igen ragyog, csillog; a kántor pedig épp úgy fogja és énekel, mint Oluska
            szokta csicsígatni a babáját.</p>
         <p>Anyánk hagy egy ideig evickélni magamban. Újra meg újra mondom:</p>
         <p>- De hiszen ez egy baba! Elaltatják?</p>
         <p>Ernuskó nem mond semmi véleményt. Csak Oluska rázza a fejét: ha anya azt mondja, az
            könyv, akkor az könyv és nem baba.</p>
         <p>A kántor aztán megindult a babával, atyám utána, a két öreg ember is, letakarva az
            imakendővel, megy atyám mögött. A kántor énekel a babához, lemennek a lépcsőn, elmennek
            a padok előtt. A padokban már mindenki felvette az imakendőjét és most azzal
            meg-megérintik a babát, amit a kántor odanyújt nekik. Így mennek. Én csak bámulom, de
            azért nem tetszik, hogy nem atyám megy elől és nem ő viszi a babát. Újra visszaviszik a
            babát, de nem a frigyszekrényhez, hanem a frigyszekrény előtt leteszik az asztalra.
            Odalent most mindenki leül, anyám is leül mellém s úgy suttogja:</p>
         <p>- Az csak messziről néz úgy ki, mint egy baba. Mert tekercsekre van írva. - Mutatja az
            ujjával a tekercset. - Igaz, ruha is van rajta, - folytatja - mégpedig bársonyból és ki
            van varrva arannyal, de az nem igazi ruha, az csak azért van, hogy szebb legyen a
            szentkönyv. Az pedig, amit te a fejének szánsz: az egy szép nagy ezüst korona, az is
            azért van rajta, hogy ragyogjon és még szebb legyen. De azért az mégis csak a
            szentkönyv, belül csupa betű. Majd mindjárt meglátjátok. Nézzétek csak! Látjátok?</p>
         <p>Kimeresztem a szemem. A baba ott fekszik az asztalon és most a két öreg ember
            levetkőzteti. Éppen úgy, mint mi szoktuk levetkőztetni Oluska babáját.</p>
         <p>Atyánk is segít nekik. A kántor pedig énekel hozzá.</p>
         <p>Miután levették a bársonyruhát róla, az egyik öregember felemeli. Most nem látok semmit.
            Gondolom, biztosan az ingét veszik le róla.</p>
         <p>Most mindjárt meztelen lesz és kiabálni fog!</p>
         <p>De nem.</p>
         <p>Most újra látok. Odafektetik a gyertyák közé. Anyám mutogat, susog:</p>
         <p>- No, látod már a tekercset? Látjátok? Figyeljetek csak! Most szétnyitják és belül csupa
            betű! Nézzétek csak!</p>
         <p>Ernuskó már látja. Oluska is bólogat. Az én fejemben azonban össze-vissza kavarog a
            könyv és a baba. A tekercset sem értem, a betűket nem látom. Most már a babát sem látom,
            az egészet eltakarják atyám, a kántor és a két öreg imakendős ember. Anyám hiába mondja,
            hogy most mindjárt olvasni fognak a szentkönyvből; én gyanakvón bámulok lefelé, hátha ők
            is, mégis csak babát játszanak odalent, s mindazt, amit anyám mondott, csak azért
            mondta, hogy szépen csöndben legyünk valamennyien...</p>
         <p>Ernuskón és Oluskán sem tudok eligazodni. Ők mindig jobbak szeretnek lenni, mint én,
            bámulnak lefelé, arcukon nem olvashatok semmit, ha susogok hozzájuk, nem akarnak
            felelni, anyám pedig most egy másik imakönyvet vesz elő, s olvas. Bizalmatlan mosollyal
            odasúgom neki:</p>
         <p>- Biztos, hogy ők nem babát játszanak?</p>
         <p>Anyám nevetgél magában, s rámlegyint:</p>
         <p>- Hát nem hallod? Már olvassák is!</p>
         <p>Újra kinézek a rácson. A kántor most megint énekel; bele kell nyugodnom mégis, hogy ez
            az éneklés az olvasás és a baba a szentkönyv. Most már így faggatom anyámat:</p>
         <p>- És mit olvasnak?</p>
         <p>- Mindennap mást - mondja anyám.</p>
         <p>- És ma?</p>
         <p>- Talán Ábrahámról, a mi ősapánkról.</p>
         <p>Ősapa? Gondolom. Azt hiszem, ő a nagyapa. Anyám ezen is mosolyog: - Nem, nem. Az az
            Ábrahám sokkal régebben élt. A mi nagyapánk nagyapjánál is régebben. Majd meg fogod
            tudni, hogy mikor, ha te is tanulod a szentkönyvet.</p>
         <p>Az éneklés, amit most hallok, nem olyan, mint az előbbiek voltak. Ettől nem leszek se
            szomorú, se vidám, se nem félek tőle. Egy ideig hallgatom, figyelem, már szeretném, ha
            valami új dolog történne, de nem történik semmi és az egyhangú éneklés lassan
            elaltat.</p>
         <p>Mikor anyám felkölt, meglepetés vár reám.</p>
         <p>- Hallgass csak! - mondja - édesapád beszél éppen! Imádkozik a hazáért és a
            királyért.</p>
         <p>Megint a rácshoz tapadok. A királyról nem sokat tudok. Egyszer anyám megmutatta a képen.
            Két szakálla volt neki, nem úgy, mint édesapának. Távol lakik egy nagy várban s őt is,
            úgy mint apát, azért teremtette az Isten, hogy vigyázzon, hogy betartsák a
            tízparancsolatot az egész országban. A hazáról még kevesebbet tudok. A haza: ez a mi
            lakásunk otthon és az udvar. Anyám azt mondja, hogy majd a többit is megtudjuk később,
            most csak figyeljünk.</p>
         <p>Atyám megint a nyitott frigyszekrény előtt áll, felfelé tekint, kezét a mellén
            összefogja. Hangja most egészen más, mint ahogy otthon szokott beszélni hozzánk. De
            nekem nagyon tetszik. Abból, amit beszél, csak néhány szó marad a fejemben. A többi
            mindjárt elröpül és nem tudom őket visszatartani.</p>
         <p>Csak azt hallom, mikor atyám erősebb hangon mondja:</p>
         <p>«... a mi uralkodónkat, királyunkat, első Ferenc Józsefet...»</p>
         <p>Nagy csönd van a padokban. Mindenki apámat nézi. Igen büszke vagyok erre s mosolygok.
            Szeretném, ha mindenki tudná, hogy én vagyok az ő fia.</p>
         <p>Majd egyszerre a szószéken látom meg apámat. Most sem értem, mit beszél, de ez nem baj.
            Nekem elég volt, hogy ő beszél és hogy olyan magosról beszél és ez a magos szószék
            bársonyos, egészen le a földig ér a bársony takarója, s épp úgy ki van hímezve
            arannyal, mint a szentkönyvek ruhája volt. Még ott is, ahol atyám a kezét tartja, csupa
            bársony és ő a szószék öblében, ahogy bámulom s hallgatom, mind nagyobbra nő! Különösen
            mikor kiterjeszti karjának egy-egy mozdulatával reverendája szárnyait s a hangját áradni
            hagyja, én a gőgtől, hogy hozzátartozom: meg-megborzongok boldogan, majdnem úgy, mint a
            katonatrombitától szoktam. Szeretnék toporzékolni és kiabálni, de nem szabad. Csak ülök,
            meg-megrázkódom s a lázas gőgtől remeg a kezem, lábaim keményen taposgálnak a kövön! Ah,
            csak kiabálj! - gondolom magamban - csak kiabálj apa! Még hangosabban! Még hangosabban!
            Szeretném, ha minél többször kiterjesztené reverendája szárnyait s minél gyakrabban s
            minél magasabbra emelné kezét! De az is tetszik, mikor hirtelen csöndesebben kezd
            beszélni. Egyes szavait utána susogom magamban, majd hirtelen megfagy a vérem: egyszerre
            egészen csönd lesz és apám lehajtja a fejét. Én azt hiszem, elfelejtette a
            mondanivalóját, mint Oluska szokta a leckét. Lélekzetem elakad az ijedtségtől és a
            szégyentől s csak akkor merek lassan lélegzeni, mikor végre atyám ismét tovább beszél.
            Ah, tudja ő tovább! Ti pedig ültök és hallgatjátok az apámat! Ti nem vagytok papok, mint
            az én apám! Ti meg se moccantok! Nektek még csak köhögni sem szabad, mikor ő beszél, az
            én apám! Még csak nem is susoghattok, mert az apám mingyárt felnéz, odanéz, ahol
            susognak, s újra csönd lesz! Őt semmi sem zavarhatja meg! Gőgösen hordozom körül a
            fejemet, s mikor atyám odanéz a susogókra, én is keményen és haragosan odanézek.</p>
         <p>Most hangja erősebb lesz. Meglepődve látom, a padokban mindenki egyszerre feláll. Atyám
            hangja utoljára árad szét, megint szétterjeszti karjait, aztán összekulcsolja, felnéz:
            úgy legyen, ámen, - mondja, aztán meghajol és lassan lefelé megy a magosból...</p>
         <p>Csönd marad utána. Ezek az utolsó szavak s mozdulatok, s utána a mély csönd annyira
            tetszik nekem, szeretnék felállni a padra s kiabálni: úgy legyen, ámen, én vagyok az ő
            gyereke! Én is olyan leszek, mint ő, akármilyen kicsi vagyok, és akármilyen rossz
            vagyok, mégis olyan leszek! Kiabálnék, de nem merek. Csak jól körülnézek és megmutatom
            magamat, de ezt is mingyárt elszégyellem, inkább csak sandítok köröskörül s magamban
            gondolom: láttok engem? Láttok engem? Úgye láttok, és tudjátok, hogy én vagyok az ő
            fia!</p>
         <p>A csönd tovább tart. Most hallgatni kell, - súgja anyánk - ez a legfőbb ima, ezt még
            susogni sem szabad, ezt egészen magunkban kell elmondani. De én most ezzel nem törődöm.
            Apámra gondolok. A gőgtől a nagy csöndben megenyhülök iránta. Jóllakott büszkeségem
            megbocsátja neki a sok tilalmat, keserves fegyelmet, faggatásait, váratlan
            megjelenéseit, az egész uralmát otthon; megbocsátom, hogy tőle kapok mindent. Csak őt
            nézem, amint áll a falnak fordulva, s a mélységes csöndben megbocsátásaimból megbánás
            lesz lassan, és meghatott ragaszkodás. Megbánom, hogy sohasem szerettem őt úgy, mint
            Ernuskó és Oluska, és nemsokára magamban sirdogálni kezdek. De ezt is szégyellem,
            lebújok a pad alá, mintha harisnyámat igazgatnám s ottan szipogok.</p>
         <p> SZOMBAT DÉLUTÁN kisétálunk. Már a lépcsőn elkezdődtek apám aggodalmas oktatásai. Előbb
            a faltól óvott, majd odalenn az uccán a járdamenti sártól s pocsolyáktól intett:
            vigyázott, hogy mindhárman mi gyermekek szépen együtt legyünk, egyvonalban menjünk,
            közepén Ernuskó, balra én, s jobbra Oluska. Apánk nem szerette, ha ez a rend bármily
            okból megbomlott s ha egy robogó hintó mégis megszakította ezt az aggodalmas, kínos
            családi együttest: atyánk mingyárt szolgált józan s egyszerű tanácsokkal, amelyekkel
            újra helyreállította a családi rendet. Mindaz, amit így mondogatott, rendszerint
            magától értetődött, mi magunk is tudtuk, ám ahogy kimondta, egyszeriben súlyos lett, s
            akadályozni kezdte sétámat. Atyánk nagyon szerette a szabályos, nyugodt sétát: - Menjünk
            azon az oldalon, ahol kevés az ember... Ott kevesebbet kell kerülni... Jobb megvárni,
            amíg egészen szabad az út... A járda való a járásra, s nem az országút. A séta arra
            való, hogy az ember egy kis testmozgást végezzen, nem kell mindenütt megállani, csak
            azért, hogy bámészkodjunk...</p>
         <p>Ilyenformán hiába szerettünk volna néha megállni egy-egy épülő ház előtt, megbámulni egy
            fogatot, bekukkantani valami parkba, ahol gyermekek zsivajogtak, vagy a kocsma-kertbe,
            felnézni egy virágos ágra, a katonákat sem nézhettük, vagy a keresztes templomokat, sem
            a kaftános óhitű zsidókat, akik egy sarkon csoportba verődve, izgatottan tanácskoztak...
            S ha mégis anyánknak, mert ő is szeretett bámészkodni, sikerült néha megállásra bírnia
            apánkat, ő mingyárt tanító, oktató megjegyzésével elfújta a dolgok hímporát:</p>
         <p>- Az ember csak ott álljon meg, ahol tennivalója van... A ház megépül nálunk nélkül
            is... A fogatból úgyse látsz semmit... A parkban a gyerekek, meg a park is idegen, úgyse
            mehetsz be hozzájuk... A kocsmában akik ülnek, azokat a naplopókat s részegeket
            legkevésbé sem érdemes megbámulni... A virágos ág, ami kibújik a palánk mögül, másoké.
            Úgyse szabad hozzányúlni... A keresztény templomokban pedig nekünk, zsidó papéknak nem
            illik, és szükségtelen is beleskelődni... És a kaftánosok nem tehetnek róla, hogy
            olyanok, amilyenek, el vannak maradva, és nem kell őket bámulni...</p>
         <p>Legtöbbször pontosan ugyanazon az úton mentünk. A Fő-téren és az Orgona-téren át a
            Katona-Ligetig. Ott leültünk, szüleim megengedték, hogy mi gyermekek egyszer-kétszer
            körüljárjuk a parkot, aztán mi is odaültünk melléjük egy padra, mind a hárman,
            ugyanolyan sorrendben, ahogy sétáltunk. Most, hogy leült, már apám is kezdte észrevenni
            a fákat, a bokrokat, ide-odamutogatott botjával s ha anyám felhívta figyelmét valamelyik
            madárra, amely a fán, vagy a bokrok lombjaiban motozott, elösmerően bólintott s
            elégedetten mosolygott. Anyánk bizonyára legszívesebben ide-odaszaladgált volna, mint
            leánykorában, a patak partján, de már elfeledte ezt az időt, rabbinusné volt, akinek nem
            illett ide-oda futkosni, magas fűző volt rajta, amely egész peckesre szorította telt,
            alacsony testét. Nyakán magas gallér volt, fején hatalmas karimájú kalap, amitől szinte
            alig látszott gyermekes kis arca, szemei szorgalmasan csillogtak elő a nagy kalap alól,
            belé a virágos és napos délutánba, csak szemei szaladgálhattak, ő maga ült, mint egy
            illedelmes rabbinusnéhoz illik. Csak kacagásán és szeme villanásán, amellyel a madarak
            énekét kísérte, érzett meg valójában gyermekes lelke.</p>
         <p>De minderről mit tudtam én?</p>
         <p>Apám figyelmeztetéseinek permetezésében, fogságom és kicsiségem tudatától egy percig sem
            tudtam szabadulni. Fű, fa, virág, ég, s az emberek: minden csak arra volt jó, hogy még
            jobban figyelmeztessen nyomorult rab voltomra. Ezek a virágok, ezek a fák, ez az ég,
            egész szülővárosom, amellyel ezeken a sétákon találkoztam, szégyenem s tehetetlenségem
            néma tanuivá válva, már most korán kezdtek elfonnyadni szívemben.</p>
         <p> VÉGRE ELJÖTT ez a nap is: megyek atyámmal beiratkozni az iskolába. Mostantól fogva úgy
            hiszem, nem leszek már olyan kicsi, mint amilyennek valójában még mindig érzem magamat.
            Míg anyám öltöztet, arra gondolok, hogy majd igyekszem a beiratkozásnál minél büszkébb
            lenni. Az iskolában senki se lássa rajtam, hogy idehaza milyen keveset törődnek velem,
            hogy annyit sírtam titokban s annyiszor szerettem volna elhagyni szüleimet.</p>
         <p>Nem szeretem, ha anyám öltöztet. Keze érintéséből, hangjából, s ahogy rámnéz: valami
            kicsínylést érzek, hiába mosolyog rám még oly kedvesen, és sürög-forog körülöttem,
            csinosítva engem: úgy érzem, hogy ez nem annyira nekem szól, hanem inkább csak a
            trikónak, amely «olyan szép fehér és aránylag elég jól vettem», a cipőnek, ami «egészen
            jól áll», és a nadrágnak, ami «egészen helyes, csak aztán nem szabad nyitva hagyni». S
            amint megköti a szalagcsokrot a nyakamban, és a fejét illegetve szemléli, érzem, hogy én
            magam soha annyira nem tetszettem neki, mint ez a csokor.</p>
         <p>Arra gondolok, hogy ha rongyosan látna és piszkosan, soha így nem nézne rám, mint
            mostan. A ruhát szereti és nem engem, s az iskolát szereti, ahová végre járni fogok.
            Csak homályosan érzem ezt, de ez csak annál rosszabb számomra, és éppen ezért szeretném,
            ha már végezne az öltöztetésemmel. Ő azonban szépen, minél szebben akarja csinálni, úgy
            hogy olyan rossz nekem, hogy izzadok a kezei közt, szeretnék toporzékolni és kiáltani:
            hagyj! hagyj! Szeresd a ruhámat! Öleld a trikómat! Csókold a szalagcsokromat! Simogasd a
            cipőmet! És villogtasd rá a szemedet! De engem hagyj mezítlenül, vagy akárhogy, csak
            hagyj, hagyj már!</p>
         <p>Ámde nem szólhatok így, hiszen úgysem értené, csak megharagudna, nem is hinné, s csak
            elmondaná apámnak, s megint csak gonosz kölyök volnék, zabolátlan, önző és ostoba. Ó,
            nagyon jól eszemben van még az a nap, amikor így szidtak. Azóta hiába mosolyog rám
            anyám, tudom, hogy mindegyik mosolya mélyén ugyanaz a nevetés van, amellyel akkor
            bolondnak és ostobának tartott engem. De hagyom. Csak öltöztessen, és hadd higyje, hogy
            engem szeret.</p>
         <p>Aztán mégis keresgélni kezdek a fejemben, hogyan mondhatnám meg neki, amit érzek és róla
            tudok, úgy hogy ne bántsam meg, meg se ijedjen és mégis megértse. De nem találom a
            módját. Végül azt mondom neki, hagyjon egyedül öltözni. De nem engedi, mert most «nagyon
            csinosnak kell lenni», tűrnöm kell hát tovább, nem tehetek róla és sajnálom, hogy
            annyira fárad szegény, mert valahányszor lehajlik, panaszkodik, hogy a vér a fejébe
            száll, aztán a derekát fájdítja, de azért csak csinosít tovább szorgalmasan, s végül így
            szól:</p>
         <p>- Jaj, csak aztán olyan jó tanuló légy, mint Ernuskó, ha már annyit vesződöm veled!</p>
         <p>Igen, gondolom megint, a szép ruhát szereti és a jó tanulást.</p>
         <p>Mogorván és türelmetlenül viselem el, amint fésül és szép frizurát csinál elől a
            homlokomra és szól:</p>
         <p>- Ni! Egészen csinos gyerek vagy!</p>
         <p>Gondolom, ez a frizurának szól, amit csináltál. A szomszédok és a látogatók már többször
            megdícsérték a hajamat, hogy milyen szép, aranyos és hosszú, büszke vagyok rá, ez igaz,
            de ahogy anyám fésüli és tetszik neki, mégis csak erre gondolok: milyen jó volna, ha le
            merném vágni, akkor mingyárt máskép beszélnél rólam meg a hajamról, mint mostan.</p>
         <p>Hányszor gondoltam már, hogy levágom, mégiscsak levágom, hadd lássam, mennyire szeret,
            ha nincsen szép hajam. S az is már sokszor jutott az eszembe, mily jó volna, ha sánta
            mernék lenni, s ez most megint eszembe jut, ahogy a lábamon a harisnyát nézi és
            csinosítja. S ahogy a fülemet utoljára «mégegyszer megnézi», eszembe jut, hogyan volna,
            ha süket mernék lenni!? Aztán, ahogy a szememet törli, hogyan volna, ha mernék vak
            lenni!? Ha mindezt meg merném tenni, akkor látnám csak igazán, mennyire nem szeret, s
            akkor biztosan meg is mondaná egyenesen, nem úgy mint most!</p>
         <p>De érzem hogy sohasem fogom megtenni mindezt. Csak gondolom, gondolom.</p>
         <p>Most már végre készen van velem anyám. Megnéz, tetszik neki, amit rajtam csinált, aztán
            leültet, hogy ne mozogjak, nehogy valami baj legyen velem, vagyis a ruhámmal, a
            térdemmel, a fülemmel, a szememmel, amit kipucolt: azzal a Gyurival, akit most csinált
            belőlem. S mikor utoljára elrendezi rajtam ültömben a szalagcsokrot, mégis eszembe jut
            valami, arról, amit szeretnék neki mondani; s szólok:</p>
         <p>- Édesanyám, - mondom, - ez a másli is úgy szeret téged, mint te őt?</p>
         <p>Rámnéz csodálkozva:</p>
         <p>- Mit mondasz?</p>
         <p>Ismétlem, aztán hozzáteszem.</p>
         <p>- A cipőm is úgy szeret téged, mint te őt?</p>
         <p>Látom, nem tudja, mit gondoljon. Megijedjen-e, hogy milyen ostoba vagyok, vagy
            nevessen-e, hogy milyen bolond vagyok. Egyiket sem teszi, hanem piros lesz, szégyelli
            magát.</p>
         <p>S szól:</p>
         <p>- És te mégy beiratkozni? - mondja. - Mikor ilyeneket beszélsz? - S komolyan kérdi:</p>
         <p>- Hát tud a másli szeretni?</p>
         <p>Alattomosan nézek rá:</p>
         <p>- De hát... ha ő nem tud szeretni téged, akkor te mért szereted úgy őt?</p>
         <p>- Jaj Istenem, - szól anyám, - milyen buta vagy! Azért szeretem, mert csinos.</p>
         <p>Nevetek:</p>
         <p>- De hát az édesanya is csinos!</p>
         <p>Mingyárt megint piros lesz, s szól:</p>
         <p>- Ne bosszants már az ilyen szamár beszéddel!</p>
         <p>Elhallgatok. Mire ő szól:</p>
         <p>- Csak aztán az iskolában a tanítónéninek ne tégy ilyen kérdéseket, mert akkor kinevet
            és én meg csak szégyelhetem magam miattad.</p>
         <p>Mogorván mondom:</p>
         <p>- Nem, nem teszem.</p>
         <p>Akkor anyám dolgára megy, ki a konyhába, én pedig ülök csendesen, várom amíg jön apánk
            Ernuskóval és Oluskával. Az ő beiratásuk most van odalent.</p>
         <p>Eszembe jut, hogy nemrég őket öltöztette anyám. S főleg Ernuskót, mert Oluska inkább
            csak maga öltözködött. Kisleánynak, mondta anyánk, korán meg kell tanulni, hogy egyedül
            öltözzön. Hogy egyedül tudja, mi a csinos, a szép és tiszta.</p>
         <p>Annál jobban öltöztette Ernuskót. Néztem, mint ahogy minden reggel figyelem őket.
            Addig-addig néztem s figyeltem őket minden reggel, hogy most már azt hiszem, hogy
            Ernuskót sem szereti igazán, csak azért szereti, mert jó tanuló és szelíd. De ha rosszul
            tanulna, nem szeretné. S ha olyan volna, mint amilyen néha én szeretnék lenni, sánta,
            vagy vak, akkor őt sem szeretné anyám, csak ijedezne és szégyenkezne miatta. Mikor őt
            megcsókolja anyám, akkor hát nem is őt csókolja, hanem a jó osztályzatait, amiket mindig
            hazahoz az iskolából, az egyeseket csókolgatja, az egyeseknek húzza fel olyan nevetve a
            harisnyáját, a hosszú lábukra, és azoknak köti meg minden reggel olyan szépen a másliját
            Ernuskó nyakán. De még a cipőfűzőjét is minden reggel befűzi anyám ezeknek az
            egyeseknek!</p>
         <p>Oluskán pedig mit szeret? Talán azt, hogy csak leány, olyan, amilyen ő volt valaha,
            aztán a copfját, mert az szép, ahogy mondják, mert vastag, hosszú és fekete. Aztán a
            szemét, mert az meg, ahogy mondják, szintén szép, mert nagy és fekete! A járását is
            szereti, mert az meg «egész helyes». De ha mindez nem volna rajta, őt sem szeretné
            csöppet sem.</p>
         <p>Ezeket gondolom, míg várom apámat. És gondolom, mire való nekem ez a tanulás? Hiszen
            akkor is csak egyedül leszek, ha még olyan jól is fogom tudni a leckémet.</p>
         <p>Hogy majd egyszer büszke lehessek arra, ami osztályzatot kaptam? És arra, amit tudok?
            Mint ahogy apa büszke, amikor prédikál? Igen, hiszen büszkének lenni jó, látom
            Ernuskótól, milyen jól esik neki büszkén hazajönni az iskolából, s ha lehetne, egyszerre
            két osztályt végezne, hogy csak minél büszkébb lehessen. S Oluskának is jólesik a
            büszkesége, amikor a copfját nézi, s anyámnak is, mikor rámutat a sok-sok paradicsomra,
            lekvárra, meg a befőttekre, meg a zsírosbödönre, ami mind ott áll az éléskamránkban.
            Hát nekem is jó lesz a büszkeség, de azért mégsem tudom, mire való lesz, mert akkor is
            mindig csak bánkódni fogok, épp úgy, mint most.</p>
         <p>S azért mégis izgatott vagyok.</p>
         <p>Ámde, ahogy apám megjön, s hallom a hangját: kész már a Gyuri? félni is kezdek, és
            szégyellem is magamat, ez mindig így van, ha őt látom vagy hallom, azóta, hogy megvert,
            amit sohasem fogok elfelejteni.</p>
         <p>Bejön a szobába, én felállok, ő végignéz rajtam, nagyon komolyan.</p>
         <p>- No gyere - mondja.</p>
         <p>Ernuskót és Oluskát a szomszéd szobában már kezdi vetkőztetni az anyám. Mert a szép
            ruhát el kell tenni és helyette a hétköznapit kell felvenni.</p>
         <p>Mi pedig atyámmal megyünk le a lépcsőn.</p>
         <p>Az iskola mingyárt a házban van, a második udvarban, ahol a templom is áll és a
            baromfiak vágóhidacskája. Az első udvar homályos és szomorú, a másodikkal egy szűk,
            fedett folyosó köti össze. Mikor ezen átmegyünk, atyám kérdi:</p>
         <p>- Tudod-e, hogy mikor születtél?</p>
         <p>- Nem, nem tudom.</p>
         <p>Megmondja: - Ezerkilencszáz szeptember huszonnegyedikén. Ismételd, - mondja, - hogy
            tudd, ha kérdik.</p>
         <p>Motyogva ismétlem. Kilépünk a nagy udvarra, s közben folyvást mondom magamban:
            ezerkilencszáz szeptember huszonnégy.</p>
         <p> AKI BEAVATOTT az írás és olvasás hideg rejtelmeibe, a tanítókisasszony, mintha egy
            elsőosztályos irka fedeléről lépne elém. Úgy, ahogy odarajzolta valamelyik
            kisleányka-tanítványa. Hasonlít valami régi hieroglifhez, laposan, egysíkban,
            madárlábakkal, trapézalakú szoknyában, feljebb négyszögletesen, kebeltelenül, aztán
            olyan nyakkal, mint egy kukoricacső, rajta egy máslival, akkorával, mint egy-egy
            szamárfül, végül madárfejjel és madár-kézzel, amint felírja a saját nevét: Ulrich
            Sarolta, tanítókisasszony.</p>
         <p>Van még egy madárkeze, abban egy pálcikát tart, mintha oda volna ragasztva
            madárujjaihoz.</p>
         <p>Így lép ki az irka fedeléről, valójában hiába növekszik s kezd mozogni és beszélni,
            olyan, mintha egy elsőosztályos kisleány teremtette volna. Csak nem a padban ül, hanem a
            dobogón áll, összeteszi madárkezét és előmondja:</p>
         <p>Isten nevében kezdem el,</p>
         <p> Ő segítsen kegyelmével...</p>
         <p>Aztán megmutatja, hogyan kell szépen ülni, állni, felelni. Ahogy «jó gyermekhez illik».
            Ő tudja, mert jó gyermek maradt, öreg negyvenéves gyermekleány... S megmutatja, hogy
            kell szépen a betűt, a számot vetni, összeköti őket egymással, kettőt, hármat, aztán
            négyet. A betűk szavakká lesznek, a szavak mondatokká, de a szavak és a mondatok közt
            nincs semmi összefüggés, egy nagy pont választja el őket egymástól, s mindig így van,
            már több mint húsz éve, mióta csak tanít...</p>
         <p>A gyermekek kérik néha tőle az összefüggést, a betűk és betűk, szavak és szavak közt, a
            kapcsolatot kicsiny szívük, a tudományok s az élet közt; húsz éve megszokta már ezeket a
            kéréseket, s húsz éve ugyanúgy felel:</p>
         <p>- Ezt majd megtanuljátok a második osztályban.</p>
         <p>Hogyan is mondhatna egyebet? Ő maga is húsz éve az összenemfüggések osztályát, életét
            éli, napjai, évei épp oly összefüggéstelenek, mint amit tanít, ugyanúgy rejtélyes, és
            megmozdíthatatlan pontok választják el őket egymástól, mint a táblán a betűket és
            szavakat. Külön-külön mindegyiknek megvan a maga értelme, a tanítás, de aztán jön a
            könyörtelen pont: a nap, a hét, az év vége, olyankor megáll az iskola küszöbén túl a
            tanítókisasszony, maga elé néz a levegőbe, vénlányos sárga szemével kérdve a választ:
            hogy miért nincs az egésznek mégsem semmi értelme?...</p>
         <p>Megtanult és megtanított szépen ülni, állni, felelni, betűt és számot vetni, de
            mozdulataiból sohasem lesz mozgás, betűiből élet, s ez így megy húsz éve.</p>
         <p>De azért gyöngéden bánt velünk.</p>
         <p>Valamikor ebben a gyöngédségben szív és anyai vágy lehetett. Mire én megláttam, már csak
            a megszokás táplálta. És a kötelesség. Megszokta, hogy a kicsinyek félnek s bátorítani
            kell őket, tudta, hogy simogatni, veregetni kell orcácskájukat, megszokta, hogy kedvesen
            mosolyogva nézzen a szemükbe, mert azok kicsinyek, ő pedig a tanítókisasszony, akinek ez
            a kötelessége.</p>
         <p>Engem azonban mohó szívemmel, amely odahaza annyit szenvedett önzésétől: elkápráztatott!
            Azt hittem, mosolya valódi, símogatása csak nekem szól, beleszédültem kötelességszerű
            mosolyába, mesterségesen gyöngéd, sárgás csillogású kék szemébe: azt hittem, ő lesz az
            a második, igazi anyám, akire annyiszor szomjaztam!</p>
         <p>Mikor először megsímogatott, a tábla mögé hívtam.</p>
         <p>Még most is hallom kicsiny társaim kíváncsi izgalmát, mint akkor ott a tábla mögött,
            amíg odamotyogtam neki, hogy milyen nemjó nekem otthon, s kértem: legyen az anyám.</p>
         <p>- Úgy? - mondta halkan, - hiszen neked van jó anyád?!</p>
         <p>Magabiztos telhetetlenséggel feleltem:</p>
         <p>- Nekem ő nem elég!</p>
         <p>Még nem is válaszolhatott, mikor már tapasztalnom kellett, hogy viselkedésemmel
            ismeretlen erőket szabadítottam fel. A táblán túl egyszerre felhallatszott: én is! engem
            is! nekem is!</p>
         <p>Mérgesen néztem át a táblán: ó, az irígyek! - motyogtam.</p>
         <p>A tanítókisasszony pedig kiszólt a tábla mögül:</p>
         <p>- Csendesen gyermekek! Mindjárt megyek!</p>
         <p>De nemhogy elhallgattak volna, egyre többen, s egyre hevesebben hallatszott az: én is,
            engem is. Már sírások vegyültek belé. A kisasszony kiment a tábla elé. Jóidőbe telt, míg
            lecsillapította a szívek hullámait, amelyet oly gondolatlanul felkeltettem.</p>
         <p>Aztán visszatért hozzám, s szólt:</p>
         <p>- Látod? Nemcsak neked kellene még egy anyuka, nekik is! Ha elkezdeném, - tette hozzá, -
            nem volna vége. Mindenkinek azt az anyukát kell szeretni, akije van. Érted?</p>
         <p>Mit mondhattam volna? Nem, ezt nem hittem volna, hogy annyian legyenek, akik ugyanarra
            vágyakozzanak, amire én: legalább két anyára. S még hozzá ilyen nyiltan s keservesen
            bőgve. Úgy véltem mohó kis szívemmel, hogy csak azért nem akar új anyám lenni, mert oly
            sokan vannak az irígyek az osztályban s úgy kiabálnak. Gondoltam, ha majd egész titokban
            bonyolíthatjuk le érzelmeinket, kétségkívül úgy lesz, ahogy én kívánom. S szóltam:</p>
         <p>- Akarsz velem beszélni az iskola után?</p>
         <p>- Jó, - felelte a kisasszony, - majd beszélgetünk. Most csak menj vissza szépen a
            helyedre. S légy szépen csendben.</p>
         <p>Visszaültem pirosan az izgalomtól. Mohó vágyamban és büszke képzeletemben a kisasszony
            szavait teljes beleegyezésnek vettem. Úgy éreztem, nemsokára enyém lesz, amit akarok,
            első zsákmányom, a szív, aki csak értem dobog, akinek nincs még két gyermeke s egy
            férje, mint anyámnak, hanem mindene csak én leszek mindörökre!</p>
         <p>Ámde alig ültem le, már újra felhallatszott a régi kórus: én is! Nekem is!</p>
         <p>Büszkén és cinkosan néztem a kisasszonyra, aki megállt a tábla előtt:</p>
         <p>- Gyerekek, - szólt, - csendesen legyetek. Az a kis fiú, - s rám mutatott, - azért
            hívott engem a tábla mögé, mert nem volt zsebkendője. Annyi zsebkendőm pedig nincs, hogy
            valamennyitek orrát megtöröljem! Azért hát legyetek csöndben és kezdjük szépen újra.</p>
         <p>És kezdtük újra.</p>
         <p>Az, hogy irígy társaimnak így «hazudott», értem, miattam hazudott, még jobban
            megerősített abban, amire vágytam.</p>
         <p>Egy ideig karcoltam a palatáblát szorgalmasan, ám nem sokáig tudtam magamban tartani
            büszke diadalomat. S egyszerre csak, szinte észre se vettem, odasusogtam
            szomszédomnak:</p>
         <p>- Nem is igaz. A tanítónéni megígérte, hogy anyukám lesz.</p>
         <p>Mire az visszasusogta:</p>
         <p>- De neked van egy!</p>
         <p>S én:</p>
         <p>- Aki otthon van, az nekem nem kell!</p>
         <p>Mint fojtott tűz, terjedt lassan és susogva a hír: egyik padból a másikba. Akkor az
            egyik kislány felnyújtotta a kezét, s rám mutatott.</p>
         <p>- Az a kisfiú azt mondta, hogy...</p>
         <p>S miután elmondta dicsekvésemet, most már csillapíthatatlanul zúgott fel az «én is», a
            «nekem is!», az «engem is».</p>
         <p>Csodálkozva láttam, amint a tanítókisasszony egyre pirosabbra válva nézett rám, aztán
            indulatosan vágott pálcájával az asztalra:</p>
         <p>- Azonnal csönd legyen! - kiáltotta szokatlanul hevesen.</p>
         <p>Aztán rámszólt haragosan:</p>
         <p>- Állj fel!</p>
         <p>Felálltam s ő szólt:</p>
         <p>- Nem mondtam, hogy csendben légy?</p>
         <p>Ez igaz, gondoltam, s lehajtottam a fejemet; de azért csendes mosollyal bízva: jó, jó,
            de azért az iskola után minden máskép lesz.</p>
         <p>Ő azonban folytatta:</p>
         <p>- Ez a kis fiú hazudott. Én nem ígértem neki semmit. Csak azt mondtam neki, hogy majd az
            iskola után beszélek vele. - Rám mutatott. - Igaz?</p>
         <p>Hiszen azért, gondoltam, ez is igaz. S mondtam:</p>
         <p>- Igaz.</p>
         <p>De azért még mindig azt hittem, amire vágytam. S csak most hökkentem meg, amikor újra
            rámmutatott a pálcájával s szólt:</p>
         <p>- Tehát hazudtál!</p>
         <p>Tétován néztem rá. Az egyik szemem még mindig hitt, a másik már nem; az egyik még
            igaznak ismerte el s mutatta a vágyat, a másik már pislogott zavartan s szégyenkezve;
            belátva, hogy talán valóban hazudtam.</p>
         <p>De a kisasszony most már könyörtelenül folytatta:</p>
         <p>- Nem akartalak megszégyeníteni az osztály előtt; azért mondtam, hogy légy szépen
            csendben s majd beszélek veled az iskola után. De te hazudtál. Hát most
            megszégyenítlek.</p>
         <p>Most már mind a két szemem pislogott. De aztán mingyárt legyűrtem a pilláimat és már
            mogorván s gyűlölettel néztem rá. S megvetéssel az egész «irígy» osztályra.</p>
         <p>- Idegyere - mondta a kisasszony.</p>
         <p>S én merev szemekkel odamentem.</p>
         <p>- Fordulj az osztály felé!</p>
         <p>S én mereven odafordultam.</p>
         <p>Ő pedig:</p>
         <p>- Az a gyermek, aki édesanyját nem szereti és hazudik, rossz gyermek és a sarokban a
            helye.</p>
         <p>A sarokra mutatott s én mogorván, de azért büszkén odaballagtam.</p>
         <p>A kisasszony pedig így szólt az osztályhoz:</p>
         <p>- Most pedig ismételjétek a tanulságot mindnyájan egyszerre: Az a gyerek, aki jó anyját
            nem szereti és hazudik, rossz gyermek és a sarokban a helye!</p>
         <p>Vidáman és élesen hallatszott fel a kórus s a kisasszony ütögette hozzá a ritmust.</p>
         <p> KICSINY társaim közt épp olyan mogorván, de azért féktelenül szomjaztam a teljes és
            feltétel nélküli szeretetre, mint odahaza a családban testvéreim közt.</p>
         <p>Ahogy közéjük léptem, elvártam, hogy kiválóbbnak ismerjenek el maguknál.</p>
         <p>Mint Jákobnak igazi magva, minden további nélkül, egyszerűen, mondhatnám vallásosan
            uralkodott bennem ez a különös, amilyen végtelen, olyan jóhiszemű önzés. Mint ahogy a
            bibliában a jámbor teológusokon kívül mindenki más hiába keresi az ősatya érdemét, okát,
            annak a kiválasztottságnak, amely miatt Jahve oly kedvesnek találta a kitűnő Ábrahámot s
            jóelőre valamennyi magzatját, ősapáimhoz méltóan én is egyszerűen hittem abban, hogy
            puszta létezésemmel, puszta hitemmel rászolgáltam arra, hogy az legyek, aminek hittem
            magam; szeretetreméltó és kiváló.</p>
         <p>Ha akarom, túlzott gyermekes érzékenységnek nevezhetem ezt a hitet, ha akarom, egy
            kicsiny keleti vadember naivitásának, a valóság ugyanaz.</p>
         <p>Miután kicsiny társaim nem léptek hozzám azzal, hogy: légy a testvérem, és mindenem, ami
            az enyém, az a tied: azonnal megbántva éreztem magam, szívem mogorván bezárult s
            igyekeztem minél büszkébb lenni.</p>
         <p>Míg társaim azzal dicsekedtek, hogy mennyi mindene van apjuknak a boltban, mert jórészt
            kereskedők gyermekei voltak, s azzal büszkélkedtek, hogy atyjuk mennyi szép új ruhát
            vesz nekik, hogy minden játék és nyalánkság ott áll a kirakatban, a pénz pedig ott van a
            mamánál a kasszában, s azzal, hogy tízóraira azt kapják, amit csak akarnak: én annál
            büszkébben emlegettem velük szemben apámat, hogy mégiscsak ő a legelső, mert ő ül az
            első helyen a templomban, és ha az ő papáiknak hat napon át annyi mindenük is van: a
            hetediken mégiscsak ott ülnek lenn a templomban, s nem fent, mint az enyém, s az enyém
            imádkozik és beszél, az övéik pedig csak hallgatnak csöndesen, mint mi az iskolában. S
            még hozzá ilyenkor milyen szép ruhában van az apám! Melyiknek van ilyen ruhája? Bár
            akadt köztük olyan, akinek apja katonaruhát viselt, kardot és csákót, ami kétségkívül
            irígylésreméltó volt, ámde mit használ ez, mikor azoknak is a templomban csak lent a
            helyük, a többiek közt! A katonaruhát többen is viselik, de azt, amit apám hord: a
            reverendát és a bársonysüveget, egyesegyedül csak ő! Hogy a kántornak is van?
            Kétségkívül, de korántsem oly pompás, s neki azt kell tenni, amit apám akar!</p>
         <p>Hová tüntek most e templomi elsőség, a reverenda, a süveg, atyám magas méltósága mellett
            hová tüntek atyám szeretetének oly durva emlékei? Hová a félelem, mely azonnal elfogott,
            ha csak rágondoltam itt az iskolában, és a szégyen, amelyet ez a félelem önmagával
            egyszerre s mindörökre belémoltott? Furcsa, de mindez szinte csak fokozta bennem a
            buzgalmat, hogy egyre magasabbra emeljem őt büszkeségemben; hiúságom még nagyobb volt,
            mint korán kihült szívem gyermeki sebei.</p>
         <p>A fájdalmakat, hogy atyám nem vett új palatáblát és könyvecskéket, hanem azt adta nekem,
            ami Ernuskótól maradt rám, a fájdalmakat, hogy ruhadarabjaim is mind tőle származtak
            reám, hogy csak nehány olcsó játékszerem volt, s ezek is közösek voltak testvéreimmel, s
            így nem hozhattam őket magammal dicsekvésre, a fájdalmakat, hogy csak nehány
            szentjánoskenyérmagvacska s nehány színes kavics volt minden kincsem, a fájdalmakat,
            hogy se aranykrajcárom, se nyúlós-, se krumpli-, se medve-, se gummi-, se üveg-cukrom
            nem volt, mert mindezt apám a maga takarékos papi puritanizmusában felesleges
            fényűzésnek tartotta: mindezeket a fájdalmakat, amelyeket naponta újra és állandóan
            fel-felpanaszoltam szívemnek atyám ellen: büszkeségem fanatikus dicséretekké alakította
            át, amelyekkel olyan bőkezűen halmoztam el apámat s rajta keresztül önmagamat, hogy csak
            úgy szikrázott belé a szemem.</p>
         <p>Gyermeki módon s anélkül, hogy tudtam volna, megint ugyanúgy cselekedtem, mint ősatyáim,
            akik az ő külön istenüket, akitől nehány olcsó birkanyájon kívül legfeljebb csak
            bolyongást és gyöngeséget, félelmeket és szégyenkezéseket kaptak, mégis vakmerő és
            elszánt dicsekvésekkel állították szembe a világ igazi hatalmasaival.</p>
         <p>Most egyszeriben büszkén és csillogva előkerültek mindazok a szokások és hagyományok,
            amelyeket annyi félelemmel és unalommal tanultam meg apámtól, nem tudva s nem értve
            eredetüket. Most felsorakoztattam valamennyit apám templomi elsősége köré, mintegy
            angyalokként valami istenség köré. A különféle nyalánkságokkal, lehúzós képekkel,
            tolltartókkal, aranykrajcárokkal és húsos tízóraiakkal szemben: az áldással dicsekedtem,
            amelyet reggel az imazsinórra, délben a kézmosásra, a kenyérre, péntek este az ünnepet
            felszentelő korty borra, éccakánként az álomra kellett elmondanom. Végül fájdalmaimban
            oly büszkévé váltam, s annyira megvetettem mindazt, ami nekem nem volt, s ami után
            titokban annyira vágytam: hogy kicsiny társaim közül lassanként senkisem állt velem
            szóba szívesen. Ugyanolyan fájdalmas és áttörhetetlen magányt teremtettem magamnak,
            akárcsak otthon a családban.</p>
         <p>Igazi önkínzó módjára kisebb fájdalmamat, az önzést, egy nagyobb fájdalommal, a magány
            szenvedéseivel akartam meggyógyítani. Büszkeségem s magányom falát az órák végén
            játékhoz hívó csengetyűszó is csak egy pillanatra tudta áttörni: az udvarig, míg egy
            gomolyban üvöltve rohantam a többiekkel, s odakint a zsivajtól elkábulva, az elvegyülés
            vágya még egy kis ideig vitustáncot járatott velem, aztán már újra láncravert gőgös
            érzékenységem, s magányosan bolyongtam egyik játszócsoporttól a másikhoz, az elfojtott
            s féktelen játékvágytól tompán csillogó szemmel szagoltam oda mindegyikhez, mígnem meg
            nem únva s bosszulva magányomat, bőszült iramodásokban és hempergésekben törtem ki, hogy
            utána annál nagyobb félelemmel gondoljak apámra. S nem hiába.</p>
         <p>Mert az udvart csak egy kis rövid folyosó választotta el a mi lakásunk kisebb udvarától,
            ahová előszobánk, konyhánk és éléskamránk ablaka nézett. Innét vagy onnét, bármikor
            felhallatszhatott anyám vagy apám hangja, egy-egy «Ádám hol vagy», amely a játékok
            paradicsomkertjében bolyongó gyermekségemet ugyancsak gyakran és bőven szokta
            figyelmeztetni az örökös és szigorú felügyelet szégyenére és félelmére. Az Úrnak, vagyis
            apámnak, és angyalának, vagyis anyámnak a hangja ilyenkor meg nem annyira a Tudás
            fájától óvott, mint inkább csak az Élet fájától, vagyis a szenvedélyes játéktól. De nem
            ugyanaz volt az átka mind a kettőnek, a Tudásnak és a szenvedélyes Életnek?: a
            meztelenség, amelyre szégyennel és félelemmel döbbentem rá anyám vagy apám
            konyhaablakból kiáltó hangja hallatára, csakúgy, mint első ősatyám, Ádám, mikor
            paradicsoma felett megdördült az Elóhim hangja? Még a szöveg is majdnem ugyanaz volt,
            csupán gyermekségemhez profanizálódtak az ősi szavak: gyerek, hol vagy? Mért vagy oly
            meztelen? Mért hiányoznak a te nadrággombjaid és a te cipőfűződ, és harisnyád mért
            szakadt? Lám, te mégis ettél a szenvedélyes Élet fájából!</p>
         <p>S a folytatás sem maradt el. A mohó gyermeket kiűzték az édenkertből, az udvarról
            felparancsoltak a konyhába anyám mellé. S közben apám szobájából hallatszott a bibliai
            átok második része is, a verítékről: majd ha magad keresed a ruhádat, tépheted,
            szaggathatod!</p>
         <p>S ez az ősi jelenet hetenként legalább kétszer játszódott le, a játékpercek idején, s
            ennyi fájdalom közt, amely a zsibbadásig ismétlődött, ugyancsak keservesen haladt a
            tanulás.</p>
         <p>A betűk egy fikarcnyi érzelmet és tiszteletet nem óhajtottak előlegezni kis
            személyemnek. Hiába vártam, hogy elárulják magukat csupáncsak azért, mert rájuk
            tekintettem! A betűk nem szólaltak meg és a számok sem lihegtek a vágytól, hogy
            megismertessék magukat velem! A képeken: a kert, az udvar, az állatok, a fák, a
            gyümölcsök, a ház, a család, a műhelyek, úgy éreztem, mintha konok mogorvasággal
            bezárkóztak volna előlem, s mikor végre eszemet törve rájuk ismertem, ők továbbra is
            csak hidegen és részvétlenül meredtek rám. Nem jelentettek semmi többet, csak a
            nevüket.</p>
         <p>És ez nem változott, hiába múlt el nap nap, hét hét, hónap hónap után, nem jutottunk
            egymáshoz közelebb, csak mikor már eljött az év alkonya, a tél, és kint az
            iskolaudvaron, a hulló hó homálya nőtt, bent pedig az iskolateremben már délelőtt
            felgyulladt a gázlámpa, s a tűz lobogott a kályhában. Csak most kezdtem érezni, mintha
            ellágyultunk volna egymás iránt, én, a betűk, a számok, és a képek. Engedékenyebben
            néztem társaimra, a lámpa langyos homályos világánál, s a tűz duruzsolásánál, anélkül,
            hogy tudtam volna, miért s hogyan, vonzódó pillantásokat vetettem társaimra, és
            tanulnivalóimra, s mintha azok is, gyengén bár, egy lélegzetnyire talán csak, de
            mindnyájan, még a képek is, mintha viszonozni látszottak volna a téli fagytól, homálytól
            szorongó szívem gyorsuló ütemét... De mily észrevétlen volt ez és gyors az elmúlásban,
            míg valójában az idő folyvást állni látszott. S már fagy volt kint az udvaron, a vad
            hempergések Édenkertjében hamarosan vérszegényen dideregtem.</p>
         <p>Már nem volt szükség az órák közben az «Ádám hol vagy»-ra; vacogva magamtól bandukoltam
            fel a lépcsőn anyámhoz a konyhába.</p>
         <p>S a téli változás észrevétlen itt is folytatódott. Anyám beszédein, a «sok keserves
            pénzen» éppúgy mint nevetésén, a buta lábasokon, ételeken és szolgálólányon, a lusta
            bútorokon, örökölt ruhadarabjaimon; a kevés és közös játékszereimen s még kevesebb
            nyalánkságaimon, valamennyin átvonult egy hívó lélegzet, egy melegebb fény és hang,
            rideg szívem téli szorongásainak csalóka játékaként. Ahogy rájok hullt a hó, vastagon,
            minden «igazibbá» vált számomra; apám, testvéreim; s magam is rendesebb gyermekké váltam
            saját szememben, jobbá a halál nem ismert, nem tudott félelmétől.</p>
         <p> TÖBBÉ NEM kiséreltem meg, hogy új anyát keressek, annál kevésbé, mert az első
            kísérletem is kitudódott. Szüleim szerint most már az egész ház tudja, hogy milyen
            «elvetemedett» gyermekük van, anyám pirulva mondta, hogy nem mer lemenni a lépcsőn, úgy
            szégyelli magát.</p>
         <p>Akármilyen lassan, aztán ez is csak elmult. S most már a második osztályban ülök. Bár
            még mindig «csak» a kisasszony tanít, hanyag lenézéssel gondolok azokra, akik még csak
            az első osztályt járják, palatáblát lógatnak szivaccsal. Itt már tinta van, ami nem
            csekély rangemelkedés. De amilyen dicső ez a kék folyadék a vele járó tollal és
            irkával, olyan veszedelmes is a magamfajta nyugtalan szív számára. Egy óvatlan
            mozdulat, egy sóhajtás: és már kész a malac, s csodálatos módon, minél jobban itatom,
            annál inkább terül-tágul, az irkáról áttelepszik az ujjaimra, a ruhámra, s már látom
            atyám szigorú tekintetét, amint papi puritanizmusával végigvizsgál, s anyám ijedtségét,
            aki sóhajtozik hozzá, csillapítgatva...</p>
         <p>De mindegy. Csak rajta-rajta! Nyakig merülök a malacokba.</p>
         <p>De a veszedelmes és dicső tintán, tollon és irkán kívül van itt más ujság is: a szavak,
            s a mondatok kezdenek összefüggeni! S még nagyobb ujság az, amit elárulnak! Moccanok,
            fülelek, mozgolódok, amint hallom és olvasom, hogy voltak gyermekek és felnőttek, akik
            nem olyan hiába várták, mint én, hogy a székek táncoljanak, a kandallókból furulyaszó
            hallatsszon, s voltak anyák, akik meghaltak bánatukban eltünt fiúk után, bár ezek a fiúk
            talán éppen az ablakon át tüntek el a setét erdőbe... S voltak testvérek, akik
            otthagytak mindent, az egész királyságot, hogy megmentsék legkisebb öccsüket!... S
            olvasom, hogy voltak, akikre az állatok titokban úgy pislogtak, mint ahogy mindig én
            kívántam, a macska, meg a kutya, és a ló édes gazdámnak nevezték őket, a szőlő is
            megszólalt, a barack zengeni kezdett, s a szomorúfűz énekelt!</p>
         <p>Szívem melegedni kezdett, minél többször olvastam róluk, a szememet titokban ellepték a
            könnyek, a vágy könnyei, amely újra feltámadt szívemben a mese valósága iránt. Vagy
            inkább csak a büszkeség könnyei?</p>
         <p>Hogyne lettem volna büszke, mikor íme: itt az iskolakönyvben kinyomtatva s ezzel
            hitelesen bizonyítva láttam, hogy mindazok a bútorok, állatok, testvérek és szülők, akik
            után annyiszor s oly hiába vágytam, s akik miatt, mikor ki akartam esni az ablakon, apám
            gonosznak szidott, anyám pedig butának hitt, igenis léteznek.</p>
         <p>Kétségkívül, könnyeim egyaránt szóltak a vágynak és a büszkeségnek, de a vágyat már
            eltemettem, s csak a büszkeséget hagytam szóhoz jutni, mikor hazamentem az
            iskolából.</p>
         <p>Előbb Ernuskóhoz igyekeztem. Mutatom neki a könyvben a beszélő lovacskát, a zengő
            barackot, és szőlőt, s a táncoló székeket:</p>
         <p>- Látod - mondom -, itt van, amit én akartam. Látod, hogy van! De engem megvertek
            miatta. S te nem szóltál. Pedig te tanultad már akkor. És tudtad, hogy ez igenis
            van.</p>
         <p>Ernuskó végighallgat:</p>
         <p>- Ez csak a könyvben van - mondja -, hogy megtanuljunk és feleljünk belőle. De nem
            igaz.</p>
         <p>- Jó - mondom -, tudom, hogy azért van itt s hogy nem igaz, de azért mégis csak van és
            én mégis kikaptam miattuk!</p>
         <p>Ernuskó felfrissíti az emlékezetemet:</p>
         <p>- Te azért kaptál ki, mert ki akartál esni az ablakon és megijesztetted édesanyát!</p>
         <p>- Jó - mondom -, de azért is, mert én is szerettem volna ilyen székeket, amik táncolnak,
            meg ilyen bútorokat, amik megszólalnak és ilyen gyümölcsöt! És ilyen anyákat, akik
            meghalnak bánatukban a legkisebb gyermekük után! - Azt már elhallgattam, hogy olyan
            testvéreket, akik otthagyják a királyságot, s megkeresik elbújdosott legkisebb öccsüket.
            Ezt elhallgattam büszkeségből.</p>
         <p>Ő pedig, Ernuskó, csak a fejét rázta:</p>
         <p>- Ez mind - mondotta újra - csak a könyvben van és nincs és nem igaz, és te azért kaptál
            ki, mert... - s ismétli, amit már mondott, s fejét rázza, hogy mért nem értem.</p>
         <p>Látom, nem boldogulok vele. Itt van Oluska is, a copfja már valamivel hosszabb, és a
            szoknyája is, a harmadikba jár, szeme mingyárt csillog, s látom, hogy Ernuskó pártjára
            állana, ha beszélnék vele. Azonban máma nem akarok civakodni, örülök, hogy «igazam van»,
            s ezt az ebédnél óvatosan, de azért büszkén szeretném szóvátenni apám előtt. Előre
            félek, hogy majd vele sem fogok boldogulni, s anyám ki fog nevetni, de megteszem, mert
            úgy látom, jó kedvük van. Ilyenkor atyámtól nem félek annyira, mint máskor, habár nem
            tudom, miért van jó kedve, mert sohsem szokta megmondani, az ilyesmit mindig az arcáról
            kell leolvasnom.</p>
         <p>Miután elmondom neki, amit óhajtottam, valóban úgy történik, ahogy előre gondoltam:
            anyám kinevet, apám pedig mosolyogva így szól:</p>
         <p>- Mindnyájan nagyon jól tudjuk, hogy vannak a meséskönyvekben olyan emberek és
            gyermekek, akik kívánják, hogy a székek táncoljanak és a szőlő megszólaljon.</p>
         <p>Vakmerően közbeszóltam:</p>
         <p>- És azok nem kapnak ki!</p>
         <p>Apám szerencsére nem vesztette el jókedvét.</p>
         <p>- Persze hogy nem - mondja -, mert azok nem a szüleiktől kívánják azt a táncoló széket
            meg azt a zengő barackot!</p>
         <p>Még vakmerőbb leszek, bár folyvást félek, s felolvasom a helyet: «Édesapám, adjon nekem
            szóló szőlőt, mert ezért élek-halok!»</p>
         <p>Atyám még mindig nem borult el, bár most már nem mosolyog annyira:</p>
         <p>- De olvass tovább is! - mondja, kiveszi a kezemből a könyvet. S ő maga olvassa a
            szavakat, amelyeket sohasem hallottam puritán ajkáról: «Jaj, édes egyetlen fiam, ez
            nincs nekem egész országomban sem, hogy adhatnám én neked?»</p>
         <p>Hallgatom, s a szavakhoz nem merek se tekintettel, se szóval megjegyzést fűzni, apám
            pedig olvassa tovább: «Akkor szólt a fiú: apám, ne búsulj, elmegyek megkeresni azt a
            csodálatos szőlőt, amelyik szól, hogy meggyógyuljon az én kis húgom szíve tőle! És szólt
            a fiú, s kardot kötött, s elment...»</p>
         <p>Az utolsó szavakat szónoki hangsúllyal olvasta apám, s szólt:</p>
         <p>- Ez a fontos. Ez a gyermek nem magának akarja azt a szóló szőlőt meg azt a táncoló
            széket, hanem beteg testvérének. És nem forgatja fel a házat, ha nincs, hanem elmegy
            maga megkeresni.</p>
         <p>S hozzátette:</p>
         <p>- Majd ha te olyan nagy leszel, hogy elmehetsz és megkeresheted magadnak, én semmiesetre
            sem foglak visszatartani, ha éppen majd azt akarod, a táncoló széket, meg a szóló
            szőlőt! Ha nem lesz egyéb bajod.</p>
         <p>Bizonyos gúnnyal mondta, igazi zsidó puritán papi gúnnyal és mosollyal, mint aki nem
            nagyon hisz az efajta útban és szőlőben, s még kevésbé a kardban, amely azt
            megszerezhetné; és legkevésbé sem tartja időszerűnek és alkalmasnak ezt a vállalkozást a
            saját fia számára.</p>
         <p>Mindehhez anyám harsány nevetése adta a kísérő zenét. Ez a nevetés, amilyen önfeledten
            fakadt a szívéből, épp oly önfeledten tért oda vissza, anélkül, hogy az én szívemet
            megmozdíthatta volna.</p>
         <p>Hallgattam és ettem.</p>
         <p> AZ ÉTEL mindég állati alázatosságot szított fel bennem. A mészáros, fűszeres, a kofák,
            a pék, a tűzhelyben a drága fa, s a lábasban a buta sercegő zsír, amelyek egész nap
            elválasztották tőlem anyámat, amint az asztalhoz ültünk, jótékonyan valamennyiünket
            közelebb hoztak egymáshoz. Anyám arca egyszeriben frissé vált a leves gőzében,
            hangjában, mosolyában nem volt annyira «kinevetős», mint máskor, s azt is észrevettem,
            hogy ez a gőz s aztán a hús, s a főzelék atyámat is jóval puhábbá tették. Acélkék szeme,
            minél tovább haladt az ebéd, annál szelidebbé, annál közlékenyebbé vált, úgy, hogy
            kéréseimet rendszerint étkezésnél adtam elő, mint ahogy ezt láttam anyámtól s
            testvéreimtől is. S valóban, atyám ilyenkor gyakran megígért egy-egy olcsó kis
            mesekönyvet. Oluskának valami kis szalagot. Ernuskónak egy-egy új füzetet, anyámnak
            valami ruhajavítást, párnát vagy hímzést valamelyik szobasarokba. Most még azt a
            leereszkedést, vállveregetést vagy gúnyt sem éreztem nála, amit máskor. Igazi atyámnak
            láttam, s apró ígéretei és biztató szavai nemcsak állati hálával, de a legnagyobb
            szégyennel is töltöttek el a kép miatt, amit egyébként róla szívemben hordoztam.</p>
         <p>Az sem kerülte el figyelmemet, hogy ilyenkor vidám is tudott lenni, szivarra gyujtva s
            utána ujságot olvasva, az étkezések után nagyokat nevetett anyám gyermekes, tréfás
            kiszólásain, s most ebben sem éreztem egyiküknél sem valami sértőt vagy kicsinylőt.
            Magam is elbűvölve az ételtől, amely bennem jólesően gőzölgött, alázatosan olvadtam bele
            nevetésükbe egy-egy széles mosollyal. Az ígéretet, amit ilyenkor kaptunk, mindnyájan
            lehetőleg azonnal igyekeztünk beváltani. Sok csalódás után lassankint rájöttem, hogy
            azonnal az ebédnél vagy mingyárt utána kell kérni az ígéret beváltását, mert ezek voltak
            az egyedüli percek, amikor atyám bosszúság, vagy feddő és intő szavak s faggatások
            nélkül tudta kinyitni tárcáját. Legfeljebb egy mélabús homlokráncolás vagy sóhajtás
            suhant el arcán és szakálla közt, s ezt valahogy még szégyen nélkül lehetett
            elviselnem.</p>
         <p>Néha azonban az étkezések sem szelidíthették meg. Különösen ha bosszús hangulatban jött
            haza.</p>
         <p>Ilyenkor hiába könyörögtem magamban a leveshez, s kérleltem a húst: ó te kedves
            marhahús, sohsem mondom rólad, hogy buta vagy, ha jól fogsz ízleni neki, az én félelmes,
            megszégyenítő és nemigazi apámnak! A leves és a hús, meg a főzelék gyakran
            eredményesen küzdöttek apám rossz kedve ellen, máskor azonban nem elég sikerrel:
            ilyenkor apám rendszerint már ebédközben elszámoltatta anyámat a pénzzel, amit
            reggelenként szokott adni neki piaci bevásárlásokra.</p>
         <p>Anyám a maga gyermekes tréfálkozó módján mosolyogva, vagy asszonyosan csitítva
            legtöbbször igyekezett kitérni ez elől s az elszámolást inkább délutánra halasztotta.
            Nem mintha érzékenységünkkel s főleg az enyémmel, aki ezeken az elszámolásokon mindig
            szenvedtem, törődött volna, hiszen nem is tudott róla, csupán csak azért igyekezett
            rendszeresíteni az ebédutáni vagy még inkább az esteli elszámolást, mert félt, hogy a
            számokkal elrontja az ételek áldásosságát, amellyel egész délelőtt annyit bajlódott.</p>
         <p>Azt is tudta, hogy az étkezés elrontott hangulata át fog terjedni egész délutánra, talán
            még estére is. Másrészt pedig, erről persze sejtelmem sem lehetett, az elszámolások
            halogatásával időt is akart nyerni a füllentésekre, amelyeket akármennyire restelt,
            kénytelen volt alkalmazni, ha meg akarta óvni apám túlzottan takarékos természetét a
            bosszúságtól; háztartását és lakását pedig «rendesen», «papnéhoz méltóan» akarta vezetni
            és berendezni. Miután ő maga a tetemes vagyon ellenére, melyet a házasságba magával
            hozott, semmi pénzzel nem rendelkezett, a naponként rábízott s reggelenként kiadott
            kosztpénzből szeretett el-elcsípni és félrerakni apró összegeket, hogy abból aztán
            konyhaszekrénye vagy fehérnemüs-szekrénye tartalmát felfrissíthesse.</p>
         <p>Ahogy valami ízléses, szép dús anyagot látott, akár egy «szép» szelet marhahúst, vagy
            egy mellesztett «szép» sárga tyúkot, egy «szép» kövér zöldséget, olasz gyümölcsöt,
            norvég halakat, vagy akár valami szép tarka virágot, éppen úgy, mint valami finom és
            diszkrét angol szövetet, vagy akár cseh sifont, francia sevrót, török selymet,
            perzsaszőnyeget, vagy szőrmét, szász porcellánt, cseh üveget, csakúgy, mint egy szép
            diófabútort, vagy valami antik órát, vagy egy szép bútorkelmét: vidám kiáltásba tört ki,
            s arca ragyogni kezdett, mint az enyém, amikor a Hamupipőkét vagy az Üveghegyet
            olvastam.</p>
         <p>Nehéz küzdelem volt ez. Anyám sohasem tudta eldönteni szenvedélyének melyik részéért
            küzdjön: a szép és dús ételekkel telirakott asztalért-e, vagy a szép holmikkal
            berendezett lakásért, a telisteli fehérnemű- és ruhaszekrényért. Mind a kettőt elérnie
            csak századrésznyire, mint amennyire szenvedélye kívánta, teljesen lehetetlen volt! Apám
            egyszerre valamennyit ellenezte; a jó ételek iránt azonban mégis volt valami hajlama.
            Mint általában a puritánok, ő is egy korán, gyermekkora inségei alá eltemetett inyencet
            hordozott magában, egyébként azonban nemcsak az én anyagtalan meséim, hanem anyám mesés
            anyagjai iránt sem volt semmi érzéke. Sem szépségüket, sem dús termékenységüket nem
            tudta felfogni, csak a számokat, a pénzt látta bennük, amibe kerültek, s csupán
            másodsorban az élvezetet, amellyel esetleg csábították. Vajjon az észszerű, igénytelen
            puritán cselekedett benne így, vagy a gyermek, aki sohasem látott kényelmet, s foltozott
            ruhákban az egyik tehetősebb család asztalától a másikig vándorolt ebédről ebédre, mint
            alamizsnás diák?!...</p>
         <p>Anyám minden egyes kívánságánál harcra kelt benne az élvező a számolóval, a szükséges a
            kényelmessel. Csak a szépnek, a dúsnak a szeretete nem tudott nála szóhoz jutni. Anyám
            valahányszor valami szép anyagra kivetette hálóját, ösztönszerűen az eltemetett inyencet
            s a kényelmes élvezőt hívta segítségül a számok ellen; azonban ennek a kényelmes
            ínyencnek mindegyik mozdulatára kétszerte fájdalmasan mozdult meg apámban az
            igénytelenségnek és a számoknak puritán rabja s előbb gyengéd elnézéssel, majd szelíd
            gúnnyal, végül ellentmondást nem tűrő felháborodással tiltakozott anyám szenvedélyei
            ellen.</p>
         <p>Anyám szívósan küzdött. S csak mikor már semmisem használt, folyamodott a konyhapénzből
            elcsipett fillérek gyüjtéséhez, amelyeket aztán szorgalommal és ízléssel igyekezett
            pótolni. Állandóan nyomában volt az olcsóbb, de azért «szép» ételneműeknek, s ha
            egy-egy étel ízlett apámnak, anyám nemcsak háziasszonyi elismertetésének örült, hanem a
            jó hangulatnak is, amelyet az étel apámban keltett. Remélte, hogy ez a jó hangulat el
            fogja ringatni elszámolási éberségét.</p>
         <p>De hányszor s mily gyászosan tévedett! Atyánkat ugyanis minél jobban ízlett az étel,
            annál hamarébb érdekelte az ára. Az ételek varázslata visszájára fordult, s anyánknak
            azonnyomban el kellett számolnia. Ám ha az étel nem ízlett neki, úgy anyám még
            egyszerűbben járt pórul, a bosszúság, amelyet a rossz ebéden érzett, még alaposabban
            ösztökélte atyámat az elszámolásra.</p>
         <p>Ilyenkor félelemmel s részvéttel láttam, hogy «kinevetős» anyámmal szemben milyen
            szigorú. Lám, gondoltam, mint ahogy tőlem sajnálta a nyalánkságot, játékot, mesét és
            vad hempergéseket, anyámtól is sajnálta a «szép» húst, a «szép» halat, a drágább cukrot
            és gyümölcsöt.</p>
         <p>Mind a hárman testvérek szégyenkezve lapultunk, amint atyám elővette szürke ferencjózsef
            mellénye mélyéből kicsiny ceruzáját, s egy nem kevésbé takarékos cédulát, s a hús és
            tészta között anyámnak fillérig be kellett diktálnia az árakat. A számokban, amelyeket
            apám felírt, ijedt és szégyenkező szemünk előtt, elemeire bomlott mindaz, amit már
            szerencsésen és állati hálával megettünk. Ezzel együtt persze a hála is szétfoszlott
            bennem, atyám visszaváltozott testvéreimmel együtt «nemigazivá», s én aféle kegyelemből
            eltartottnak éreztem magamat, akinek tulajdonképen semmi igazi joga nem volt ahhoz, amit
            már megevett. De már bennem volt az étel. Mit tehettem volna? Az állati hála zavaros
            köddé vált hamarosan, amelyben megszégyenülten kuporogtam s a szégyen miatt, amelyet
            éreztem, szívem mélyéig megvetve apámat, lestem anyámat, amint az szegény izgatottan
            forgolódva igyekezett eligazodni a sajátmaga által teremtett árak közt, csakhogy
            megmenthesse félretett filléreit.</p>
         <p>Atyám gyanútlanul, de annál pontosabban emlékezett a hús, a zsír, a cukor árára, s ha
            kételyei voltak emlékezőtehetsége iránt, egyik-másik mellénye zsebéből egy kicsiny
            noteszéből hamarosan előkerült a tegnapi vagy tegnapelőtti cédula, amelyeket korántsem
            gyanúból vagy anyám ellenőrzésére, hanem pusztán szigorú rendszeretetből tett félre:
            mindegyiken ugyanazon szálas, hegyes, túlzottan takarékos betűk voltak.</p>
         <p>Anyám e cédulák és számok elől magateremtette áraival izgatottan menekült egyik boltból
            a másikba. Atyám azonban épp oly gyanútlanul, mint eddig, s pusztán rendszeretetből, de
            annál nyugodtabb és kíváncsibb ragaszkodással követte őt. Emlékezetével a boltok közt
            épp úgy eligazodott, mint az árak közt s közben egyre aggodalmasabbá vált a napról-napra
            változó boltosok miatt, akik olyan «megbízhatatlanul» vagy éppen «arcátlanul»
            játszadoznak az árakkal, «kihasználják» anyánk «jóhiszeműségét vagy szórakozottságát» s
            «próbára teszik az ember türelmét». Gyakran elhatározta, hogy nem engedi tovább próbára
            tenni türelmét, személyesen megy be a boltokba, mire anyám fejvesztve frissítette fel
            emlékezetét, s leszállt az árakkal, vagy ijedten menekült tovább az ismerős boltokból
            teljesen ismeretlenekbe, ahová aztán atyám már nem tudta követni sem céduláival, sem
            emlékezetével.</p>
         <p>Fejcsóválva s homlokráncolva állt meg. Nem értette a varázst, amit a szüntelen változó
            boltok gyakoroltak anyánkra. S ez a varázs nem csupán a megtakarításra szánt fillérekből
            áradt. Anyánk nemcsak apánk cédulái elől menekülve váltogatta a boltokat: a
            változatosság vágya vele született. S nem csupán az anyagokban s boltokban, hanem a
            boltok berendezésében, a házban, a térben, a tulajdonosokban és segédekben is kereste és
            szerette a szép anyagok változatosságát. Ha a bolt «szépre» volt festve, ha «szép»
            ládák állottak benne, s «szép» kirakat, ha a boltos vagy a segéd «csinosan» öltözködött,
            «szépen» mozgott vagy «szép» volt a szeme, arca, hajaszíne, mindez új és új boltokba
            vonzotta. S nemcsak a szép, de a meghökkentő, ami kitörő nevetésre késztette, a
            groteszk, a torz: hasonlóképpen csábította újabb vándorlásokra a boltok között. Hogy is
            sikerülhetett volna hát egy ilyen elszámolás az asztalnál, szemben atyám
            puritánságával.</p>
         <p>Néha nevetve, néha komolyan magyarázva, máskor kétségbeesve megkísérelte megértetni
            szenvedélyét atyámmal, ez azonban mosolyogva vagy aggódva s furcsálva tekintett reá,
            olyan eltünődő, elnéző gyengédséggel, amit csupán anyám iránt tudott érezni, s látva
            asszonyi izgalmát, olykor-olykor bele is törődött a változó árakba és boltokba, a szebb
            cukorba s a szebb húsba. Máskor azonban semmisem tudta megnyugtatni aggodalmait, nem
            követte anyámat, hanem megállt a ceruzájával, megrázta fejét ridegen, túldrága
            szeszélynek és könnyelműségnek nevezte anyám bolt-változtatásait, s elég határozottan,
            amibe anyám belepirult, olyan egyetlenegy boltost követelt tőle, akiben minden
            tekintetben megbízhat az ember.</p>
         <p>De hol volt ilyen boltos?</p>
         <p>Atyám azt kívánta, hogy zsidó legyen, szerény legyen s közel. Szinte lehetetlen
            kivánság! Anyám sóhajtozva, pirosan, máskor ártatlanságát könnyesen hangoztatva,
            egyezett bele ebbe a boltosba. Az izgalmak s az üldöztetés egészen kimerítette s
            délutánonként hálószobájában fáradtan hajtotta alvásra a fejét. Atyám a másik pamlagon,
            a hálószoba mellett, irodájában tért nyugovóra. Az emésztés nyugalmában, az alvás előtti
            csendben hamarosan megbánta rideg fejrázásait s erősebb kifejezéseit, míg anyámban a
            másik pamlagon épp oly hamarost elapadtak a könnyek, töprengések oltották el.
            Akármennyire is szerette a szép anyagokat, háziasszonyisága tisztelettel, bámulattal
            volt apám takarékossága iránt. Amennyire szerette volna kiélvezni a maga természetét,
            kiélni szenvedélyét az anyagokban, ugyanannyira vágyott hódolni apám puritán
            természetének és a pénz előtt. Míg egész délelőtt a városban a piacon s a boltok előtt
            szenvedélyeinek tüzét táplálta, most a pamlagon lelkimardosások kerítették
            hatalmukba.</p>
         <p>Ilyenformán nemsokára új beszélgetés kezdődött a két pamlag közt.</p>
         <p>Apám visszavonta élesebb szavait, s továbbra is beleegyezett a váltakozó boltosokba,
            anyám pedig szenvedélyesen hangoztatta vágyát az állandóság és takarékosság iránt.
            Azonban még mindig nem tudott elaludni. Minél engedékenyebb volt apám, anyám annál
            inkább s tovább úgy érezte, hogy rossz feleség, nem méltó hitvese férjének, úgy hogy
            nemsokára sírva kiáltott fel:</p>
         <p>- Tudom, hogy nem vagyok igazán jó feleség! - Mire atyám felkelt, s szólt: Nem, nem,
            nekem kellett volna engedékenyebbnek lennem! - Anyám ilyenkor bevallotta megtakarított
            pénzét, apám pedig megadta az engedélyt, hogy egy új szőnyeg, terítő, függöny kerüljön a
            házba, csupáncsak anyám kedvéért.</p>
         <p>Ámde az erők, amelyek ezeket a kibéküléseket létrehozták: szív szorongásai rendszerint
            megbosszulták magukat: utána anyámat fejfájások gyötörték. Apánk parancsára ilyenkor az
            egész délutánt csendben kellett töltenünk leckéink mellett. Már maga a tudat, hogy nem
            mozdulhattam, s nem kiálthattam, megúnttá tették a leckét, a játékot, s
            elviselhetetlenné a szobában való tartózkodást. Elég volt, ha az ajtót kinyitottam:
            anyám máris felriadt könnyű és szorongó álmából, s apám mingyárt szigorú tekintettel
            állt meg szobánk ajtajában. Ezek a csöndes s ugyancsak fenyegető délutánok hetenként
            egyre gyakrabban ismétlődtek, s ilyenkor még inkább fogolynak éreztem magam. A délután
            másik fele, amikor szüleim már felkeltek s anyám elfeledte, vagy megmagyarázta magának a
            maga módján főfájását és szívdobogását: rendszerint könnyebben telt el. Míg anyám a
            vacsorával bajlódott, atyánkkal a templomban voltunk.</p>
         <p>Utána a vacsora csöndesebben folyt le, mint az ebéd. Atyám kevesebbet kérdezősködött az
            árak felől, mert az ételek ilyenkor sokkal olcsóbbak voltak, s így az evésnél nem
            kellett annyira szégyelnem magam, mint az ebédnél szoktam. A vacsora nem volt olyan
            bőséges, önző figyelmemet sohase kerülte el, ha szüleim mást, vagy éppen húst ettek,
            amikor mi csak tejben darát vagy rizst kaptunk. Ilyenkor gyakran hallottam apámtól, hogy
            a gyermekeknek könnyű eledel való, s hogy alvás előtt ostobaság sokat enni. Falánk és
            magános szívem előtt mindez csak üres kifogásnak tünt fel, amellyel apám, úgy gondoltam,
            fukarságát takargatja. Ilyenformán minden egyes étkezés, még inkább, mint a nap többi
            része, állandóan figyelmeztetett kicsiny és függő állapotomra, s mindegyik után újra
            vágyakoztam már nagyobb lenni, hogy minél hamarabb megszabadulhassak a gyötrelmes és
            szégyenteljes állapotból.</p>
         <p>Az egyetlen mód, hogy szabad és felnőtt lehessek, apám szerint az volt, ha minél
            tisztességesebben elvégzem iskoláimat. Úgy gondoltam tehát, hogy minden egyes osztály
            elvégzése közelebb hoz a szabad állapothoz, s éppen ezért ugyancsak vágyakoztam arra,
            hogy minél hamarébb léphessek át a következőbe. Mikor ez végre bekövetkezett, s én a
            másodikból a harmadikba jutottam, igyekeztem még büszkébb lenni, mint az elmult évben.
            Hogyisne! Hiszen most már megint nagyobb lettem, felnőttebb, s közelebb jutottam ahhoz
            az időhöz, amikor majd végre azt tehetek, amit akarok.</p>
         <p>Csak amikor hazatértem az iskolából, tünt ki, hogy ez az egész dolog, hogy nagyobb
            vagyok, s hogy majd még nagyobb leszek, s végül szabad: hiábavalóság, vagyis nem igaz.
            Ugyanis apámhoz és testvéreimhez képest továbbra is ugyanolyan kicsiny voltam, mint
            eddig, s önzésem képzelettől hajszolt falánksága s érzékenységem sebei nem változtak.
            Hiába haladtam egyre feljebb a tanulásban, szégyenkezéseim csak megmaradtak, megint
            csak úgy éreztem, hogy nincs semmi segítség, hiába az újabb osztály és újabb tantárgyak,
            voltaképen nem tudok nőni, nem növök és nem is fogok sohasem: semmi sem változik.</p>
         <p>Valahányszor tehát sérelmeimre és önmagamra gondoltam, az idő állni látszott
            egyszersmindenkorra s csak másnap reggel, ahogy beléptem az osztályba, s a tantárgyakra
            gondoltam, a hempergésekre, s a mesékre, s az étkezésekre, amelyek előttem álltak:
            kezdett megint rohanni! S egész észrevétlenül rohant a következő sérelemig. Akkor megint
            megállt, s úgy látszott, egy örökkévalóságra. E kétféle idő, a túlságosan szilárd belső
            idő, s a rohanó külső idő közt; hányódtam tehetetlenül...</p>
         <p> A BIBLIA volt az új tantárgy, ami a harmadik osztályban elsősorban nagyobbá és
            büszkébbé tett. Míg jobb tenyerünkkel eltakarva a magyar szöveget, fordítgattuk Mózes
            héber könyvét magyarra, Würz tanító úr ott állt a hátunk mögött és vigyázott, nehogy
            ujjaink közt átkukkantva, megcsaljuk a héber tudományt. Akinek azonban fürge ujjai
            voltak és a szíve nem remegett úgy, mint az enyém, az könnyen ki tudta játszani, mert
            Würz úr szemei már jócskán megromlottak. A fásult, szeplősarcú, szögletesfejű ember,
            nehéz lúdtalpaival, vontatottan mozgott padjaink közt, mintha síneken járt volna: a
            tanrend sínjein, a lecke tájai közt. Fás, szeplős, merev arcát alig lehetett rajtakapni
            valamiféle kifejezésen. Mintha nehéz pudva ülte volna meg belül, sem a tanításhoz, sem a
            fegyelmezéshez nem volt különösebb kedve. Ám azért mégis tanított, mint egy gép, amelyet
            valamikor elindítottak, s most már tehetetlenségétől mozog tovább s gyatrán fűtve attól
            a kevés fizetéstől, ami kijárt egy magafajta szegény tanítónak, aki öt gyermeket
            nemzett.</p>
         <p>Újra hallom szinte, amint magasra emeli a könyvet, akár az első órán:</p>
         <p>- Ez a könyv a mi szent könyvünk. Ezt meg kell tanulnunk, úgy ahogy van. Most le fogjuk
            fordítani. Figyeljetek és nem kell sokat kérdezni.</p>
         <p>Ezt oly hangon mondta, mintha ezt gondolta volna: ez a szürke fizetés, ez a mi nyomorult
            kis fizetésünk, ebből kell megélni öt gyerekkel, s tanítani ennyi gyereket. S még meddig
            fogunk ily kevésből élni, ha csak nem tudunk kijárni egy kis fizetésjavítást a
            gyülekezet előljáróságánál.</p>
         <p>Ilyenkor gyakran lenézett hatalmas lúdtalpaira, amelyekkel majd el kell végeznie ezt a
            keserves és kényes feladatot.</p>
         <p>Ilyen lelkiállapotban kezdte velünk fordítani a világ teremtését.</p>
         <p>«Kezdetben teremté Isten az eget és a földet.»</p>
         <p>S ha valaki kinézett közülünk az ablakon át az égre, Würz tanító úr mindjárt így
            szólt:</p>
         <p>- Nono, nem az égre kell nézni, hanem a könyvbe!</p>
         <p>Az egész világteremtés alatt csak ebbe a könyvbe nézhettünk s Würz tanító úrra. Nem
            csoda, ha ez a világteremtés épp olyan szeplős, pudvás és vontatott volt, mint Würz, s
            ebből az egész mózesileg teremtett világból nem maradt meg bennem semmisem, csak az
            izgalom, amint a héber szavaknak magyarra fordításával küzködtem s a vágy, hogy bár
            ujjaim átlátszóak volnának s szívem bátrabb...</p>
         <p>A világteremtés után következő Édenkert-legenda újra felébresztette bennem Jeremia
            nagyatyám emlékét. Megint láttam őt, messzi és homályosan a b...i sírkövek közt, de nem
            akartam s nem is tudtam alaposabban visszaemlékezni reá, örültem, hogy végre nincs többé
            s az az idő elmúlt... A feledés azonban nem sokáig tartott, mert a tűz, amelyen Ábrahám
            fel akarta áldozni Izsákot, újra fellobbantotta előttem Jeremia nagyatyám tüzét, amely
            elnyelte hajdan első játékaimat.</p>
         <p>De hol volt akkor ez az Isten, hogy játékaim helyett, mint Ábrahámnak, egy kost küldött
            volna nagyatyám lobogó tüzének? Nem állhattam meg, hogy meg ne kérdezzem a tanító urat
            erről a multamból visszajáró nagy hiányosságról.</p>
         <p>Vakmerő és esztelen kérdezősködésemet általános derű fogadta. Würz tanító úr fásultan
            nézett reám s szólt:</p>
         <p>- Majd ha olyan jók lesznek az emberek, mint Ábrahám volt, akkor talán újra tesz csodát
            az Isten.</p>
         <p>Hangok hallatszottak mindenhonnét.</p>
         <p>- Én jó vagyok!</p>
         <p>- Én is!</p>
         <p>Würz azonban csak legyintett fásultan:</p>
         <p>- Ez kevés, - mondta, - ez mind kevés. Már csak azért is, mert aki jó, az nem
            kiabál.</p>
         <p>Gondoltam: ezt csak azért mondod, mert a tanító úrnak ezt kell mondani. Ez az Isten s ez
            az Ábrahám, gondoltam, csak olyan mese, mint az Üveghegy, s a Babszem Jankó, csak éppen
            héber nyelven van, mint az imakönyv, és le kell fordítani.</p>
         <p>De azért nem szóltam. Gondoltam: hátha megharagszik.</p>
         <p>Csak a következő bibliaórán kíséreltem meg. S szóltam:</p>
         <p>- Úgye ezt csak azért mondja a tanító úr, mert muszáj. És ez is csak olyan mese, mint az
            Üveghegy.</p>
         <p>Nem haragudott meg, csak fásultan mosolygott reám:</p>
         <p>- Azarel - mondta, - ne okoskodj!</p>
         <p>Éreztem hangján, hogy szíve gyengédebb lehet, mint a két osztályban a kisasszonyé volt,
            s ezért felbátorodtam; s szóltam;</p>
         <p>- Tanító úr azt mondja, hogy olyan jók legyünk, mint Ábrahám volt? Pedig itt az áll,
            hogy ő a fiát tűzbe akarta dobni. Akkor ő sem volt jó!</p>
         <p>Előbb megint csak azt felelte: - Azarel, ne okoskodj! - Aztán felemelte Mózes könyvét, s
            felolvasta: «Fájt szíve egyetlen gyermekéért, akit mindennél jobban szeretett, de látva,
            hogy Isten úgy kívánja, ment és felnyergelte szamarát... Isten pedig, aki csak látni
            akarta, vajjon szereti-e őt úgy mint a fiát, Izsákot, egy kost küldött...»</p>
         <p>- Tehát, - szólt Würz tanító úr, - Ábrahám nagyon is jó ember volt. Nagyon szerette a
            fiát, de az Istent még jobban. Éppen ezért az Isten vissza is adta neki Izsákot. Az
            Istent - mondotta, - mindennél jobban kell szeretni, mert ő teremtett mindent és
            kiszabadította őseinket a rabságból, Egyptomból, ahogy ezt nemsokára majd tanulni
            fogjuk.</p>
         <p>Újra fel kellett tartani az ujjamat. S kérdeztem:</p>
         <p>- De hát hol van ő, az Isten?</p>
         <p>- Azt mi nem tudhatjuk. Az Isten láthatatlan.</p>
         <p>- De hát akkor, ha nem tudjuk, hol van és milyen és ha nem jelenik meg nekünk, akkor
            hogyan lehet őt szeretni?</p>
         <p>- Errenézve, - felelte Würz tanító úr, - minden meg van írva ebben a könyvben, úgy ahogy
            majd tanulni fogjuk: a tízparancsolatban.</p>
         <p>Homályosan emlékeztem, mintha már hallottam volna eféle szavakat, hogy Ő, vagyis az
            Isten, már mindent megmondott.</p>
         <p>Würz tanító úr fellapozta a tízparancsolatot és felolvasta:</p>
         <p>- Aki mindezt megteszi, - mondta, - úgy ahogy itt áll, az szereti az Istent és azt az
            Isten is szeretni fogja.</p>
         <p>Most megint feltartottam az ujjamat:</p>
         <p>- És akkor... az Isten... mit ad nekem?</p>
         <p>- Nono, - felelte, - így igen könnyű volna a dolog. Önzetlenül kell őt szeretni, vagyis
            nem azért, hogy valamit kapjunk tőle.</p>
         <p>- Jó, - mondtam, - de legalább ha megjelenne egyszer!</p>
         <p>- Azarel - mondta, - ne okoskodj többet. Ülj le.</p>
         <p>Mosolyogtam s leültem. Ez sem igaz, gondoltam, csak azért mondja, mert ő a tanító. S
            kicsoda szeret «önzetlenül»? Atyám azért szeret, mert parancsolhat nekem, de ha nem
            engedelmeskednék, ha nem akarnék iskolába járni, talán még enni sem adna. Pedig ő a pap,
            aki mindig arról az Istenről beszél a prédikációiban. S anyám meg testvéreim? Nincs
            senki sem, aki úgy adna, hogy ne kívánjon érte semmit sem! Persze, hogy nincs. Mikor
            mindenki tudja, mint ahogy én is tudom, hogy ez az Isten nem létezik, nem igaz, csak a
            könyvben van, arra való, hogy mi, kicsinyek, tanuljuk, azonban mindenki tudja, hogy
            nincs és sohse fog megjelenni! Mese, mint az Üveghegy. De az Üveghegyről szüleim
            megmondták, hogy nincs, erről az Istenről azonban, ha én mondanám, hogy nincs, biztosan
            csak kikapnék érte...</p>
         <p>A csábításnak azonban nem sokáig tudtam ellentállni. S szóvátettem atyám előtt azt az
            Istent.</p>
         <p>Azonban csak óvatosan, úgy hogy: Würz tanító úr ezt meg ezt mondta.</p>
         <p>- Bizony - szólt anyám, - aki jó gyerek, az megtartja a tízparancsolatot. A fontos -
            tette hozzá - az, hogy szeresd apádat és anyádat.</p>
         <p>Persze, gondoltam, hogy nektek ez a fontos. Ő azonban utána tette: - No és a
            testvéreidet is! - Majd újabb idő mulva: - Ha aztán a többit is szereted, csak annál
            jobb! - Majd felnevetett: - Na, de te külömben sem úgy nézel ki!</p>
         <p>Atyám szelíd hangulatban volt. Ízlett neki az étel, s csak így szólt:</p>
         <p>- Teljesen elég, ha rendesen viselkedsz, tisztességesen tanulsz s templomba jársz. Ennél
            többet sohsem kívántunk tőled.</p>
         <p>Anyám félig nevetve hajolt apám felé:</p>
         <p>- A végén még megtér! A Würz! - nevetett - megtéríti! Jó gyermek lesz!</p>
         <p>- No - mondta apám, - csak rajta.</p>
         <p>Láttam, hogy anyám csak kineveti az egészet. Az Istent és a bibliát épp úgy, mint a
            meséket és engem. Apám pedig, úgy ahogy gondoltam, csak azt kívánja, hogy neki
            engedelmeskedjek. De arról, hogy ők sohasem szerették az Istent, vagyis hogy sohasem
            szerettek «önzetlenül», s hogy ez az Isten egyáltalán nincsen is, egy szóval sem akarnak
            beszélni.</p>
         <p>Gondoltam: ezt mégis csak meg kellene mondani! De nem mertem egyenesen, csak úgy szóltam
            ravaszul:</p>
         <p>- Én mindent szívesen megtennék, az egész tízparancsolatot, ha tudnám, hogy igazán
            van!</p>
         <p>Most már ugyancsak vártam, hogy atyám nyilatkozzék, mit hisz: van-e vagy nincs. Ő
            azonban hallgatott. Anyám felelt, épp oly kinevetősen, mint az elébb:</p>
         <p>- Mingyárt az Isten kell neked? Alább nem is adod? Amit mi mondunk neked, az nem is
            elég?</p>
         <p>Apámtól félve, kitértem a kérdés elől s így szóltam:</p>
         <p>- Az más - szóltam, - azért én mégis szeretném tudni, hogy van-e Isten.</p>
         <p>Atyám, úgylátszik, észrevette, hogy őt akarom megkísérteni, mert szigorúan felelt:</p>
         <p>- Elég volt ebből az üres fecsegésből! Egyél és szót se többet!</p>
         <p>Elhallgattam s gondoltam: ő a pap s így beszél, ha az Istent kérdezik tőle!</p>
         <p>Féltem, s mégsem akartam elhallgatni. Szelíd leszek, gondoltam, s kérni fogom őket, úgy
            fogok továbbkérdezősködni. Lágyan és kérlelően kezdtem:</p>
         <p>- De, édesapám, kérem... ne tessék rám haragudni azért, mert kérdezek valamit...</p>
         <p>Ingerülten nézett rám:</p>
         <p>- Ha tisztességesen kérdezel, nem haragszom. De te szemtelen vagy, érted?</p>
         <p>Anyám védeni próbált:</p>
         <p>- Most az egyszer - mondotta, s hízelgően mosolygott apámra - nem is volt olyan nagyon
            szemtelen.</p>
         <p>- Csak hagyd! - felelte apám, - ő nem úgy kíváncsi az Istenre, mint más tisztességtudó
            gyerek, akinek az ember szépen megmagyarázza és akkor rendben van. Meghallgatja és
            megérti. De ez a kölyök pimasz, mintha engem akarna kikérdezni!</p>
         <p>Anyám újabb mosolygással igyekezett csillapítani.</p>
         <p>Én szégyenkezve s félve sütöttem le a szememet. Gondoltam: ah, hogy kitalál ez
            mindent!</p>
         <p>- Én nem akarom édesapámat kikérdezni - mondtam, - ne tessék haragudni, én csak azt
            szerettem volna tudni, hogy mit mond: van-e Isten vagy nincs? Mégpedig azért szerettem
            volna tudni, mert most tanuljuk az iskolában, az egész könyv erről szól és aztán mindig
            templomba megyünk és imádkozunk róla. És édesapa a pap. Hát kitől kérdezzem?</p>
         <p>Édesanyám szólt:</p>
         <p>- Jó, jó, de ha édesapádnak nem tetszik, akkor szépen hallgatnod kell.</p>
         <p>Most apám kezdte, s anyámhoz fordult:</p>
         <p>- Te még el is hiszed neki, amit mond? Hogy ő tudni akar valamit? Tisztára hazugság! Ha
            azt mondom neki: van Isten, akkor azt kívánná, hogy most mingyárt mutassam meg neki, még
            a falatot se nyeljem le! Ha meg azt mondanám neki, hogy várj, még nem értesz ehhez,
            akkor azt felelné: Úgy, akkor mért járjak templomba? Mért tanuljam a bibliát?</p>
         <p>Anyám csak ingatta a fejét; apám még egy ingerült pillantást vetett reám s szólt:</p>
         <p>- Ismerem én őt!</p>
         <p>Hallgattam s gondoltam: csak haragudj és légy dühös.</p>
         <p>Mert kitaláltam, hogy nincs Isten! És azt is kitaláltam, hogy te is tudod, hogy nincs és
            mégis úgy teszel, mint volna! Csak azért, mert te vagy a pap és abból van a sok keserves
            pénz, amit annyiszor hallok tőletek! Mindenről beszélsz, csak erről nem! Azt mondod: ha
            ezt mondanám, ha azt mondanám... Azt mondod: ha én megérteném... Egész jól értem én,
            akármilyen kicsiny vagyok. Mindenfélét beszélsz, csak azt nem, ami igaz: hogy nincs, s
            mégis úgy kell tenni, mintha volna, mert ha nem, megversz minket!</p>
         <p>Most megint tapasztaltam azt a félelmes dolgot, hogy mintha kitalálta volna magában
            mindazt, amit róla gondoltam, mert egyszerre csak megszólalt szigorúan s anyám felé
            fordult:</p>
         <p>- Ez nála ugyanaz - mondta, - mint az volt, hogy táncoljanak a székek miatta és
            furulyázzon neki a kályha! S ugyanaz, mint amit a mesékkel tesz. Ha nem kap elegendő
            mesét, hát hempereg és szakítja a ruháját odalenn az udvaron! Most meg az Isten!</p>
         <p>Majd hirtelen egész testével fenyegetően fordult felém:</p>
         <p>- Kérdeztél valamit az Istenről odalent az iskolában?</p>
         <p>Rémülten húztam össze magam. Első pillanatban magam sem tudtam, hogy mi is volt az, amit
            Würz tanító úrtól kérdeztem, s egyáltalán: mit mondjak, hogyan védjem magam...
            Hallgattam.</p>
         <p>- Fogsz felelni? - rivallt s az asztalra ütött. Az edény megcsörrent, anyám pirosra vált
            az izgalomtól, érzékenysége szenvedett. Most is, mint ilyenkor mindig, száját kicsit
            kinyitotta, fogai megcsillantak, szeme nagyobbra nőtt...</p>
         <p>- De hát várj! szólt - majd megmondja.</p>
         <p>A félelem úgy lenyügözött, hogy csak makogtam; keresgéltem magamban, mit mondjak,
            szerettem volna őszinte lenni, de a fejem szédült a fenyegetéstől. Csak ennyit tudtam
            dadogni:</p>
         <p>- Csak éppen... tanultunk... az Istenről...</p>
         <p>Anyám még mindig piros volt.</p>
         <p>- No látod - sietett, - kár magadat izgatni.</p>
         <p>- Az még nem biztos - szólt atyám leeresztve hangját, - majd megtudom én a Würztől!</p>
         <p>Újra megijedtem: Persze, gondoltam, hogy megtudja. Mit is fog megtudni? Még mindig nem
            tudtam elgondolni, mi történt voltaképen délelőtt az iskolában.</p>
         <p>Anyám szemében már megjelentek az izgalom könnyei. Panaszkodott:</p>
         <p>- Engem csak izgattok. Én aztán megint nem tudok aludni. És magamhoz térni a
            fejfájásból.</p>
         <p>- Sajnálom - mondta atyám még jobban leengedve hangját, - ha egyszer ezzel a gyerekkel
            nem lehet máskép boldogulni... Ez már most egy igazi Korah!</p>
         <p>Anyám el akarta terelni apám haragját a Korah felé.</p>
         <p>- Ki volt az? - kérdezte.</p>
         <p>- Egy lázadó! - felelte, - nem tudod?</p>
         <p>Áttért a hitoktatói hangra, amelybe azonban bizonyos férji gyöngédség és megbánás
            vegyült anyám iránt.</p>
         <p>- Ez volt az, akinek semmi sem volt jó, mikor a népet Mózes vezette a sivatagban. A
            biblia elmondja, ennek hiába tett csudákat Mózes, hiába voltak fürjek, a manna, a
            vízfakadás, neki mindez semmi sem volt. Csak lázadt, míg a biblia szerint a föld meg nem
            nyilt s el nem nyelte.</p>
         <p>- Látod - mondta anyám, - így jársz te is.</p>
         <p>- Nem fogunk addig várni - mondta apám, - még ma meg fogom kérdeni Würzöt, és ha - felém
            fordult - szemtelenkedtél az iskolában is, a többit majd meglátod!</p>
         <p>Anyám előre félt az esti izgalmaktól:</p>
         <p>- Valld be szépen - szólt hozzám, - mondtál-e valamit az Istenről, s akkor nem lesz
            olyan nagy a baj, mintha apádnak úgy kell megtudnia.</p>
         <p>Anyámmal nem törődtem. Hangja hideg volt, úgy éreztem, hogy nem is akar, meg nem is
            tudna engem igazán megvédeni, s megint csak magát félti az izgalmaktól s atyámat a
            haragtól. Úgy rémlett, hogy így is, úgy is ki fogok még kapni, s akkor jobb, gondoltam,
            ha kicsit későbben történik.</p>
         <p>Hallgattam.</p>
         <p>Atyám legyintett:</p>
         <p>- Úgyis csak hazudik. Aki szemtelen és önző, az hazudik is. Ez természetes. De - fordult
            megint hozzám - ha hazudtál, ezt külön meg fogod keserülni!</p>
         <p>Nehogy tovább beszéljen, anyám most a húsra terelte figyelmét.</p>
         <p>- Nézd csak, apa - mondta, - egész kihűl a húsod!</p>
         <p>Anyám enni kezdett, hogy ezzel is biztassa apámat:</p>
         <p>- Látod? - szólt, - most még valahogy ehető.</p>
         <p>Atyám is evett egy falatot, azonban mingyárt eldobta a villát.</p>
         <p>- Egész hideg - szólt, - ehetetlen!</p>
         <p>Anyám futni akart apám tányérjával a konyhába, ő azonban visszatartotta:</p>
         <p>- Csak hagyd. Megeszem úgy, ahogy van. Vigye el az ördög!</p>
         <p>Még néhány falatot evett, aztán bosszúsan abbahagyta: - Elég volt, elvihetitek!</p>
         <p>Anyám megint kínálta neki a melegítést, atyám azonban már csöngetett. A szolgálólány
            anyámmal együtt letakarította az asztalt. Atyám óvatosan egy fél borospohárnyi bort
            ivott, aztán rágyujtott egy szivarra. Most már sajnálta anyámat. S így szólt:</p>
         <p>- Az ember egész délelőtt vesződik. Egyik iskolából a másikba megy, tanít és szívja a
            rossz levegőt, itt ötven gyerek, ott negyven gyerek s közben nem veszek magamnak egy
            sóskiflit sem. S mindez miért? Hogy legyen egy ilyen kölyöknek mit zabálnia! S aztán még
            csak annyi nyugtom sincs, hogy itthon lenyelhetnék egy-két meleg falatot. S akkor
            csodálkozol, ha az ember ingerült? Hát érdemes egy ilyen kölyökért csak az ujját is
            mozdítani az embernek?</p>
         <p>Anyám is megsajnálta apámat. S ellenem fordult:</p>
         <p>- Teljesen igazad van - mondta, - egy ilyen gyerek nem érdemli meg, amit érte teszel. De
            hát mit csináljon az ember, ha egyszer itt van?</p>
         <p>- Mit? - szólt apám, - minthogy a szép szó úgy sem használ, többé nem fogok neki
            semmitsem mondani, hanem mingyárt ütni fogom! Akkor majd talán megváltozik.</p>
         <p>Anyám félve az újabb izgalmaktól, nem találta egész helyesnek ezt a nevelési módot. S
            bár közben reám ugyancsak neheztelt, mégis igyekezett lebeszélni apámat:</p>
         <p>- Hiszen ha az ütés használna! - mondta, - akkor már rég meg kellett volna javulnia! De
            nem használ ennek az ütés! Az Isten tudja, milyen bőre van meg feje! Ez nem tud sem
            sírni, sem szégyenkezni! S hogy mért ilyen? Ki tudná ezt megmondani?... A másik kettő
            egész rendes. Ernuskónak sohasem jutna ilyesmi az eszébe!</p>
         <p>Hogy apámat megnyugtassa, kezdte felsorolni mindazt, amit Ernuskón annyira szeretett: -
            milyen csendes és szelíd, és milyen jó tanuló. Mióta csak született. Soha egy szóval
            több vagy kevesebb el nem hagyja a száját, mint amennyi éppen illik és jó - s így
            végezte: - Egészen olyan, mint te lehettél...</p>
         <p>Ernuskó csendes büszkeséggel hallgatta anyámat. Oluska azonban már izgatottan
            fészkelődött, úgy hogy anyám így folytatta: - És Oluska is milyen rendes! Ha néha
            felesel is, az semmi ehhez a gyerekhez képest. - S rám mutatott: - Előbb a mesékkel volt
            megbolondulva, aztán az udvaron a játékkal, most meg az Istennel! Az ember sohsem
            tudhatja, mikor tesz vagy mond valamit, amit nem szabad. Örökös izgalom van vele! Mikor
            úgyis annyi baj van az élettel! Örökösen félni kell miatta! Hát még később mi
            lesz!...</p>
         <p>Felém fordult. Nagy szemei megteltek a jószívű anyai önzés fájdalmával. Igazi asszonyi
            félelemmel és praktikussággal:</p>
         <p>- Csak tudnám, mit gondol egy ilyen gyerek! Hogy megértetném vele, hogy milyen
            szerencsétlenséget fog szerezni saját magának, később is, mindig, ha már most így
            kezdi! Azt hiszi, mindég és mindenről kell neki beszélni, kérdezni, tudni, és felelni!
            Nem az a fontos neki, hogy apját ne bosszantsa és anyját ne izgassa!</p>
         <p>Összecsapta lágyan két szép kicsiny és puha kezét:</p>
         <p>- Ha tudná, hogy milyen szerencsétlenség vár reá, azt hiszem, nem is tenné! Ha tudná,
            milyen rossz lesz neki, lehetetlen, hogy ne lenne annyi esze, hogy megváltozzon!
            Lehetetlen! - s rám nézett: - Most még nem késő - szólt. - Hallgass reánk. Nincs senki a
            világon, aki neked olyan jó tanácsokat adna és annyira a javadat akarná, mint mi! Hiszen
            azért vagyunk a szüleid! Te ezt nem érted? Téged ez nem bánt? Hogy apádnak ilyen rossz
            napokat okozol, mikor annyit dolgozik érted!</p>
         <p>Elég szépen beszélsz, gondoltam, majdnem úgy, mintha igazi anyám volnál. De te mégsem
            vagy az. Ezt már rég tudom. Én nem is törődöm veled. Mert nekem igazam van azzal, amivel
            elkezdődött: hogy nincs Isten és ti is tudjátok, hogy nincs, ezért szidtok ti engem és a
            többivel most nem is törődöm! Ti csak beszéljetek!</p>
         <p>Atyám ezt is kitalálta, s fújva a füstöt, szólt:</p>
         <p>- Beszélhetsz te ennek.</p>
         <p>Gondoltam: igazad van.</p>
         <p>Ebéd után, amikor szüleim szokás szerint délutáni álomra tértek, hallottam, ahogy anyám
            nagyokat sóhajtott a szomszéd szobában. Sóhajtásai megremegtettek. Tudtam, hogy az
            izgalmaktól a feje fáj és nem tud majd elaludni, s apám, aki a másik szobában fekszik,
            s hallja sóhajtásait, még jobban fog haragudni reám. Rettegve gondoltam az estére,
            amikor majd a templomban apám meg fogja kérdeni felőlem Würzöt. Konok bánatomban
            magamban fütyörészni sem mertem. Anyám minden egyes sóhajtása után mindig vártam, hogy
            kinyílik az ajtó, s apám újra nekem rohan szidalmaival. De kimenni sem mertem. Úgy
            éreztem, most minden lépés, minden ajtónyikordulás vesztemre volna. Mogorván, rettegve
            ültem a leckéhez, csakhogy a tanulás sehogysem ment. Csak néztem a bibliafordítást, csak
            olvastam, hogyan teremtette Isten a világot, előbb héberül, aztán magyarul, de még annyi
            sem ragadt meg belőle fejemben, mint az iskolában délelőtt. Itt volt előttem,
            bánataimnak és az elszenvedett ütlegeknek titka, amely nemzett és nyomasztott, itt volt
            családom eredete, s vele együtt valamennyi nomád semita családé, itt volt életem kulcsa,
            de hiába... Csak betűk maradtak és szavak, amelyeket gépiesen bámultam. S gondoltam:
            miért van ez az egész tanulás? Csak azért, hogy engem verjenek! Ez hát az Isten, meg a
            bibliafordítás! És miért kell ezt elviselnem? Ha már nem tudok és nem merek elszökni,
            nem volna jobb, ha atyám ezt mondaná: utálatos kölyök, pusztulj el egészen tőlem! S
            koldulj, menj ahová akarsz, csak eriggy! És kilökne. Én pedig csak elvánszorognék
            valahová, akárhová, mindegy, de elvánszorognék. Mert muszáj volna.</p>
         <p>Nem sokáig birtam a magányt és a félelmet. Oda kergetett testvéreimhez. Ernuskó és
            Oluska együtt írták a leckét.</p>
         <p>- Te, Ernuskó - mondtam halkan, - most este megint ki fogok kapni. Az Isten miatt. Pedig
            úgy-e, te is tudod, hogy nincs, csak a könyvben van.</p>
         <p>Rámnézett jótanulósan:</p>
         <p>- Persze, hogy tudom - mondta - és mindenki tudja, akinek egy kis esze van, hogy csak a
            könyvben van. De minek erről beszélni ebédközben édesapának, mikor ő haragszik!? Én is
            megtanultam és tanulom, de azért nem szólok. Legyen neked is annyi eszed!</p>
         <p>Erre Oluska is megszólalt; persze, sokkal hevesebben:</p>
         <p>- Igen, lehetne annyi eszed! Most megharagítottad édesapát, aztán majd rám is
            haragszanak, és nem mehetek le az udvarra!</p>
         <p>Rosszalóan néztek rám, én pedig visszamerültem konok aggodalmaimba.</p>
         <p>Most azonban egyszerre megszünt anyám sóhajtozása. Gondoltam, talán mégis elaludt. Würz
            tanító úr jutott az eszembe, s aztán, hogy talán felmehetnék hozzá. S megkérem, hogy
            majd este hallgasson rólam.</p>
         <p>Amennyire csak tehettem, nesztelenül és gyorsan osontam ki a konyhán át az előszoba
            ajtajáig. De itt volt a kérdés! Ha becsukom, csöngetni kell s apám esetleg felébred.
            Megtudja, hogy el voltam. S kikérdez. Ha meg nem csukom be: akkor nyitva marad. S ha
            esetleg apám közben felébred, s kijön az előszobába, meglátja a nyitott ajtót, megint
            csak utánanéz a dolognak, s megtudja, hogy el voltam. Nincs menekülés.</p>
         <p>Mégis az utóbbit kellett választanom. Megkértem a szolgálóleányt, hogy senkinek se
            szóljon, s hagyja nyitva az ajtót. Azzal rohantam fel a lépcsőn.</p>
         <p>Würz tanító úr egy emelettel feljebb lakott. De az ajtó előtt már megtorpantam. Milyen
            más és idegen volt ez az ajtó, mint a miénk! S mennyire más beszélni a tanító úrral
            odalent az iskolában, mint itten becsöngetni hozzá! S közben szívem ezt dobogta:
            vigyázz! hátha már fel is ébredt odalent az apád! Szaladj vissza! S tűrd az ütéseket
            majd este, ahogy tudod!</p>
         <p>De már annyi fenyegetést kaptam, konokságom megtört és segítség után vágyakoztam apámmal
            szemben. Becsöngettem. Egy nagy leány nyitott ajtót. Mondtam: a tanító urat keresem. Ő
            bement s én hallottam: a kis Azarel gyerek van itt.</p>
         <p>Itt is, ott is ajtó nyilt. Nagy diákok néztek ki: kosztosok. Fülledt porszagot éreztem,
            s káposztaszagot, de ez is mind mennyire idegen volt! Mennyire más, mint a mi
            káposztánk szaga s mint a mi szőnyegünk porszaga!</p>
         <p>Aztán kijött a tanító úr. Hálóköntösben és hosszú pipával vontatottan csoszogott felém
            szemüvegesen. Aztán szeplősen és fásultan szólt.</p>
         <p>- No mi az, fiacskám.</p>
         <p>Mondom pironkodva:</p>
         <p>- Azért jöttem csak, hogy szeretném valamire megkérni a tanító urat.</p>
         <p>S ő:</p>
         <p>- No csak.</p>
         <p>- Az édesapám - szóltam, - megharagudott az ebédnél, mert az Istenről kérdeztem.</p>
         <p>- Látod - felelte, - mondtam neked: ne okoskodj Azarel.</p>
         <p>Szóltam tovább:</p>
         <p>- Igaza volt a tanító úrnak, most apa haragszik, s este a templomban meg fogja kérdezni
            a tanító urat, hogy nem beszéltem-e valami rosszat az iskolában az Istenről! Azért
            nagyon kérem, ne tessék majd engem elárulni neki!</p>
         <p>Rám nézett szúrós egérszemével:</p>
         <p>- Na jó - mondta. Ne félj. Majd beszélünk vele.</p>
         <p>- Köszönöm szépen - és rohantam vissza.</p>
         <p>Késő volt. A nyitvahagyott ajtó be volt csukva.</p>
         <p>Elrémültem.</p>
         <p>Akárki csukta be, gondoltam, be kell mennem. Csöngetnem kell.</p>
         <p>Azon voltam, hogy minél halkabban szóljon a csengő. Hátha apám mégsem hallja meg, s én
            valahogy észrevétlenül szobánkba juthatok.</p>
         <p>Előbb csak úgy érintettem meg, hogy nem is szólt. Aztán valamicskét jobban értem hozzá.
            De még mindig nem szólt semmitsem, semmitsem. Visszafojtottam a lélegzetemet s újra
            próbáltam. Olyan kicsit nyomtam rajta, amilyen kicsit csak nyomni lehet. De szörnyűség,
            hogy mindjárt mekkorát szólt! S utána azonnal hallottam az iroda ajtajának a hangját,
            úgy, ahogy atyám szokta kinyitni-becsukni. S utána a lépteit. Mindhiába, mindhiába... Ő
            nyitotta ki az ajtót. S bosszúsan szólt rám:</p>
         <p>- Hol voltál?</p>
         <p>Lapultam:</p>
         <p>- Csak egy kicsit... lementem...</p>
         <p>- Nem tudod, hogy ha alszunk, ne mászkálj?</p>
         <p>Hallgattam.</p>
         <p>- Nem volt elég, amit az ebédnél kaptál?</p>
         <p>Kotródtam előle, át a konyhán. Ő pedig, hallottam, visszatért az irodába. Úgylátszik,
            gondoltam, nem sejt semmit, az ajtót sem ő csukhatta be. Megkönnyebbülten, sietve
            vettem elő a bibliafordítást. S hangosan szavaltam: kezdetben teremté Isten az eget és a
            földet...</p>
         <p>Hadd hallja odabent az apám, hogy tanulom, tanulom az Istent úgy, ahogy ő kívánja!</p>
         <p>De alighogy hozzákezdtem, bejön az apám:</p>
         <p>- Te - mondja, - gyere csak ide.</p>
         <p>Eléje állok, rosszat sejtve. Élesen néz rám acélszürke szemével:</p>
         <p>- Te a Würznél voltál odafent?</p>
         <p>Hazudni akartam, de késő volt. Elpirultam. S ő mingyárt észrevette:</p>
         <p>- Szóval: ott voltál! - S rivallt: - Azonnal megmondd, mit csináltál ott!</p>
         <p>Anyám meghallotta a szomszéd szobában, ámde félve az újabb izgalmaktól, nem akart
            kijönni. Bentről kiáltott:</p>
         <p>- Apa, gyere ide!</p>
         <p>Atyám nem ment be hozzá. Megállt az ajtóban, s beszólt ingerülten:</p>
         <p>- Látod? Mondtam, hogy ez a gyerek hazudik.</p>
         <p>Anyám is odajött az ajtóhoz. Lágy hangján, de azért haragosan szólt:</p>
         <p>- Hagyd. Hadd veszekedjék meg, úgy, ahogy van, magában! Nem kell vele törődni, úgy is
            rossz vége lesz! Gyere, tedd be az ajtót!</p>
         <p>Atyám még állt egy ideig, s nem engedett:</p>
         <p>- Ha nem akarod hallgatni - mondta anyámnak, - maradj odabent! Maradj csak odabent. Ez
            nem mehet így tovább ezzel a gyerekkel, le kell szoktatni a hazugságról!</p>
         <p>S betette az ajtót.</p>
         <p>Aztán elém állt, fenyegetően:</p>
         <p>- Mit mondtál neki odafent?</p>
         <p>Mogorván feleltem:</p>
         <p>- Hogy ne áruljon el.</p>
         <p>- S mit mondtál neki az iskolában?</p>
         <p>- Csak azt, hogy hol van az Isten. S miért nem jelent meg nekünk is.</p>
         <p>- Szóval - mondta, - igazam volt, hogy már az iskolában is szemtelenkedtél.</p>
         <p>Elszántan védekeztem:</p>
         <p>- Én nem tudtam, hogy ez szemtelenség.</p>
         <p>- Úgy? Nem tudtad, hogy a pap fiának nem szabad ilyet kérdezni az iskolában? Szabad ezt?
            Te ezt nem tudod? Még tagadni mered?</p>
         <p>Most anyám mégis bejött. Apám pedig folytatta:</p>
         <p>- Hol az Isten? S hogy miért nem jelenik meg? Ez a te dolgod? Majd adok én neked!</p>
         <p>S anyám felé fordult.</p>
         <p>Anyám a kezét tördelte:</p>
         <p>- Hát egészen lehetetlenné akarod tenni az apádat? Hát nem gondolod, mit szólnak az
            emberek, ha megtudják? Hogy a mi gyerekünk, a papéké, éppen ő kérdez ilyet? Nem félsz,
            hogy a gyermekek otthon mind elmondják? Szégyenbe, gyalázatba akarsz borítani minket? A
            kenyerünktől akarsz megfosztani minket? Tönkre akarod tenni az egész életünket? Akkor
            magam mondom, hogy jobb, ha agyonüt az apád!</p>
         <p>Erre apám nekemesett és megütött.</p>
         <p>- Tönkreteszi az életünket - kiáltotta anyám, - tönkreteszi. Mi lesz még velünk
            miatta?</p>
         <p>- Majd betöröm én - rivallt az apám, - kiveszem az iskolából és itthon fog tanulni, az
            én kezem alatt.</p>
         <p>Mire anyám ijedten:</p>
         <p>- De majd nem akar.</p>
         <p>- Akkor inasnak adom. Majd ott megtanulja, mi az élet és hol az Isten?</p>
         <p>Mire anyám megint:</p>
         <p>- Nem birnám ki azt a szégyent, hogy az én fiam inas legyen.</p>
         <p>- Akkor - rivallt rám az apám, - bezárom és addig fogom ütni, míg egy lélegzet lesz
            benne. De ránk nem fog szégyent hozni, amíg az én házamnál lesz.</p>
         <p>Erre megint megszólalt anyám:</p>
         <p>- Hát nem jobb volna, ha inkább nem is lenne. Semhogy ilyen legyen.</p>
         <p>Tovább nem birtam. S szóltam azértis:</p>
         <p>- Hát csak üssenek agyon! Mert én úgyse leszek más.</p>
         <p>Erre apám újra nekemesett.</p>
         <p>- Nem leszel más?! Nem?!</p>
         <p>Beszorított a kályhazúgba:</p>
         <p>- Összetöröm a fejedet, kiáltott.</p>
         <p>- Csak törje - morogtam, - csak törje, akkor se leszek más.</p>
         <p>Már nem éreztem az ütéseit. S csak ismételtem azért is:</p>
         <p>- Hiába üt, hiába üt, hiába üt. Akkor is igazam van, akkor se leszek más, akkor is
            igazam van.</p>
         <p>Anyám sírt.</p>
         <p>- Hadd apa - szólt végre, - hadd, úgyis hiába. Csak magadat teszed tönkre.</p>
         <p>Apám abbahagyta az ütlegelést, én azonban tovább morogtam. Csak azértis:</p>
         <p>- Igenis, hiába, igenis igazam van. Hogy nincs is Isten. És maguk is tudják, hogy nincs.
            Csak hazudnak.</p>
         <p>Apám felemelte újra az öklét: - Hallgatsz?</p>
         <p>Anyám kérte:</p>
         <p>- Hadd beszéljen a bolond! Hadd, apa. Látod, hogy nincs az eszénél. Gyere be. Gyere.</p>
         <p>Karonfogta apámat, aki egészen sápadt volt és bementek a másik szobába.</p>
         <p>Én azonban bementem utánuk és ott tovább morogtam:</p>
         <p>- Igenis, nincs Isten, és maguk se hiszik, hogy van. De abból élnek. És azért akarják,
            hogy én is mutassam. És mert én nem akarom mutatni, hát ütnek. De hiába, mert én
            mindenkinek meg fogom mondani, hogy nincs és maguk se hiszik. Mert ha maguk hinnék az
            Istent, akkor engem nem ütnének most és máskor is. Mert az is benne van a
            tízparancsolatban. De maguk csak a templomban prédikálják az «önzetlenséget», a
            tízparancsot meg az Istent. És közben engem ütnek, mert én ezt tudom és meg is mondom.
            És most már mindenkinek mindent meg fogok mondani magukról. És pedig most mindjárt.</p>
         <p>Apám újra rámvetette magát.</p>
         <p>Anyám le akarta fogni:</p>
         <p>- Apa - kiáltotta - agyonütöd.</p>
         <p>Apám nem engedte magát visszatartani.</p>
         <p>- Legalább - kiáltotta, - akkor végeztünk vele.</p>
         <p>Letiport a földre és ott ütött.</p>
         <p>Már nem mertem mozogni. Csak gondoltam:</p>
         <p>Csak üssön agyon, üssön agyon engem. Ez az igazi pap. Ilyen az igazi pap!</p>
         <p>Fojtogatni kezdett.</p>
         <p>- Meghalsz a kezem közt - hörögte, - megfojtalak...</p>
         <p>Már nem tudtam szólni, mikor anyám közénkvetette magát:</p>
         <p>- Ne apa, - kiáltotta - a lelkeden szárad! a lelkeden szárad! - Erre apám elengedett. S
            anyám kiáltotta: - Majd megveri az Isten. Sokkal jobban, mint ahogy mi megverhetnénk őt.
            Te csak bízd őrá. Az Istenre. Ő tudja, hogy mi csak jót akartunk vele mindig. Ő tudja,
            hogy mennyit szenvedünk miatta. Majd ő megveri. Minek száradjon a mi lelkünkön.</p>
         <p>Erre anyámhoz fordultam lihegve:</p>
         <p>- Maga se beszélhet az Istenről. Maga se tett semmit «önzetlenül». Maga sem szeretett
            sohasem engem «önzetlenül». És senkitse. Maga csak a szép ruhát szereti. Meg a
            büszkeséget és az apa «állását». Más semmit. És csak azt akarja, hogy engedelmeskedjek
            az apának. És olyan legyek, mint maguk. És ha az az Isten volna, akkor először magukat
            verné meg, úgy mint maguk engem vernek. Mert én rossz vagyok, de én ezt nem tagadom, de
            maguk még rosszabbak, de maguk tagadják, pedig maguk pap meg papné. Azért ha volna az az
            Isten, régesrég nagyon megverte volna magukat és azt mondaná: te nem prédikálhatsz az én
            nevemben. De az az Isten nincs. És maguk hazugok és gonoszok.</p>
         <p>Erre apám felkelt és a halántékára szorította a két kezét és úgy kiáltott anyámnak:</p>
         <p>- Vidd ki, mert nem tudom, mit csinálok vele.</p>
         <p>Anyám rémülten lépett hozzám és kituszkolt a szobából.</p>
         <p>Hagytam magam. És odakint az előszobában leestem a szőnyegre. S úgy maradtam arcommal a
            padlót súrolgatva. S morogtam:</p>
         <p>- Nincs Isten, nincs és maguk hazugok és gonoszok.</p>
         <p>S kínomban és dühömben beleharaptam a padlóba, úgy hogy egész arcom fájt.</p>
         <p>- Hadd fájjon, - morogtam, - még jobban. Hadd fájjon. Úgy sincs Isten és maguk hazugok
            és gonoszok.</p>
         <p>S újra, újra beleharaptam, hogy már a fogam vérzett.</p>
         <p>- Úgysincs, úgysincs, úgysincs.</p>
         <p>Hazugok és gonoszok...</p>
         <p>Akkor hallottam, amint apám kinyitotta az ajtót mögöttem, de én meg sem mozdultam.</p>
         <p>Atyám átlépett felettem és bereteszelte az előszoba ajtót, aztán meg külön hallottam,
            amint a vaspántot keresztbe rárakta és lakatot tett rá.</p>
         <p>Anyám is kijött.</p>
         <p>S apám most rám szólt:</p>
         <p>- Hozzá ne nyúlj a lakathoz. Annyit mondok. Különben nem kerülsz ki élve a kezemből. Még
            ha anyád akarná, akkor se.</p>
         <p>- Nem fog kimenni, - felelt anyám - hiszen nem is tudna és elég volt neki a verésből.
            Egész biztosan.</p>
         <p>Atyám visszament az irodájába.</p>
         <p>Anyám pedig rámszólt lágy hangján:</p>
         <p>- Most már hiába fekszel itt. Menj be a szobátokba. Te gyűlöletes!</p>
         <p>Nem mozdultam. Erre ő is elhagyta az előszobát.</p>
         <p>Feküdtem még egy ideig. De már nem haraptam a padlót, mert nagyon fáradt voltam.</p>
         <p>Akkor Ernuskót hallottam.</p>
         <p>Úgy tett, mintha csak átment volna valamiért az előszobán. S rámszólt:</p>
         <p>- Miért nem kelsz fel? Ez úgyse használ.</p>
         <p>Majd utána mindjárt Oluska hangja:</p>
         <p>- Látod, - szólt, - ez lett a vége.</p>
         <p>Nem feleltem, tovább feküdtem mozdulatlanul.</p>
         <p>Aztán Lidi jött ki a konyhából:</p>
         <p>- Itt útba lesz ám, - szólt.</p>
         <p>Kezdte felszedni körülem a hosszú futószőnyeget s összegöngyölni, mint ahogy minden este
            szokta. Éreztem a büdös porszagot s mikor hozzámért a göngyöléssel, újra szólt:</p>
         <p>- No mozogjon már, mert nekem más dolgom is van.</p>
         <p>Nem mozdultam. - Hagyj, - szóltam.</p>
         <p>- Én nem bánom, - mondta, - miattam fekhet itt estelig, csak hagyja, hogy felszedjem a
            szőnyeget.</p>
         <p>Kiráncigálta alólam:</p>
         <p>- No, - szólt, - mindég mondtam, hogy maga egy igazi kis ördög.</p>
         <p>S halkabban befelé nevetve:</p>
         <p>- De az igaz, hogy jól megmondta az apjának. Maga meg az apja! Az egyik tizenkilenc, a
            másik egy híján húsz. Igazi istentelenek. Mindig is tudtam.</p>
         <p>Felkeltem, mert egyedül akartam lenni valahol. Szótlanul bementem a szobánkba s ott
            lekuporodtam a kályhasarokban. S hevertem ott, mintha csak leestem volna a lépcsőről úgy
            fájt mindenem.</p>
         <p>Vártam, hogy majd anyám szól: - Eridj a templomba, Ernuskóval.</p>
         <p>De nem szólt.</p>
         <p>Láttam, Ernuskó egyedül ment a templomba.</p>
         <p>Gondoltam: persze, nem engednek a templomba, mert félnek, hogy ott meg fogom mondani
            mindenkinek, úgy ahogy ígértem.</p>
         <p>Akkor setétedni kezdett. Csak legyen setét, gondoltam, minél setétebb lenne.</p>
         <p>És sohase lenne világos.</p>
         <p>Hiszen úgyis vége mindennek.</p>
         <p>Erre mindjárt világosság támadt. Anyám jött be, felgyujtotta a villanyt és teríteni
            kezdett a vacsorához.</p>
         <p>Sírósan, lágyan beszélt:</p>
         <p>- Tudod te, mit tettél?</p>
         <p>Gondoltam: minek is feleljek neki? Fáradt vagyok és most már úgyis tudja, mit gondolok
            róluk. S úgyis vége mindennek.</p>
         <p>Elhelyezte egymás mellett a hideg tányérokat, én pedig éreztem, hogy a fejem és egész
            testem forró volt a veréstől.</p>
         <p>S anyám megint szólt:</p>
         <p>- Mindég mondtam, hogy nincs rendes eszed és amit tettél, nem is tudom máskép magamnak
            megmagyarázni.</p>
         <p>Nem szóltam.</p>
         <p>Oluska anyám kezéhez adta tálcán a holmikat, ő pedig mindent elhelyezett az asztalon,
            most apámnak a pirított zsemlyéket, aztán a bort és az ásványvizet.</p>
         <p>S folytatta:</p>
         <p>- Azt akarod úgylátszik, hogy megöljék apádat az izgalmak. Vagy hogy bűnbeessék miattad
            és agyonverjen. Mit akarsz? Mióta csak megszülettél, csupa izgalom az élet miattad.</p>
         <p>Most az evőeszközöket rakta a helyükre.</p>
         <p>- Komolyan mondom, - szólt, - azt hiszem, hogy nem is vagy a mi gyerekünk. Hogy valami
            rossz szellem hozott közénk. A mi vesztünkre.</p>
         <p>Megállt és felkiáltott:</p>
         <p>- Így beszélni egy apával és egy anyával! Egy gyermeknek!!</p>
         <p>S még hangosabban:</p>
         <p>- Egy zsidó gyermeknek. Egy pap gyermekének!</p>
         <p>Most láttam, hogy az asztalon rendes helyemet anyám üresen hagyta.</p>
         <p>Gondoltam: nem akarják, hogy asztaluknál egyek. Jó.</p>
         <p>Most a poharakat rakta rendbe:</p>
         <p>- Hát azt hiszed, hogy te megítélheted az apádat? Még ha százszor idősebb volnál, akkor
            se. Nem tudod ezt? Hogy ennél nagyobb vétek nincsen? Az egész világon. Mégha százszor
            rosszabb volna apád, mint amilyen jó, akkor se szabadna megtenned. Egy apa az szent. Én
            soha mégcsak gondolni se mertem rosszat apámról. Isten nyugtassa. Sem anyánkról. És apád
            se az övéről. És biztos vagyok benne, hogy testvéreid se gondoltak sohasem. Amit te
            tettél, ezt sohasem bocsátja meg neked az Isten. Majd meglátod. Emlékezz vissza. Hogy én
            mondtam neked. Meglátod, milyen lesz a te életed. Sírva fogsz visszagondolni ránk és
            erre a napra, mikor én ezt megmondtam neked.</p>
         <p>Most végzett a terítéssel.</p>
         <p>- Én mától fogva, - szólt, - leveszem rólad a kezemet. Mindég védtelek. Te tudod
            legjobban. De mostantól vége ennek. Isten nem bocsátaná meg, ha még tovább védenélek.
            Tegyen veled apád, amit akar. Nincs olyan rossz, amit ha tenne veled, meg ne
            érdemelnéd.</p>
         <p>Közellépett hozzám. Gondoltam, hátha ő is megüt és visszahúzódtam.</p>
         <p>- Ne félj, én nem ütlek meg. Ne mondhasd sohasem, hogy az anyád megütött. Azt is tudom,
            hiába beszélünk. Úgyis csak átkot és szégyent hozol ránk, ha megnősz. Habár nem tudom,
            Isten mért teremt ilyen gyermeket. És mért éppen nekünk adott? Mikor mindketten mindig
            tisztességben és becsületben éltünk.</p>
         <p>Belenézett az arcomba és felkiáltott:</p>
         <p>- Óh, te átkozott! Azt hiszed, nem látom, hogy most is csak azt gondolod: beszélhetsz
            nekem.</p>
         <p>Most elment tőlem és körüljárt piros arccal az asztal körül.</p>
         <p>- Apádnak gyomorbaja van. S az izgalom árt neki. Nekem meg a szívemet teszed tönkre, ami
            úgyis gyönge. Idáig is már szívbajt kaptam miattad. Attól fogva, hogy az ablakba másztál
            fel, mindig szívdobogásokra ébredek. Te tudod ezt. Mert hallod elégszer és látod, hogy
            az orvos jár hozzám. S kérdi: mi az, mi az? De mit mondjak neki? Megmondhatom, hogy
            milyen gyermekkel vert meg minket az Isten? Hogy elvigye a hírét, ahová csak jár? Nem,
            még ráadásul hallgatnunk is kell. El kell titkolnunk ezt a szégyent, aki te vagy nekünk,
            semhogy az irígy és a gonosz emberek hírét vigyék és bemocskolják a te becsületes
            apádat, mikor úgyis annyi ellensége van az embernek a hitközségben. S miért? Mert apád
            tiszta és feddhetetlen. És nem törődik semmivel a kötelességén kívül. Ezt nem bírja a
            sok irígy, gonosz és haszonleső ember, legszívesebben a falatot is kitépnék a szánkból.
            S most még csak az hiányzik, hogy felálljon valaki a gyűlésben. És azt mondja: így, meg
            így neveli a pap a fiát. Hogy az ilyeneket mond az iskolában az Istenről. És az apjáról
            meg anyjáról. Micsoda egy pap ez, aki így nevelte a fiát? Ha megtudják az óhitűek, a
            másik hitközség: képesek még az ujságokban is megtámadni apádat. Hogy ilyenek az
            újhitűek. A papjuk a saját fiát se tudja jó zsidónak nevelni. És örülni fognak, hogy
            árthatnak neki. S miért? Mert velük is csak mindig jót akart apád. Mindjárt, hogy
            idejött a városba, csak azt akarta, hogy a zsidók legyenek mind együtt és szeressék
            egymást. S akkor éppen neki van ilyen gyermeke. Előre reszketek, hogy mit mondtál az
            iskolában. De most majd megtudja apád odalent a templomban. Még szerencse, hogy az apád
            igazgató az iskolában és a Würz bizonyára tekintettel lesz rá. És ismeri, és tiszteli
            apádat. És tudja, hogy mi csak jóra nevelünk téged. És látta, hogy milyen más Ernuskó és
            Oluska. De a többi ember, az irigyek és gonoszok és általában az emberek azt hiszik,
            hogy amilyen a gyerek, úgy nevelte az apja.</p>
         <p>Most Oluska szolgálatkészen behozta az én tányéromat és evőeszközeimet.</p>
         <p>Megállt velük anyám előtt.</p>
         <p>S megkérdezte:</p>
         <p>- Akkor az övét hová tegyem?</p>
         <p>- Csak vigyétek ki a konyhába. Ezentúl odakint fog enni. Büntetésből. - Felém fordult. -
            És utána mindjárt bemész a szalónba, ott fogsz aludni, mert apád nem is akar látni
            többé. Meddig, azt nem tudom. És nem is bánom, mert én nem védelek többet.</p>
         <p>Most Lidi jött be és a kályhában a tüzet igazította.</p>
         <p>- Lidi, - szólt az anyám, - a Gyuri eztán kint fog enni a konyhában.</p>
         <p>Lidi felelt:</p>
         <p>- Csak tessék. Van ott elég hely.</p>
         <p>S anyám:</p>
         <p>- Csak azt akarom mondani, hogy hagyja őt. És legjobb, ha nem is szól hozzá.</p>
         <p>Mire Lidi:</p>
         <p>- Miattam hónapokig is ott ülhet. Csak ő hagyjon békén engem.</p>
         <p>Megpiszkálta a tüzet, aztán felemelkedett.</p>
         <p>- Nagysága kérem - szólt, - mondanék én valamit. Ha lehet.</p>
         <p>Anyám várta.</p>
         <p>- Én - folytatta Lidi, - tetszik tudni, mindég mondtam, hogy maga az ördög van az
            úrfiban, mióta csak visszahozták a faluból. Nagysága mindig mondta: majd megjavul. Majd
            csak jobb lesz egyszer. De én mondtam: nem hiszem. És úgy is van. Éppen ezért, tetszik
            tudni és érteni engem, minthogy én szoptattam őt, sokszor gondolom: látod-e Lidi, nem
            sokat használt neki, hogy tőled szopott. Máskor meg egyenest szégyellem magam emiatt. S
            gondoltam az előbb is: mit lehetne tenni vele, hogy megjavulna? Mert mondom: megkérdezem
            a nagyságát, hogy talán maguknál is megvan, ami nálunk falun, hogy rá lehetne
            imádkoztatni. A nagyságos úr pap. Tudom, hogy ez a mi falunkban használt a gyereknek,
            nem is egyszer kiment belőle az ördög.</p>
         <p>- Jól van Lidi - felelt anyám, - ilyen nincs nálunk. De majd csak lesz valahogy.</p>
         <p>- Kár - szólt Lidi, - kár, hogy nem katolikusok. Akkor lehetne.</p>
         <p>Anyám pirosra vált.</p>
         <p>- Ne beszéljen már ilyen szamárságot. Nem tudja, hogy ilyet a mi házunkban nem lehet
            mondani? Elég régen szolgál nálunk.</p>
         <p>- Ej na - szólt Lidi, - már nem is szóltam semmit.</p>
         <p>S kiment.</p>
         <p>Anyám utána szólt:</p>
         <p>- Még csak ez az ostoba hiányzott ma itt nekem.</p>
         <p>Most Oluska kiszaladt, aztán mindjárt visszajött.</p>
         <p>- Már megjött apa!</p>
         <p>Anyám rámnézett:</p>
         <p>- Akkor most csak menj ki a konyhába. Itt nincs helyed többé.</p>
         <p>Szótlanul kimentem s leültem a konyhaasztal mellé.</p>
         <p>Fáradt voltam nagyon és egyre forróbb. Azért abból, amit anyámtól hallottam, sok minden
            megmaradt a fejemben. De úgy, hogy azértse akartam törődni vele.</p>
         <p>S mikor néztem, amint Lidi bevitte a tálat, gondoltam: Úgy, úgy. Most már legalább úgy
            van, ahogy mindég gondoltam. Nem vagyok már igazi gyermekük.</p>
         <p>Mint ahogy nem is voltam az sohasem.</p>
         <p>Így jó.</p>
         <p>És ne is legyen többé máskép. Ne is akarjanak többé engem látni!</p>
         <p>Jól van. Végre hát el fognak kergetni.</p>
         <p>Magamtól úgyse mertem elmenni. Most majd mégis!</p>
         <p>És addig is itt fogok enni mindég. Együtt a Lidivel. Míg csak el nem kergetnek.</p>
         <p>A negyedik osztályba úgyse jutok már, mert ha ők nem adnak inasnak, én akkor is elmegyek
            majd.</p>
         <p>Csak jőjjön sötétség, hogy ezt meggondolhassam.</p>
         <p>Lidi kihozta nekem az ételt, de alig érintettem, mert nem kellett. Aztán mindjárt mentem
            be a szalónba, hogy hadd jőjjön a sötétség. És én hadd gondolkodjak.</p>
         <p>Oluska hozta be az ágynemüt.</p>
         <p>- Na - mondta újra, - ez lett a vége!</p>
         <p>Feléje fordultam haragosan:</p>
         <p>- Megmondom neked is, ne félj. Nemcsak nekik.</p>
         <p>Ő is haragosan fordult felém:</p>
         <p>- Te se félj, majd ellátják a bajodat. Nem fogsz tovább iskolába járni. Inasnak
            mehetsz!</p>
         <p>- Akkor is megmondom az igazat. Hogy te csak egy lány vagy, aki semmitse számít. Egy
            irígy majom! Csak a tükör előtt ugrálsz. Ez az egész. És most ezt is elárulhatod.</p>
         <p>Vörös lett.</p>
         <p>- Pfuj, te inas! - és kiment a szobából.</p>
         <p>Oluska csak a dunyhát hozta be és a lepedőt, a vánkos még hiányzott. Nem törődtem vele.
            A dunyhával se. Nem is akartam a pamlagra feküdni. Úgyis, gondoltam, inas leszek. És
            azok a padlón feküsznek.</p>
         <p>Úgy, ahogy voltam, a szőnyegre feküdtem.</p>
         <p>De alighogy eloltottam a villanyt, Ernuskó jött be a vánkossal.</p>
         <p>Megállt és komolyan nézett rám:</p>
         <p>- Ezzel nem érsz semmit. Minek csinálsz ilyeneket mindég?</p>
         <p>Felültem, hogy végre neki is megmondjam «az igazat».</p>
         <p>- Persze - szóltam. - Te csak azzal törődsz, hogy jó tanuló légy. De azzal, hogy nekem
            igazam van-e, azzal nem. Az neked mindegy. «Mért csinálsz ilyet?» Azt mondd meg, igazam
            volt-e? Vagy nem! Azt mondd. Mert én meg a többivel nem törődöm. Igazam volt-e vagy
            sem?</p>
         <p>- Persze, hogy nincs igazad! Neked vigyázni kell arra, hogy apa pap. Erről nem is lehet
            beszélni. Hát még úgy, ahogy te beszéltél. Én nem is értem. Igaza van anyának, hogy
            nincs helyén az eszed. Én is azt mondtam neki.</p>
         <p>- Én csak azért beszéltem úgy, mert apa vert. És miért? Nekem nem szabad kérdezni és
            megmondanom az igazat? Csak azért, mert ők a szüleink? És mert enni adnak és aludni.
            Azért én ne mondjam meg az igazat?</p>
         <p>- Neked semmiben sincs igazad. Hiába beszélsz.</p>
         <p>- Abban sincs, hogy apa csak mutatja, hogy van Isten és csak beszél, anyával együtt, de
            azért tudják, hogy nincs. Ebben nincs igazam? És abban, hogy ők sohasem voltak
            «önzetlenek» és mindég csak a pénzüket nézik. Hát szabad ezt egy papnak, aki mindég az
            Istent emlegeti. Ebben nincs igazam?</p>
         <p>- Persze, hogy nincs - felelte, - ők tudják, hogy mit kell tenni. És nem te. És akármit
            beszélsz, te nem vitatkozhatsz velük. És te nem bánthatod őket.</p>
         <p>- Úgy? Csak ők bánthatnak engem?</p>
         <p>- Igenis. Csak ők. Ha úgy viselkedsz, mint ma és mindég. Mert ők a mi szüleink. Ha te
            ezt nem érted, akkor nincs eszed.</p>
         <p>- Nem igaz - feleltem, - mert eszem igenis van. És minden, amit mondtam, úgy van. Hogy
            gonosz vagyok, az meglehet, azt nem is tagadom és nem is tagadtam előttük sem. De ők még
            nálamnál is gonoszabbak. Csakhogy ők ezt nem vallják be! De én bevallom, gonosz vagyok,
            hát akkor az vagyok. Legyek az. De legalább én nem tagadom. De ha ők jobbak lennének,
            akkor én is jobb lennék.</p>
         <p>- Csak hallgass - szólt Ernuskó, - te mindig rossz voltál, Oluskát is hányszor
            bántottad, - és most piros lett: - Nekem is hányszor mondtad: ó te jó tanuló! De én nem
            törődtem vele. Miattam a fejed tetejére állhatsz - és most egész büszke lett, - de
            anyát, apát ne izgasd. Csak azért beszélek veled, mert neked lesz csak rosszabb. Még
            ennél is, ahogy most van. Ha van eszed, mint te mondod, akkor ezt úgyis tudod. Inas
            akarsz lenni?</p>
         <p>Engem is elfogott a büszkeség.</p>
         <p>- Én meg - szóltam, - fütyülök az eszedre, meg a jó tanulásra. És inkább leszek inas. És
            ha akarom, még gonoszabb leszek. És ha felnövök, minden ütést visszaadok.</p>
         <p>Erre anyám nyitott ajtót. De nem jött be.</p>
         <p>- Hagyd - szólt Ernuskónak, - ezt az elvetemült fajzatot. Gyere.</p>
         <p>Ernuskó kiment. Anyám pedig így szólt:</p>
         <p>- Itt maradsz és eztán senkisem fog többé szóbaállni veled.</p>
         <p>- Hát akkor nem fog - feleltem, ő pedig betette az ajtót.</p>
         <p>Visszafeküdtem a földre és leoltottam a villanyt. De aztán, ahogy a szőnyeget éreztem
            magam alatt, újra felkeltem, elhúztam magam alól és a hideg padlóra feküdtem.</p>
         <p>Úgyis azt akarják, hogy meghaljak - gondoltam, - anyám mondta: minek is az ilyen. Hát
            jó, nem lesz.</p>
         <p>S a sötétben levetettem magamról minden ruhát, még az inget is s úgy feküdtem, a hideg
            padlóra. Éreztem a viaszkolás szagát. S gondoltam: majd csak «meghülök» és akkor talán
            «meg is halok». És akkor nem kell inasnak se menni. És ők örülhetnek, amikor
            eltemetnek.</p>
         <p>S eszembe jutott, mikor ki akartam esni az ablakon.</p>
         <p>Akkor még, gondoltam, azt hittem, hogy a temetésemen sírni fognak. De most ha
            megtörténne, tudom, csak örülnének. De azért akkor se mernék mutatni, hogy örülnek. Azt
            mutatnák, hogy bánkódnak, mert szégyelnék a többiek előtt, mert ők «a jó szülők» és ők
            «a pap meg a papné». Apa beszédet mondana és az Istenről hazudna a síromnál, anya meg
            sírna és a testvéreim is, pedig belül mind azt gondolná: csakhogy megszabadultunk tőle.
            Óh, milyen jó volna, gondoltam és elképzeltem, hogy ha én akkor ott a saját temetésemnél
            felkiálthatnék: - Hazudnak, mind hazudnak. És örülnek.</p>
         <p>Hagytam most már, hogy rámboruljon a setétség. De a csend és a setétség és a fáradtság
            sem hagyott aludni.</p>
         <p>Egész egyedül vagy, gondoltam, senkise törődik veled eztán. Mind haragszanak, akikhez
            tartozol. Tudod jól, hogy rajtuk kívül senkid sincs. Sem a tanítóid, sem az
            iskolatársaid közt nincs senki, aki veled törődne és akivel te is törődnél. Egész
            egyedül vagy, ugyanúgy, mint amikor nem mertél kiesni az ablakon és utána kikaptál és
            nem mertél elszökni. Mert csak féltél. Most se fogsz merni elszökni és inasnak se fogsz
            merni menni. Persze hogy jó volna meghűlni és meghalni. De azt sem fogod merni. Majd
            mindjárt felveszed az ingedet és aztán még a pamlagra is visszafekszel és még a dunyhát
            is magadra veszed. Nehogy meghülj. És aztán megint csak sírni fogsz titokban. Te gyáva.
            Nem az voltál mindég?!</p>
         <p>- Az voltam, de most nem leszek.</p>
         <p>- Az leszel.</p>
         <p>- Azért sem leszek.</p>
         <p>S belekapaszkodtam, belevájtam körmömet a padlóba.</p>
         <p>- Aki annyi ütést kiállt, az nem gyáva. És kiállok még többet is.</p>
         <p>S kezdtem beleverni a fejemet a padlóba:</p>
         <p>- Nem va-gyok gyá-va, nem va-gyok gyá-va.</p>
         <p>- De merd erősebben!</p>
         <p>- Me-rem e-rő-seb-ben.</p>
         <p>S mindegyik szótagnál egyre jobban vertem oda a fejemet.</p>
         <p>- De hát nem mered «széttörni» a koponyádat, ahogy apád mondta.</p>
         <p>Megállt a fejem.</p>
         <p>- Ez igaz, minden erőmmel nem merem odaütni.</p>
         <p>- No látod. És azért nem mersz elszökni se. Pedig most már kilencéves multál és a
            tizedikben vagy. Már elmehetnél inasnak. De elmennek nyolcévesek is. Láttad őket
            elégszer, amikor az utcán visznek mindenfélét és fütyülnek. Azok igazán «fütyülnek» az
            iskolára. Azok igazán otthagyják a szüleiket. Hogy azok keresztények? Persze, hogy azok:
            és azért fütyülik:</p>
         <p>- Feiger Jud - vagyis hogy gyáva zsidó, mert ez az, ami te vagy. Nemcsak most, mindig az
            voltál.</p>
         <p>S valahányszor hallottad őket az uccán kiabálni: azokat a poncikter gyerekeket, átmentél
            a másik uccasorra, s gondoltad: - óh, ha meg merném verni!</p>
         <p>De nem merted. Pedig hányszor voltak kisebbek nálad. Nagy csizma volt rajtuk, és egy bő
            kis barna zubbony, mint ahogy a nagyok viselik náluk és ostor meg villa a vállukon és
            már egy egész ökrösszekeret elhajtottak és kiabálnak: - há du, na há...</p>
         <p>És az ökrök engedelmeskednek nekik. Te pedig nem mernél még melléje sem állni egy olyan
            ökörnek, hát még elhajtani egy olyan szekeret. Ők kimennek apjukhoz a földekre és a
            szőlősdombok közé és ott dolgoznak: ásnak, kapálnak és trágyát hordanak. Ők igazán
            fütyülnek az iskolára és ha őket az apjuk megveri, otthagyják, vagy visszadobják
            sárral, kővel, és elfutnak és nem jönnek haza többé.</p>
         <p>És nem gondolják, úgy mint te: hol fognak hálni, jaj a rémítő sötétség!</p>
         <p>És ki fog nekem enni adni?</p>
         <p>És nyalánkságot, meg játékot és mesekönyveket?</p>
         <p>És jaj, hányast adott a tanító úr?</p>
         <p>De te, úgy van: feiger Jud vagy.</p>
         <p>És apád tudja, hogy az vagy. És azért mer téged ütni, verni.</p>
         <p>Tudja, hogy nem mersz elmenni és azt is, hogy meghalni sem mersz!</p>
         <p>És azt is, hogy úgy, olyan rossz ruhában és sárban dolgozni sem mernél. Az neked nem
            kellene.</p>
         <p>Te csak meséskönyvet akarsz és enni, nyalánkságot.</p>
         <p>És ha mégy, félsz: csak ne jöjjön valami kiabáló poncikter fiú. Vagy más fiú. És ne
            kiabáljon rád:</p>
         <p>- Feiger Jud.</p>
         <p>Mert akkor csak pirulsz.</p>
         <p>És csak nagyon setét ne legyen.</p>
         <p>Még a Weiszék boltjáig is félsz menni, vacsora után, ha véletlenül leküld az anyád, vagy
            az apád, mert a Lidinek sok a dolga.</p>
         <p>Mert akkor mindjárt: jaj mi jön elő a setétből?</p>
         <p>S mikor befordulsz valamelyik sarkon: jaj, mi lesz ott a sötétben: mi vár ott a sarok
            másik oldalán?</p>
         <p>Nem, nem, te soha, még ezek után se mégy el inasnak magadtól, mert gyávább vagy minden
            keresztény fiúnál.</p>
         <p>De még a zsidó fiúk közt sem vagy sem az első, sem a második. A vége felé vagy. Mert a
            Rót meg a Züsz is sokkal bátrabbak nálad. De mások is. És a többinél is kevesebb vagy;
            mert azok legalább tanulnak és szívesen járnak iskolába.</p>
         <p>De te ezt is csak azért tennéd, mert muszáj és hogy büszke lehess egy kicsit.</p>
         <p>De még erre is lusta vagy.</p>
         <p>Nem úgy, mint Ernuskó.</p>
         <p>Csak a mese kell neked.</p>
         <p>Ha most így volna, ha most úgy volna.</p>
         <p>A temetésem így meg úgy.</p>
         <p>Meg ha most jönne: egy titokzatos király.</p>
         <p>Vagy egy varázsló...</p>
         <p>És egy táltos; meg egy terülj asztalkám...</p>
         <p>Kereszténynek gyáva vagy.</p>
         <p>Zsidónak meg lusta vagy.</p>
         <p>Hát ezért üthet téged az apád. Csak a szájad járt.</p>
         <p>De azonnal nem mertél elmenni.</p>
         <p>Csak: mondom mindenkinek...</p>
         <p>De visszaütni sem merted és elmenni sem.</p>
         <p>Ma sem, holnap sem. Sohasem. Itt maradsz és örülni fogsz, ha megint lefekhetsz odabenn a
            régi ágyadba és a kezüket fogod csókolni és engedelmeskedni fogsz és tanulni, amíg ők
            akarják.</p>
         <p>Mert ők nem fognak téged inasnak adni, azt is tudod.</p>
         <p>Mert szégyelnék.</p>
         <p>Útálni fognak, de te majd bocsánatot kérsz és minden úgy lesz, ahogy volt...</p>
         <p>Felültem mezítelenül a padlón.</p>
         <p>Nem lesz így, mert akkor inkább meghülök itt és meghalok!</p>
         <p>Na majd meglátjuk.</p>
         <p>Na majd meglátjuk.</p>
         <p>Ezzel visszafeküdtem a padlóra és hagytam megint, hogy elborítson a csendes
            setétség.</p>
         <p>De nem soká.</p>
         <p>Mert újra kezdődött bennem:</p>
         <p>És aztán mi közöd neked azzal az Istennel?</p>
         <p>Tudod és magad is mondtad, hogy gonosz vagy.</p>
         <p>Hogy beszélhetsz akkor te az Istenről, hogy van-e vagy nincs?</p>
         <p>És hogy apád tudja vagy nem tudja, hiszi vagy csak hazudja, vagy akármi...</p>
         <p>Erről csak akkor beszélhetnél, ha jobb volnál, mint az apád.</p>
         <p>De te csak azt mondod: én is gonosz vagyok, de ő is. Kezdje ő: hiszen nagyobb ő, aztán
            majd...</p>
         <p>De ez nincs a tízparancsban, hogy előbb ő, aztán én.</p>
         <p>Tehát te nem beszélhetsz az Istenről.</p>
         <p>- Nem is akarok - feleltem magamnak, - mert nincs is.</p>
         <p>Ezt sem tudhatod te. Hátha igenis van. De csak a jó embereknek, amilyen az Ábrahám volt,
            meg a Jákob.</p>
         <p>- Az csak mese - mondtam, - azok sem voltak jók, mert nincs is jó ember. Csak olyanok
            vannak, mint én, meg a szüleim, meg Ernuskó és Oluska. Vagyis a zsidók. Akik inkább csak
            gyávák, szégyenkeznek és jól tanulnak, és nem veszekednek, mert «többet ésszel, mint
            erővel», ahogy apa szokta mondani. Vagy olyanok, mint a keresztények, akik inkább bátrak
            és ha megütik őket, ők visszaütik. És azért vannak köztük is, akik tanulnak, de többen,
            akik nem. Aztán még «lányok» vannak, «nők», akik vagy «anyák» és engedelmeskednek a
            «férjüknek», mint anyám, vagy lányok és azok is engedelmeskednek: és mind a ketten: a
            ruhát szeretik és a tükörben nézik magukat és örülnek, ha valaki dícséri őket vagy a
            ruhájukat, hogy szépek. De más ember? Jó? Vagyis olyan «önzetlen», mint a Würz mondta,
            ilyen nincs.</p>
         <p>Hogyha nincs is jó ember, azért jó Isten még lehet.</p>
         <p>Hát lehet, de akkor ő az egészet, ami itt van, nem szereti.</p>
         <p>Majd küld rá vízözönt, ahogy a Bibliában van.</p>
         <p>De miért? Mikor az egészet «ő teremtette». Hát nem tudta, hogy rosszat teremtett? Ha
            Isten, akkor tudta. És mégis vízözönt csinál? Ez egy jó Isten? Ez nem lehet jó Isten. Ez
            akkor csak egy olyan, mint akár az apám.</p>
         <p>Tudja régen, hogy rossz vagyok.</p>
         <p>De azért nem jár elől jó példával, hanem üt.</p>
         <p>Az Isten is, nem úgy teremtette a világot, hogy jó legyen. Hanem rosszat teremtett.</p>
         <p>És aztán üt.</p>
         <p>Vízözönt csinál.</p>
         <p>Ez nem egy jó Isten, hanem csak olyan, mint az apám. Vagy még rosszabb.</p>
         <p>Mert apám nem teremtett engem. Csak nála vagyok. De az az Isten teremtette őt, az apát,
            és engem is. És ilyen rosszul az egészet! Hogy ő csak üt!</p>
         <p>És akkor mért mondják az emberek jónak? Hogy hízelegjenek neki! Hátha segít nekik.</p>
         <p>És a másikat elpusztítja. És nem nekik kell agyonütni.</p>
         <p>Anyám is így beszélt: ne üsd agyon apa, majd az Isten.</p>
         <p>A templomban is így imádkoznak: verd meg, aki nekünk árt, aki minket bánt.</p>
         <p>És talán a keresztények is.</p>
         <p>Ilyen Isten lehet, hogy van.</p>
         <p>De jó Isten, az csak hízelgés.</p>
         <p>És ha én nem akarok többé gyáva zsidó lenni, akkor ezt így meg is fogom mondani majd
            mindenkinek. Előbb a zsidótemplomban, aztán a kereszténytemplomban.</p>
         <p>És aztán aki üt, azt visszaütöm. Az apámat is. Még ha agyonütnek, akkor is. És ha úgy
            félek, hogy még, akkor is.</p>
         <p>De minderre folyvást belül egyetlenegy válasz jött:</p>
         <p>- Csak a szájad jár.</p>
         <p>- Nem - feleltem.</p>
         <p>- De.</p>
         <p>- Nem.</p>
         <p>- Menj csak, vedd fel az inged.</p>
         <p>- Nem, nem, nem...</p>
         <p>S bár éreztem, hogy fázom, és egyre jobban fázom, ismételtem:</p>
         <p>- Nem, nem, nem fázom, nem fázom.</p>
         <p>- De ha meghülsz és meghalsz, akkor nem teheted meg, amit mondtál.</p>
         <p>Erre megint felültem és elgondolkodtam:</p>
         <p>- Jó - feleltem, - ez igaz. És akkor inkább nem hülök meg.</p>
         <p>És erre felvettem az inget.</p>
         <p>De többet nem! - gondoltam - se takarót, se dívánt nem akarok. És ingben feküdtem vissza
            a padlóra.</p>
         <p>S megint hagytam a sötétséget, hogy most már jól elbújhassak belé.</p>
         <p>El is bújtam, s aludtam, de egyszerre csak megint felébredtem.</p>
         <p>Nagy sötétség volt, még nagyobb, mint mikor elaludtam.</p>
         <p>S nagyon fáztam.</p>
         <p>Mégis csak meghülsz és meghalsz. Kevés az ing. Feküdj a pamlagra és takarózz be
            rendesen, különben nem teheted meg, amit akarsz.</p>
         <p>No jó. Hát csak azért, de csakis azért. Hogy azt megtehessem.</p>
         <p>Álmosan másztam a pamlagra s alig hogy betakartam magam, újra elaludtam.</p>
         <p>A világosság, ahogy rányitottam a szememet, mindjárt ezt mondta bennem: áh, itt vagyok a
            pamlagon és a dunyhámmal betakarva.</p>
         <p>Mégis csak jobb lett volna, ha mezítelenül tudtam volna maradni, lent a padlón.</p>
         <p>Most erősen kezdtek szólni a harangok: ne feledd el, - amit - igértél - ne - fe - ledd -
            el. Így kongtak.</p>
         <p>- Hogy ne - künk - is megmondod, hogy hazugság az egész.</p>
         <p>Nemcsak tinektek, nekünk is: a keresztényeknek.</p>
         <p>Felültem s szóltam egész hangosan, mintha a harangokkal feleselnék:</p>
         <p>- Igenis, nektek is, mert ti épp úgy hazudtok, mint mi.</p>
         <p>De a harangok mindjárt megadták a választ:</p>
         <p>- De te, ha egy körmenetet láttál, oda se mertél menni megnézni.</p>
         <p>- Ez igaz - feleltem a harangoknak, - mert nem akartam térdepelni és levenni a kalapot,
            mert mi nem térdepelünk és nem vesszük le a kalapot.</p>
         <p>S a harang: féltél, hogy valaki szólni fog, ni, hiszen ez egy zsidó, hogy mer ez
            idejönni, mikor mi térdepelünk! Üssétek, dobjátok... verjétek!</p>
         <p>És egy másik: nemcsak egy zsidógyerek, de a papnak a gyereke.</p>
         <p>És egy harmadik: ez azt gondolja, hogy mi bálványimádók vagyunk. És titokban nevet
            minket mindig. És most még idejön? Hogy meri ez ezt, mikor mi sokkal többen vagyunk és
            úgy haragszunk rájuk! Térdre veled, zsidó gyerek. Térdre, térdre, térdre...</p>
         <p>- Ez igaz - feleltem, - tagadni semmit se fogok - féltem mindig! De most nem fogok. És
            megteszem az igazat.</p>
         <p>- Nono - szólt a harang, - ha csak ütni kezdünk, összerezzensz!</p>
         <p>- Ez is igaz.</p>
         <p>- És akkor most nekünk is meg akarod mondani az igazat?</p>
         <p>- Nekünk - kongott a harang, - ne - künk?</p>
         <p>És aztán mindjárt bele egy második harang, aztán egy harmadik, negyedik, ötödik.</p>
         <p>- Ne - künk - ne - künk, akik olyan sokan vagyunk? Vigyázz, mert mi sokkal nagyobbakat
            ütünk ám, mint az apád.</p>
         <p>- Bimm! bamm! bumm!! és nem a szalónba csukunk be tégedet, hanem a föld alá, egy
            ketrecbe, vaslánccal a börtönbe és olyan sűrű rács mögé, amilyet te a várostoronynál
            szoktál látni, mikor anyáddal a piacon mentél és vitted a szatyrot és kérdezted:</p>
         <p>- Mi ez?</p>
         <p>- Ez a börtön, idecsukják a tolvajokat, rablókat, gyilkosokat és gyújtogatókat. Ott
            őrzik őket és nem kapnak enni és világosság sincs náluk és mozogni is alig tudnak.</p>
         <p>- Igen, te is odakerülsz, ha a keresztényeknek is megmondod az igazat. Tudd meg! Mert a
            zsidók még nem fognak odadugni, ha megteszed, ők csak úgy tennének, mint az apád:
            szégyelnének téged és azt mondanák: nincs helyén az eszed. És csak befognák a szádat és
            odaadnának az apádnak és mondanák: hát magának, főtisztelendő úr, ilyen fia van? Csak
            verje meg. De a keresztények börtönbe csuknak egyenesen és se világosságod, se enned nem
            lesz, még csak mozdulni se fogsz és mindennap bejönnek hozzád:</p>
         <p>- Ahá, ez az a büdös zsidógyerek, aki azt mondta: Ti is csak olyan hazugok vagytok, mint
            a mieink, mert így az Isten, meg úgy a bálványok...</p>
         <p>És vernek és ütnek.</p>
         <p>No, még mindig «megteszed»?</p>
         <p>- Igenis - szóltam - meg, és ugyanazt fogom mondani a keresztényeknek a börtönben
            is:</p>
         <p>- Csak üssetek agyon, hiába üttök agyon.</p>
         <p>Úgy mint az apámnak.</p>
         <p>És ezt meg fogom tartani.</p>
         <p>Elhagytam a pamlagot és felöltöztem. Minden egyes ruhadarabom mondott valamit:</p>
         <p>- De éhes vagy!</p>
         <p>- Nem baj!</p>
         <p>- És szeretnél kávét meg zsemlyét.</p>
         <p>- Nem baj!</p>
         <p>- Nana, csak vigyázz.</p>
         <p>- Azért sem baj.</p>
         <p>- Mert ha hozzányúlsz az ő kávéjukhoz és az ő zsemlyéjükhöz, akkor utána úgyis tudod
            már. A kávé azt fogja mondani: ej, de jó vagyok neked, maradj te csak itt, hagyd ezt a
            sok «szamárságot» és «zabolátlanságot», ahogy apád szokta mondani. Ezt mondja majd a
            kávé, mert már nem egyszer mondta, mikor szerettél volna elszökni. Hát csak vigyázz!</p>
         <p>Erre apám nyitott be, felöltőben és imaszíjjal az ujjain, mint mindig, ha reggel a
            templomba készült. Teljes szigorúsággal nézett végig rajtam.</p>
         <p>- Most kimész megmosdani, aztán azonnal visszatérsz ide. S itt maradsz egész nap.
            Megértetted?</p>
         <p>Nem szóltam. Vigyázz, - gondoltam, - ne légy gyáva zsidó! Újra kérdezte apám:</p>
         <p>- Megértetted? Majd megtöröm a gonosz lelkedet, nyugodt lehetsz. Itt bent maradsz és
            csak akkor mehetsz ki, ha szükséged lesz. Akkor kopogsz. Egyébként itt maradsz és nem
            kapsz enni.</p>
         <p>Ezzel betette az ajtót. S becsukta.</p>
         <p>Úgy, - gondoltam, - akkor hát úgyse kell a kávétól félnem.</p>
         <p>Erre hallottam, amint apám Lidit hívta. Szólt:</p>
         <p>- A gyerek odabent marad, míg én a templomból fel nem jövök. Itt van a kulcs. Ezt magára
            bízom. Ha szükségre akar menni, kikíséri. De a gyerek sehová se mehet. Ezért magát
            teszem felelőssé. Ha rendetlenkedik és nem akar visszamenni ide a szobájába, csak verje,
            üsse, ahol éri. Maga elég erős nő.</p>
         <p>Lidi felelt:</p>
         <p>- Hát, ha éppen muszáj, elbánok én vele. Amíg az úr fel nem jön. De ha ilyen ördög és
            nem akarják, hogy ráimádkozzanak, mert azt maguknál nem szabad, akkor adják ki, hadd
            menjen a világba.</p>
         <p>- Azt maga nem érti, - szólt apám, - maga csak tegye, amit mondtam.</p>
         <p>Lidi nem szólt. Hallottam, amint apám elment. Aztán nemsokára anyámat hallottam, elkérte
            Liditől a kulcsot és belépett.</p>
         <p>Szeme ki volt sírva, de gondoltam, csak hadd féltse magát, meg apát, nekem most már
            mindegy.</p>
         <p>- Gyuri, - szólt, - még mindig nem vagy eszeden?</p>
         <p>Nem feleltem.</p>
         <p>Most Oluska behozta egy tálcán a kávét és a zsemlyét, s csúnya pillantást vetett
            rám.</p>
         <p>- Csak tedd le - szólt anyám - és menj.</p>
         <p>Most Ernuskó is megjelent az ajtóban, már hóna alatt a könyveivel. De csak komolyan állt
            és nem szólt hozzám, csak úgy nézett, mint aki gondolja: - miattam a fejed tetejére
            állhatsz, csak mit haragítod a szüleinket? Aztán szólt anyámnak:</p>
         <p>- Kezét csókolom - és ment.</p>
         <p>Oluska is távozott. Most már nekem is mennem kellene az iskolába, - gondoltam, - de erre
            ne is gondolj többet és erre a kávéra sem, különben megint csak nem úgy lesz, ahogy
            ígérted magadban.</p>
         <p>Anyám betette az ajtót s szólt lágy, aggódó hangon:</p>
         <p>- Apád még azt sem engedte meg, hogy ide bejöjjek. De én sajnállak, bár nem érdemled
            meg. Még mindig azt hiszem, hogy nem vagy, nem lehetsz mégse olyan gonosz, amilyen
            tegnap voltál és az éccaka talán már megbántad, amit tettél. Edd meg a reggelidet és
            aztán menj iskolába, rendesen, úgy mint máskor. A többit aztán majd rendbehozom apáddal.
            Ő jó ember, ha nem haragítod. És ha én kérni fogom, megbocsát neked. És elfeledi, amit
            tettél.</p>
         <p>Hallgattam.</p>
         <p>- No egyél és aztán menj iskolába. És többet, szót se az olyanokról és akkor még minden
            jó lehet.</p>
         <p>Néztem rá és a kávéra:</p>
         <p>Ez az én anyám és ez az én kávém, úgy mint annyiszor volt már és az az én iskolám
            odalent, ahonnét már úgyis elkéstem.</p>
         <p>De gondoltam:</p>
         <p>Ha most hallgatsz rá, nem teheted meg, amit akarsz. És megint engedelmeskedni fogsz
            apának. És ő ha akarja, megint ütni fog majd tégedet.</p>
         <p>- Nos, - szólt anyám, - nem akarsz enni?</p>
         <p>- Nem, - feleltem hevesen, - nem akarok többet enni maguknál.</p>
         <p>- Hát mit akarsz? - kérdezte anyám.</p>
         <p>- Maguknál semmit se akarok. Csak azt, hogy engem engedjenek el.</p>
         <p>Élesen és sandán lestem anyámat. S ő szólt:</p>
         <p>- Elengedjünk? Dehát te kicsiny vagy még. És jobb, ha még tanulsz, néhány évig legalább.
            Ezt most még te nem érted. De később hálás léssz majd. Meglátod. Hallgass rám.</p>
         <p>- Nem akarok hallgatni. És tanulni sem akarok maguknál.</p>
         <p>- Hát hol akarsz tanulni?</p>
         <p>- Sehol se akarok tanulni.</p>
         <p>- Nagyon meg fogod bánni, ha így beszélsz. Én tudom, az anyád. Hát nem fog rajtad a szép
            szó többé? Sem a szeretet? Gyuri, Gyuri!</p>
         <p>- Csak ne törődjenek velem. Csak engedjenek el.</p>
         <p>- Ezt te nem érted. Mi csak úgy nem engedhetünk el téged. Amíg ilyen kicsiny vagy,
            felelősek vagyunk érted.</p>
         <p>- Felelősek? - kérdeztem - és az megint micsoda?</p>
         <p>- A törvénynek vagyunk felelősek. Mert ha téged elengedünk csak így, akkor te elzüllesz,
            uccagyerek lesz belőled, lopni fogsz, meg isten tudja mit fogsz csinálni, akkor elfognak
            a rendőrök, bevisznek a tömlőcbe, minket meg behívnak a rendőrségre.</p>
         <p>- És akkor, - szóltam közbe, - maguk szégyelni fogják magukat. Mert maguknak úgyis ez a
            fontos.</p>
         <p>- Minden becsületes ember - felelte anyám - szégyenli azt, ha a fia elzüllik és a
            rendőrségre kerül kilencéves korában.</p>
         <p>- Csak maguk ne törődjenek velem.</p>
         <p>- De nekünk kell törődnünk veled. És ha odakerülsz, csak azért mondom, hogy tudd meg még
            idejében, ha nem használ már sem a szép szó, sem a szeretet és a bocsánat, hogy akkor,
            ha odakerülsz, javítóintézetbe kell, hogy adjunk téged.</p>
         <p>Erről már mintha hallottam volna. De nem tudtam igazán, hogyan is van ott. Azért nem
            szóltam.</p>
         <p>Anyám pedig folytatta:</p>
         <p>- Aztán már a javítóban akárhogy lesz, nem tehetünk érted semmit sem. Mert az már a
            rendőrséghez és a bírósághoz tartozik. És ott nem lesz egy szabad perced sem és tanulni
            és dolgozni is kell, úgy, ahogy azok akarják és ha csak egy szót szólsz ellenük, azok
            ütnek csak igazán, de nem úgy, mint az apád, aki mégis csak szeretetből és félelemből
            tette, hogy el ne zülljél, ha te ezt nem is látod be és utána én behozom a reggelit és
            mehetsz iskolába, csak rajtad múlik, de ott aztán olyanok vannak a javítóban, mint a
            rendőrök és a csendőrök, ott nincs utána reggeli, meg bocsánat, ott éhezés van és aztán
            a tömlöc. Ezt akarod? Mert ha csak úgy elengednénk, ahogy te akarod, ez lenne a
            vége.</p>
         <p>Hiába beszélsz szépen, - gondoltam, - most már azért se fogok megijedni.</p>
         <p>S szóltam újra:</p>
         <p>- Csak maguk ne törődjenek velem. Maga mondta: «miért is van egy ilyen gyerek?» Mert
            maguknak nem tetszem. Hát akkor ne legyen itt maguknál ez a gyerek. De mikor ezt akarom,
            akkor meg jön anya és fenyeget, hogy a «rendőrség» meg a «javítóintézet». De én már nem
            ijedek meg, mert már eleget ijedtem meg mindig apától és a keresztényektől is és a
            setétségtől, meg a csendtől is, nem tagadom most már, de most már nem fogok többé.
            Kiállottam az ütéseket tegnap és kiállom én az éhezést is és kiállom én, ha most majd a
            rendőrökkel a javítóintézetbe visznek is. És a tömlöcöt is. Mert én ezt már az éccaka
            mind gondoltam, de maga azt hiszi: «te ezt nem érted». Pedig igenis értem. De még többet
            is. Azt is, hogy milyen is az az Isten, ha van egy. És azt is, hogy milyenek mind az
            emberek, a zsidókat éppen úgy értem, mint a keresztényeket. És még többet. Mert az
            éccaka mindent kigondoltam. De ezt most már sohase mondom el. És engem engedjenek el.
            Mert úgyis hiába ijesztenek javítóval vagy akármivel.</p>
         <p>Anyám szája kinyilt, láttam, úgy, mint mikor izgatott szokott lenni.</p>
         <p>Igen, - gondoltam, - csak ez az, amivel törődik. Hogy most mégis fél, mit fogok
            csinálni.</p>
         <p>S valóban, így szólt:</p>
         <p>- Hát akarsz inasnak menni?</p>
         <p>Élesen lestem, aha, most már elengedne! De inasnak! S hogy kilessem, mi van benne:</p>
         <p>- És azt nem fogja szégyenleni?</p>
         <p>- Nagyon is fogom. De ha valaki nem akar tanulni, már ilyen korán, hát mit tegyünk? Majd
            beadunk valami jobb, tisztességes zsidó iparoshoz vagy valamelyik boltba. - Megint
            megcsillant a szemében a könny:</p>
         <p>- Hát ezért neveltünk idáig - kiáltott fel s felém fordult lágyan:</p>
         <p>- Gyuri? Hát te nem szégyelnéd magad?</p>
         <p>Megint sandán lestem s hogy kipróbáljam, szóltam: - Nem!</p>
         <p>- Hát akkor majd odaadunk. Még mindig jobb, mint hogy egészen elzüllj. Nem akarnál
            inkább boltba menni? A Koppelhez, a cipőboltba?</p>
         <p>- Nem, - feleltem, - oda nem akarok, ahol számolnak, úgy, mint apa szokta.</p>
         <p>- Ott megtanulhatod a suszterséget is, ha éppen akarod. Egész nap ott volnál és csak
            este jönnél haza. Ott apádat jól ismerik és tisztelik.</p>
         <p>- Nem, - feleltem, - oda se akarok menni, ahol apát tisztelik és ismerik. És ha itt a
            zsidók mind tisztelik apát, akkor én egyikhez sem akarok menni.</p>
         <p>- De hát akkor hová? Egész idegen zsidó hely itt nincs. Legfeljebb az óhitüek közt. De
            azok meg ellenségeink. Csak nem akarsz közéjük menni?</p>
         <p>- Nem - mondtam, - én pájeszesek közé nem megyek.</p>
         <p>- Hát akkor? - szólt anyám.</p>
         <p>Megint sandán lestem. S gondoltam: most majd mindjárt fog fájni neked, amit mondok.</p>
         <p>S szóltam:</p>
         <p>- Akkor még inkább mennék inasnak a...</p>
         <p>Anyám nézett:</p>
         <p>- Hová?</p>
         <p>Kimondtam:</p>
         <p>- A keresztények közé.</p>
         <p>Egész piros lett és dühösen nézett:</p>
         <p>- Hogy apádat meggyalázd és még a végén kikeresztelkedj?! Nem! nem! - kiáltotta, - akkor
            inkább a javítóba veled. Én magam mondom.</p>
         <p>Ezzel kiment s hallottam, amint az ajtó előtt szólt:</p>
         <p>- Maga meg mit hallgatódzik itt?!</p>
         <p>Lidi felelt:</p>
         <p>- Én nem hallgatódzom, az úr mondta, hogy vigyázzak a kulccsal, ami itt van nálam. És
            csukjam be.</p>
         <p>- Nem kell - szólt anyám, - majd nálam lesz a kulcs. Maga meg csak végezze a dolgát a
            konyhában.</p>
         <p>- Hát nekem úgyis jó.</p>
         <p>Lidi elment, anyám is.</p>
         <p>Csak a kávéval maradtam.</p>
         <p>A kávé rámnézett:</p>
         <p>- Már kihültem, de azért még jó vagyok és te éhes.</p>
         <p>- Nem - szóltam, - nem akarok itt semmit se enni.</p>
         <p>- Szamár - mondta a kávé, - akármi lesz, a «táplálék erőt ad». És utána jobban fogod
            bírni az ütéseket, amik még rád várnak.</p>
         <p>- Nem igaz - feleltem. - Ha megiszlak, csak gyávább leszek.</p>
         <p>- Jó - szólt a kávé, mindjárt engedelmesebben, - de ha itt vagyok, csak meg fogsz
            inni.</p>
         <p>- Hát akkor inkább ne légy itt. - Kinyitottam az ablakot, kiöntöttem a kávét és utána
            ledobtam a zsemlyét. Már esett, mikor piros képével vigyorgott rám: - Megbánod!</p>
         <p>Utánanéztem. Ott feküdt az út kövezetén az őszi sárban.</p>
         <p>Szétnéztem lefelé:</p>
         <p>Persze - gondoltam, - meg kellene szökni. Mert most még a keresztényektől is féltenek.
            És biztos javítóba adnak. Pedig a keresztényeket nem is akarom. Egyiket se. Csak gonosz
            akarok lenni, rossz, minél rosszabb és nem félni sohase.</p>
         <p>És a tükörhöz álltam s fogaimat vicsorgattam:</p>
         <p>Így - gondoltam, - mint egy «veszett kutya», olyan leszek.</p>
         <p>És valóban, mintha anyám megérezte volna, hogy nem fogok többé félni, rövidesen újra
            bejött.</p>
         <p>Igen, féltett a keresztényektől.</p>
         <p>S azt mondja:</p>
         <p>- Gyuri, ide figyelj, utoljára jövök be hozzád, ha most nem térsz magadhoz, mehetsz
            inasnak, amilyennek csak akarsz. Ha akarod, nem muszáj itt, mehetsz egy másik városba,
            ahol valami rokonunk van. A rokon csak azért kell, hogy egészen magadba ne légy és ne
            kerülj rossz fiúk közé. Ezt is rendbehozom apáddal, csak légy eszeden és olyan
            őrültséget ne mondj apádnak, hogy inkább keresztény helyre akarsz menni itten és hogy
            majd ki akarsz keresztelkedni.</p>
         <p>Kutatva lestem. Gondoltam:</p>
         <p>- Csak azértis róluk fogok beszélni, a keresztényekről. És csak azértis dícsérni fogom
            őket. Csak hadd fájjon nektek.</p>
         <p>S szóltam:</p>
         <p>- Mért ne mondjam? Igenis lehet, hogy vannak ott sokkal jobbak, mint apa. Nem mindegyik
            dobál kővel, kiabál rám és üti le a kalapomat, inkább csak a poncikter gyerekek teszik,
            de azok se mind. Lehet, hogy a többiek igenis jobbak. Idáig csak maguktól hallottam
            róluk, hogy így nem szeretnek minket, meg úgy, hogy minden rosszat gondolnak rólunk,
            hogy ilyenek, meg olyanok. Dehát mért higyjem én ezt mindig maguknak. Mikor maguk engem
            vernek. Hátha nem is igaz az egész és maguk csak azért mondják, hogy egyikkel se
            beszéljek, csak féljek tőlük és aztán csak maguknak legyen igazuk, mint mindig. Miért?
            És ha igaz is, hogy mind csak verekedősök, jól teszik, legalább nem olyan gyávák, mint
            maguk, meg én is voltam, de nem leszek többet. És ha részegesek, hadd legyenek csak
            részegesek, ha nekik ízlik a pálinka, én is az leszek, ha nekem ízleni fog! És hogy nem
            szeretik a családjukat, hát biztosan olyanok azok, mint amilyenek és mért szeressék,
            mért, mikor én se akarom szeretni magukat, ha ilyenek. És hogy nem írnak fel úgy
            mindent, mint apa és hogy nem számolnak úgy, ez csak annál jobb. Majd én mindent
            megtudok tőlük, hogy ők milyenek.</p>
         <p>- Én nem mondom - felelte anyám, - hogy ne beszélj velük. Hiszen látod, Ernuskó már
            velük jár iskolába. Én csak azt mondom, hogyha inasnak akarsz menni, van elég jó zsidó
            hely és ha itt nem akarsz, mehetsz más városba. Ez az egész, amit kívánok. És azt, hogy
            ne mondj olyan őrültségeket apádnak, hogy majd ki fogsz egyszer keresztelkedni.</p>
         <p>Csak azért is - gondoltam s szóltam:</p>
         <p>- Mért? Ha megnövök és azt akarom, hogy kikeresztelkedjek? Mért?</p>
         <p>Anyám egész pirosra vált:</p>
         <p>- Mért, oh te átkozott, hogy mért, oh te, még ilyet kérdesz, így? Tőlem, anyádtól, aki
            papné vagyok, még ilyet kérdesz, mért? A pap fia. - És leült és sírt.</p>
         <p>Kicsit sajnáltam, de azért örültem. Most már legalább tudja, hogy én igenis mindent
            értek. És mindent ki is merek mondani. Most csak az bántott, hogy ő mindjárt el is
            hitte, hogy én ki fogok keresztelkedni.</p>
         <p>- Látja - mondtam, - maga mindent elhisz rólam! Pedig hát tudja meg, hogy csak azért
            beszéltem a keresztényekről, hogy hadd fájjon maguknak. Úgy, mint nekem is fáj, amit
            maguk beszélnek. De nem azért nem kellenek nekem a keresztények, mert maguknak ez nem
            tetszik és mert maga sír, hanem mert annál büszkébb vagyok. Ezért nem kellenek. De a
            zsidók se kellenek. És tudja meg, inas se akarok lenni. Sehol sem. Csak gonosz akarok
            lenni és egészen gonosz. Mint egy veszett kutya! Amilyennek apa tart engem. De még
            annál is rosszabb.</p>
         <p>Anyám erre megint sírni kezdett. Én meg lestem.</p>
         <p>Vigyázz - gondoltam, - nehogy megbánd az egészet. Ő csak sírjon most.</p>
         <p>S szóltam:</p>
         <p>- Hiába sír. Mert én sokkal többször sírtam maguk miatt.</p>
         <p>Megtörülgette a szemét s rámnézett. Most olyan puha volt az arca, hogy mégis csak fájt
            nekem. S így szóltam:</p>
         <p>- Maga csak sír és fél. De igazán csak apával tart még most is. Tartson én velem! De
            egészen!</p>
         <p>- Dehát nem eleget védtelek? - sirdogált.</p>
         <p>- Az semmi - feleltem. - Ha maga igazi édesanya volna, azt mondaná édesapámnak, amikor
            az feljön, itten, én előttem: - Apa, igen gonosz voltál. Most azért ígérd meg neki, hogy
            megjavulsz. És soha többé nem bántod. És ha apa nem akarja ezt, akkor magának azt kell
            mondani: - Ha ezt nem teszed meg apa, akkor én vele leszek és el is megyek vele
            együtt. Igen, ezt tenné egy igazi édesanya. És akkor apa vagy megigéri, hogy jobb lesz,
            vagy pedig mi mindjárt elmegyünk, mindent itthagyunk és akkor én szívesen leszek inas,
            vagy akármi és maga is akármi lesz, de többet nem jövünk vissza.</p>
         <p>Hallgatott s úgy éreztem és úgy láttam a puha arcán és szemén, mintha akarná egy kicsit,
            amit mondtam:</p>
         <p>S gondoltam: - oh, ha ezt lehetne!</p>
         <p>És egyre hevesebb és pirosabb orcával beszéltem:</p>
         <p>- És ha ezt anya megteszi, akkor ne higyje, hogy én majd csak inas maradok. Akkor
            tanulni is fogok azért, akárhogy, majd meglássa és nem kell majd magát szégyenlenie
            mindig mellettem. Érti anya!? Hát igérje meg, hogy megteszi, amire kértem.</p>
         <p>Közelebb léptem hozzá:</p>
         <p>- Igen? Igen? De egészen úgy, ahogy én kértem?</p>
         <p>Néztem a szemébe. Úgy láttam, mintha gondolkodott volna. S akkor így szólt:</p>
         <p>- Jó, hogy lásd, mennyire nem tudod, hogyan szeretlek, annak ellenére, hogy két
            testvéred sokkal jobb nálad, kivételt teszek veled és beszélek apáddal, hogy igérje meg,
            hogy nem bánt többé tégedet.</p>
         <p>- Ez igen kevés - feleltem, - azt mondja meg és hogyha apa nem igéri meg, akkor eljön-e
            velem? Egészen örökre.</p>
         <p>- Erre a csacsiságra - felelte anyám, - nem lesz semmi szükség. Ez csak a mesében van
            így. Ah - sóhajtott, - az élet egészen más. Majd meglátod, ha felnősz!</p>
         <p>- Jó - feleltem, - ha ez magának mégis csak csacsiság és csak a mesében van, akkor én
            nem szólok többet.</p>
         <p>Elfordultam, anyám még ült a széken s nézte az üres kávéscsészét, majd szólt:</p>
         <p>- Gyere ide és hallgasd csak, hogy dobog a szívem, miattad. Ah - szólt és láttam, hogy
            megint «fél a szívétől», - tudod is te, mi a nyomorúság.</p>
         <p>Nem szóltam. Most apám léptei hallatszottak, amint belépett az irodaajtón.</p>
         <p>Még egyszer odasúgtam anyámnak:</p>
         <p>- Legyen igazi édesanya! Most utoljára!</p>
         <p>Aztán apám máris belépett.</p>
         <p>Szigorúan és sápadtan szólt anyámhoz:</p>
         <p>- Mondtam, hogy hagyd ezt a gyereket!</p>
         <p>- Várj - szólt anyám félve és halkan, - a szívem.</p>
         <p>Atyám bosszúsan rázta a fejét:</p>
         <p>- Persze - mondta, - ha egyszer idejössz izgatni magad ezzel a hitvány kölyökkel! Menj
            ki szépen és feküdj le, amíg el nem mulik.</p>
         <p>Anyám nem mozdult:</p>
         <p>- Várj - szólt, - mindjárt elmulik.</p>
         <p>Atyám fel-alá járt anyám előtt; rám se nézett.</p>
         <p>Én pedig figyeltem őket.</p>
         <p>Így mult el egy-két perc s gondoltam, mint annyiszor: milyen lehet az a
            «szívdobogás»?</p>
         <p>Szeretném érezni én is. Lehet, hogy igazán valami betegség, valami «nyomorúság» és meg
            kellene sajnálnom miatta anyámat, de most már késő és apa miatt úgyse tehetem.</p>
         <p>Apám még mindig fel-alá járt. S gondoltam:</p>
         <p>Hiába, csak nem mer ő igazi édesanya lenni, mert «fél a szívétől», pedig lehet, hogy
            csak gyávaság az egész és azért nem mer igazi anya lenni, vagy nem is akar. Most
            megszólalt:</p>
         <p>- Nna, már elmult. Gyere apa.</p>
         <p>Az felelt:</p>
         <p>- Csak menj be egyedül. Nekem el kell intézni ezt a gyereket. Ez nem maradhat így
            tovább. Ezt az izgalmat és felfordulást nem tűrhetem tovább. - S már éreztem a hangján,
            hogy újra haragszik. S gondoltam:</p>
         <p>Most, ha még egyszer megüt, meg fogom harapni. És akárhogy üt, én csak harapom. És ha
            «agyonüt», akkor «a lelkén száradok».</p>
         <p>De most anyám szólt hozzá:</p>
         <p>- Csak ne kiabálj megint - s felállt s hívta, - gyere, egy kicsit akarok előbb beszélni
            veled.</p>
         <p>Kimentek, de apám nyitva hagyta az ajtót. Láttam, hogy szeretne mindjárt visszajönni és
            «elintézni» az egészet. S újra ismételtem magamban, amit az előbb: ha megüt, én harapom
            és harapom...</p>
         <p>Ekkor hirtelen anyám nevetését hallottam. Igen, gondoltam, már hízeleg apának. És most
            ezért nagyon haragudtam rá. Hallgatóztam. S apám bosszúsan szólt:</p>
         <p>- Ugyan, csak nem gondolod, hogy én fogok neki valamit ígérni?!</p>
         <p>Anyám megint úgy nevetett: - De apa, apa...</p>
         <p>Bizonyára súgott neki valamit és apám válaszából megtudtam, hogy mit. Az haragosan így
            szólt:</p>
         <p>- Még tréfából sem! Hogyisne! Majd én fogok talán bocsánatot kérni?</p>
         <p>- Igen - gondoltam, - hát ő tréfából és hízelgéssel kérte apámat arra, amire én oly
            igazán kértem őt.</p>
         <p>De ő még tréfából sem teszi meg!!</p>
         <p>Jó - mondogattam, - harapni, harapni, ha üt, harapni...</p>
         <p>Erre bejöttek mind a ketten. S apám szigorúan szólt:</p>
         <p>- Elég volt ebből a históriából. Akarsz-e rendesen viselkedni és engedelmeskedni vagy
            sem?</p>
         <p>Éreztem, itt az «utolsó» perc. Szívem hevesen dobogott. S gondoltam:</p>
         <p>Ez hát az a dobogás, amit ő is érez, ez az a gyávaság.</p>
         <p>Lenéztem a padlóra: - de te vigyázz, ne légy gyáva!</p>
         <p>És nem apám, hanem anyám felé fordultam:</p>
         <p>- Lássa, tudom már azt is, miért dobog mindig és most is a szíve, pedig kicsiny vagyok.
            Azért dobog, mert mindég úgy fél. Mert az enyém is ezért dobog most... De én mégse fogok
            félni apától és maga se féljen a dobogásától és legyen most igazi anya, úgy, ahogy
            kértem.</p>
         <p>De hiába. Ő csak így szólt:</p>
         <p>- Én már szóltam apádnak. Most rajtad a sor. Igérd meg szépen.</p>
         <p>Feléje fordultam keservesen:</p>
         <p>- Én? - mondtam, - tudtam, hogy csak ezt akarja!</p>
         <p>S apám újra kezdte:</p>
         <p>- Utoljára kérdem, akarsz-e rendesen viselkedni?</p>
         <p>Feleltem:</p>
         <p>- Semmit se akarok, csak hagyjon engem elmenni.</p>
         <p>Apám sápadtan és szigorúan:</p>
         <p>- Mehetsz! De aztán egészen! És ezt a küszöböt többet át nem léped. Még ha éhen döglesz,
            akkor se. Én megszűntem számodra.</p>
         <p>Most anyám:</p>
         <p>- Hadd menjen. Majd odalent meg fogja gondolni magát.</p>
         <p>- Ide többé nem jöhet - felelte apám, - ennek vége.</p>
         <p>- Jó - feleltem, - csak legyen vége.</p>
         <p>És indultam. De féltem, mert éreztem, hogy még egyszer majd ütni akar, utoljára.</p>
         <p>S valóban, alig léptem az ajtó felé, utánam kapott s megragadott.</p>
         <p>Anyám kiáltott:</p>
         <p>- Apa!</p>
         <p>Majd én szóltam remegve:</p>
         <p>- Ha üt, akkor én harapni fogok és ha agyonüt, akkor is és akkor a lelkén száradok!</p>
         <p>- Hadd - szólt anyám és apám elengedett.</p>
         <p>- Nem - szólt rekedten, - nem mocskolom be többé veled a kezemet. Takarodj!</p>
         <p>Ezzel besietett a hálószobába. Anyám intett nekem a szemével, hogy: - menj és maradj
            odakint...</p>
         <p>De én szóltam:</p>
         <p>- Nem mert igazi anya lenni. Hát nem mert! Ennek vége egészen, ezt tudja meg!</p>
         <p>És kimentem, úgy ahogy voltam, hajadonfőtt, az előszobán át, le a lépcsőn, az
            uccára.</p>
         <p>Odakint nagy sár volt és hideg.</p>
         <p>Megálltam a ház előtt.</p>
         <p>Úgy, most végre meg merted tenni, amit annyiszor szerettél volna. Végre! Végre!!</p>
         <p>Csak most aztán ne félj a «meghűléstől», úgy mint éccaka, ne törődj azzal se, hogy éhes
            vagy, ne félj semmitől, csak menj előre, előre, egész estig előre és akkor este úgyis
            péntek van, visszajössz ide a templomba és megvárod, amikor apád beszél és éppen akkor,
            amikor majd összekulcsolja a kezét és az égre néz és ahogy szokta, mondja: «Mindenható
            jóságos Isten, védd meg a szegényeket, az árvákat, a kicsinyeket és minden szenvedőt» -
            akkor egyszerre gyorsan bemégy a templomba, hirtelen odaállsz és kiabálsz:</p>
         <p>- Ennek minden szava hazugság!</p>
         <p>- És az a jó Isten is csak olyan, amilyen ő, aki üti a gyereket az Isten miatt.</p>
         <p>És akkor az emberek mind odafordulnak feléd: mi az, mi az?</p>
         <p>És az apád dühösen és szégyenkezve lerohan majd, hogy elfogjon tégedet, úgy ahogy lesz
            abban a magos bársonysüvegben, de te elszaladsz a padok közt és kiabálod:</p>
         <p>- Haha, látjátok: ilyen ő, haha - és futsz, - az előbb még «védd meg a kicsinyeket» - és
            futsz - és most itt mindjárt szeretne agyonütni, haha, ne engedjétek, mert akkor ti is
            olyanok vagytok, mint ő, ne engedjétek - és futsz ide-oda; neki hosszú a reverendája és
            nem fog elérni és te kiabálsz - hallgassatok meg, elmondom egészen, milyen ő.</p>
         <p>És ha látod majd, hogy ők se védenek meg tőle és csak félnek, és csak szégyenkeznek és
            nem hallgatnak meg, hanem csak meg akarnak fogni és odaadni vissza apádnak, hogy verjen
            tovább, akkor harapsz és rugsz és kiszaladsz a templomból és beszaladsz mindjárt oda a
            zárdatemplomba, ami itt van mellettetek és ahol este is mindig nyitva van és van valaki
            és nem félsz ott sem. És ott, ha megkérdik majd tőled: - mit akarsz itt te zsidógyerek?
            - így szólsz:</p>
         <p>- Az vagyok és azért vagyok itt, mert ezt és ezt így és úgy és ezért meg azért
            megmondottam apámnak és a zsidóknak a templomban. Most azért vagyok itt, hogy meglássam,
            ti milyenek vagytok igazán. Gyűlöltök és rosszat gondoltok-e rólam mind, úgy mint a
            poncikter gyerekek, azt hiszitek-e, hogy büdös vagyok, gyáva és handlé vagyok, csak
            azért, mert zsidó vagyok. Vagy pedig megvédelmeztek-e engemet apám és a többi zsidók
            elől, akik engem mind szégyelnek és vissza akarnak adni apámnak, hogy csak verjen
            tovább. - S ha ők erre így szólnak:</p>
         <p>- Megvédünk mi, hogyne, csak keresztelkedj ki és imádkozz ezekhez a képekhez és
            szobrokhoz és a kereszthez. Le a kalappal és térdre szépen!</p>
         <p>Mire te:</p>
         <p>- Hát ezt én nem teszem. Védjetek meg úgy!</p>
         <p>Mire ők, most már szigorúbban: - És miért nem teszed?</p>
         <p>Mire te:</p>
         <p>- Azért nem, mert én annál igenis büszkébb vagyok, hogy kikeresztelkedjek, csak azért,
            mert ti többen vagytok és én félek meg azért, mert engem otthon vernek.</p>
         <p>Mire ők:</p>
         <p>- Úgy? Hát ha olyan büszke vagy, akkor csak ki innen. És vissza a többi zsidóhoz.</p>
         <p>Mire te:</p>
         <p>- Úgy! Akkor hát ti is csak olyanok vagytok, mint apa; «engedelmeskedj vagy mars tőlem»,
            - hát jó, akkor ti is csak hazudjátok a jó Istent. Tudtam, mindég tudtam!</p>
         <p>Mire ők:</p>
         <p>- Halljátok, tömlöcbe vele, tömlöcbe a zsidógyerekkel.</p>
         <p>És megfognak.</p>
         <p>Mire te: - Tudtam, tudtam én ezt is, de én haraplak titeket, míg csak agyon nem üttök és
            «a lelketeken száradok»...</p>
         <p>Ezt gondoltam, de azért még mindég csak ott álltam a házunk előtt, mikor egyszerre a
            sárból elém tünt egy zsemlye, az én zsemlyém, amit még fentről dobtam oda.</p>
         <p>Piros képe kint volt a sárból és megint vigyorgott rám:</p>
         <p>- Megbánod. Éhes vagy. Törölj le és egyél meg, ezt ők úgyse tudják.</p>
         <p>Erre odaléptem és betapostam a sárba.</p>
         <p>- Azért se félek tőled, nyomorult zsemlye. Te is az övék vagy!</p>
         <p>De ő szólt:</p>
         <p>- Még hosszú a nap estig. Koplalni fogsz? «A táplálék erőt ad.»</p>
         <p>- Nem kell - feleltem neki s még jobban beletapostam.</p>
         <p>Mire ő nevetett:</p>
         <p>- Haha, milyen éhes vagy!</p>
         <p>Úgyis volt. De most, mielőtt elindulhattam volna, Lidi állt meg előttem.</p>
         <p>Anyám küldötte utánam a sapkámmal és a felöltőmmel.</p>
         <p>- Itt van - mondta -, vegye fel.</p>
         <p>A felöltő és a kalap is sandán nézett rám, és élesen lesett, ahogy én szoktam
            apámat.</p>
         <p>- Nézd csak, hogy fázik ez a gyerek - szólt a kabát. - «Csak nem vérszegény?»</p>
         <p>S a kalap: - «Azt hiszed, a fejed nem hűlhet meg?»</p>
         <p>- No gyerünk - szólt Lidi. - Más dolgom is van még!</p>
         <p>- Nem kell - feleltem -, nem félek semmitől se. Azt mondd meg anyámnak. Csak igazi
            anyától fogadok el felöltőt.</p>
         <p>De a kalapot mégis elvettem:</p>
         <p>- Nem azért, mert félek, hanem hogy csak legyen rajtam valami. És ne bámuljanak úgy.</p>
         <p>- Hát én nem bánom - szólt Lidi és már ment is.</p>
         <p>- Jó - gondoltam. - «Most már ennek is vége.»</p>
         <p>S szétnéztem uccahosszat: - «Ha mozogsz, nem fázol».</p>
         <p>Ezek a szavak, éppen úgy, mint azok, amiket már előbb a zsemlye meg a felöltő és a kalap
            mondtak, szüleimtől ragadtak rám s most velük együtt ezeket se szerettem hallani:</p>
         <p>- Mi az? - gondoltam - ti még most is beszéltek nekem.</p>
         <p>Azértse «mozgok» és mégse fogok fázni!</p>
         <p>És ezzel nekiindultam, de csak egész lassan. A templomunk mellett elmenve, jól megnéztem
            az épületet és fent jól láttam rajta ezeket a szavakat:</p>
         <p>«És világítok előttetek, nappal és éjjel, hogy ne féljetek.»</p>
         <p>Haha - gondoltam. - Még ő beszél! Te világítsz?!</p>
         <p>De kinek?</p>
         <p>Az apámnak, a gonosz papnak és anyámnak, a gyáva, nemigazi anyámnak.</p>
         <p>És Ernuskónak is, mert «ne törődj te, csak a leckéddel.»</p>
         <p>És Oluskának is, mert ő meg «na látod, ez lett a vége». És nézi magát a tükörben.</p>
         <p>De még a Lidinek is világítsz, mert «van nekem még más dolgom is».</p>
         <p>És a Würz tanító úrnak is világítsz, mert ő meg azt mondja, «ne okoskodj, Azarel».</p>
         <p>És a tanító kisasszonynak is, mert az pedig: «aki az anyját nem szereti, a sarokban a
            helye».</p>
         <p>De mit világítsz te énnekem? És akkor követ fogtam és feldobtam a homlokzat felírására.
            Így - gondoltam, - eztán így fogom csinálni. De míg a kő repült, remegtem a félelemtől.
            Mit remegsz? Így akarsz te gonosz lenni, «mint egy veszett kutya!?» Csak azértis dobj
            még egy követ!</p>
         <p>De azt már nem ugyanoda dobtam, hanem a másik felírásra, ami a gyűlésterem bejárójának a
            homlokán állt:</p>
         <p>«Nálam van a Tanács és nálam az Igazságtevés.»</p>
         <p>- Úgy - szóltam, míg a kő repült, - hát nekem mit tanácsolsz?</p>
         <p>Te azt tanácsolnád, úgy-e, hogy menjek vissza és csókoljam meg a gonosz apa kezét.</p>
         <p>Igen, mert te is olyan vagy, mint ő.</p>
         <p>Azt akarod a tízparancsolatban, hogy: «Tiszteld apádat és anyádat». Persze, neked
            mindegy, hogy gonosz-e az apa és kinevetős, gyáva-e az anya. Csak tiszteld. De az nincs
            benne, hogy a kisfiút is tiszteld és szeresd.</p>
         <p>S még egy kő repült.</p>
         <p>De nekik már megmondtam és most neked is megmondom.</p>
         <p>Nesze.</p>
         <p>Eleget féltem tőled, minden szombaton, hogy se tüzet, se plajbászt, se tintát, se
            krajcárt, se falevelet ne érintsek, hogy így jaj, hátha mégis, úgy jaj, hátha mégis!</p>
         <p>De most már «ennek vége!»</p>
         <p>És ha akarsz, hát üss meg. Gyere és «jelenj meg» és üss meg.</p>
         <p>De te nem jelensz meg, azt mondod elég, ha ott van az apád, ütöttek azok eleget téged,
            minek jelenjek meg én is?</p>
         <p>Persze, hogy nem jelensz meg, mert még azzal se törődsz, hogy legalább megmondhatnám
            neked: Te olyan vagy, mint az apám!</p>
         <p>S repültek a kövek.</p>
         <p>De mintha mindegyik kő ezt válaszolta volna vissza:</p>
         <p>Most könnyű neked «nagy legénynek» lenni. De majd este szidjál engem, az Istent és
            dobálj rám: este! Ha nem lesz hol aludni!</p>
         <p>Erre nem dobtam többet s kiáltottam felfelé az égnek: Hát csak gyere te este, gyere te
            sötétség, akkor is szidni foglak és dobálni.</p>
         <p>S most eszembe jutott, hogy az iskolában mindjárt itt a templom mellett javában ülnek a
            társaim a harmadikban, a negyedikben pedig Oluska. Ernuskó pedig szemben, nem messzire
            az első reáliskolában.</p>
         <p>Gondoltam: mindenhová bekopogok és bemegyek és megmondom azt, amit most már tudok az
            Istenről, az apámról, az ő papjáról és a zsidókról meg a keresztényekről, de aztán
            mégsem tettem meg.</p>
         <p>Gondoltam: mért fogassam meg magamat már mostan valahol, mikor ha este lesz és sötét,
            szidni akarom az Istent és dobálni. S aztán bemenni a mi templomunkba és ott is
            megtenni, amit akarok.</p>
         <p>Most már nagyon fáztam és apám szavai megint szóltak bennem: «ha mozogsz, nem fázol
            annyira».</p>
         <p>Jó - mondtam - mozgok, míg nem lesz sötétség, de nem úgy, ahogy te szeretnéd. Hanem
            ahogy nekem tetszik.</p>
         <p>És szaladtam s közben fütyültem, mert «rendes gyermek nem fütyürész az utcán».</p>
         <p>De ez sem volt elég. Gondoltam:</p>
         <p>Eleget féltem besározni magamat.</p>
         <p>S kezdtem a sárban megpróbálni a «cigánykereket».</p>
         <p>Így szaladtam végig a Bástyakörön, ahol a legtöbb bolt volt, vagyis a legtöbb zsidó.
            Gondoltam, csak hadd lássák és bámuljanak és ne tudják, «mi történt» velem.</p>
         <p>Igen, míg nem jártam iskolába, vagy mikor szünet volt, itt szoktam kísérni anyámat meg a
            Lidit, a piacra, s vittem az egyik szatyrot, mindig «csak illedelmesen» és mindég csak
            «ne lépj a sárba Gyuri», «a járdán menjünk», s a boltosok, ha meglátták anyámat,
            köszöngettek neki és mondták:</p>
         <p>- Milyen jól néz ki a nagyságos asszony - és...</p>
         <p>- Milyen gyönyörűen beszélt a főtisztelendő úr, igazán büszkék vagyunk rá - és rám:</p>
         <p>- Milyen helyes ez a kicsi.</p>
         <p>Igen, mert anyám vásárolt náluk és hogy büszkék az apámra?</p>
         <p>Persze, mert apám egyiknek sem mondta meg a szószékről: Ti csak annak hízelegtek, aki
            nálatok vásárol.</p>
         <p>S míg hánytam a cigánykereket, kiabáltam:</p>
         <p>«Milyen jól néz ki a nagyságos asszony» -</p>
         <p>«Milyen helyes ez a kicsike» -</p>
         <p>«Igazán büszkék vagyunk a főtisztelendő úrra» - de a rossz időben egyik boltos se állt
            kint az ajtóban és aztán meg újra esni kezdett.</p>
         <p>A gonosz Isten - gondoltam - szeretné, ha «meghűlnék» és «meghalnék», hogy ne
            mondhassam este a templomban, amit akarok.</p>
         <p>Nem, nem, csak essél, nem bujok a kapu alá!</p>
         <p>S újra fütyörészni kezdtem.</p>
         <p>Még csak nem is futok, annyira nem törődök veled, csak essél.</p>
         <p>A kirakatban meséskönyvek is voltak, ahogy néztem őket, eszembe jutott az «Álruhás» és
            az «Árva királyfi» s gondoltam: majd meglátom én mindjárt, ők is olyan gonoszak-e, a
            boltosok, mint a papjuk, az apám, és az az Isten valamennyit olyan gonoszra
            teremtette-e, amilyen ő maga. Úgyis jó sáros lettem, még a hajam, az arcom is, és hogy
            senki meg ne ismerje «az álruhás királyfit», úgy tettem, mintha a lábam is sánta volna,
            a karom meg béna s jól kancsalítottam.</p>
         <p>S gondoltam:</p>
         <p>Most majd meglátom, mondjátok-e «ej milyen helyes ez a kicsike». «Nem akar egy kis
            cukrot?»</p>
         <p>De mielőtt benyitottam volna, az apám hangja szólt belőlem: - ezt az arcátlanságot! És
            az anyámé: - ezt a szégyent!</p>
         <p>Úgy, úgy, feleltem, most már beszélhettek!</p>
         <p>Csak még azt néztem, nem lát-e valami rendőr, aztán már benyitottam a
            meséskönyvboltba.</p>
         <p>A csúnyahangú, kövér Reich ült ott, ahogy magamban hívni szoktam, és ujságot olvasott, a
            két nagy fia meg «dolgozott» a raktárban.</p>
         <p>- No mi az? - kérdezett és szerencsémre nem ismert meg.</p>
         <p>Nyöszörögve, kancsalítva szóltam:</p>
         <p>- Árva vagyok és az a jó Isten küldött engem ide, a jó Isten, «aki megvédi az árvákat és
            letörli a könnyeket».</p>
         <p>- Nna - szólt és szemüvegét feltolta s belenyúlt a zsebébe és egy krajcárt tett az
            asztalra:</p>
         <p>- Nna, vigyed. Már egy ilyen gyerek is koldul!</p>
         <p>S olvasott tovább.</p>
         <p>Eltettem a krajcárt, mikor hirtelen éhes lettem s szóltam:</p>
         <p>- De az a jó Isten azt mondta, hogy menj a Reich úrhoz és az ad neked jó ebédet.</p>
         <p>- Mit? - szólt - ebédet? - Az nincs!</p>
         <p>S nézett.</p>
         <p>Szóltam: - Pedig a jó Isten azt mondta.</p>
         <p>Nézett: - Hát hiába mondta. Olyan jóba vagy te vele?</p>
         <p>Szóltam: - Az Azarel főtisztelendő úr is azt mondta.</p>
         <p>Lestem élesen és sandán: no most!</p>
         <p>- Hát onnét jössz? - kérdezett.</p>
         <p>- Igenis - szóltam -, ő mondta és ő is adott jó reggelit.</p>
         <p>- Nekem nincs ebédem - felelte -, én nem vagyok vendéglős. Menj a Blauhoz.</p>
         <p>S még egy krajcárt tett elém.</p>
         <p>- De most aztán elég.</p>
         <p>Nem tudtam, még mit mondjak s kimentem.</p>
         <p>- Az a jó Isten áldjon meg.</p>
         <p>Kint még egyre esett s gondoltam: ez két krajcárt ad. Egyet azért, mert azt hazudtam,
            hogy jó az Isten és egyet azért, mert azt hazudtam, jó a főtisztelendő úr, az apám.</p>
         <p>És nevetni kezdtem azon, amit tettem. Örültem rajta. Meg a két krajcáron is.
            Föltartottam az ég felé a krajcárokat: - látod, te gonosz ég, csak essél, azért is már
            két krajcárom van.</p>
         <p>S tovább mentem, egyik boltból a másikba s minél több krajcárom gyült, az eső is annál
            jobban esett. És én annál jobban nevettem és örültem a krajcároknak, meg a bátorságomnak
            és a játéknak, olyan jó volt az egész, hogy ugráltam és keringéltem.</p>
         <p>- Eshetsz! - kiáltottam az ég felé - még döröghetsz is és villámolhatsz is. Azért is
            mindig több krajcárom lesz.</p>
         <p>S mire végigugráltam, nevettem és koldultam a Bástyakört, már több mint negyven
            krajcárom volt. Vadul csörgettem a pénzt s gondoltam: - úgy, ezzel a hazugsággal az
            Istenről még többet gyüjtök és még többet! Csak hadd legyen nekem. És akkor? Akkor lehet
            akármilyen gonosz az apám, én mégis veszek majd mindenfélét magamnak. És mért menjek
            csak a zsidó boltosokhoz? Mért féljek most már? Bemegyek a keresztényekhez is! Ha
            kancsalítok, úgy, mint eddig és jól felhúzom az orromat, mért ismernék meg, hogy én
            zsidó vagyok? Hátha még azt nyöszörögném, amit a keresztény koldusasszonyoktól hallottam
            sokszor a templomuk előtt, hogy «dícsértessék a Jézus Krisztus!?»</p>
         <p>De ezt már meggondoltam.</p>
         <p>Nem, ezt aztán már mégsem fogom mondani. Még koldulásból és játékból és krajcárokért
            sem. Jó lesz a «jó Isten» is.</p>
         <p>S apám hiába szólt megint utánam és anyám is, hogy «jaj még a keresztényekhez is
            bemegy», én igenis bementem.</p>
         <p>És, gondoltam, mikor lenyomtam a kilincset, ha mégis felismernek és azt mondják: - mész
            ki innét, te büdös zsidó! - akkor köpök egyet és elszaladok, úgy, mint keresztény
            koldusgyerektől láttam már, amikor kikergették zsidó boltból.</p>
         <p>De megint szerencsém volt. Nem kellett köpnöm s krajcárt is kaptam. Látod, mondtam és
            nevettem, a Jézus sem kellett. És ezután mindig, ha nem akarod, hogy tudják, hogy zsidó
            vagy, felhúzod az orrodat és kancsalítasz. De Jézust azért sohase mondasz. És ki se kell
            keresztelkedni.</p>
         <p>És estére, gondoltam, lesz talán egy forintom is. És akkor bemegyek valahová és
            «szállást is kérek,» úgy mint az álruhás királyfi: «adjatok szállást, mert hosszú utat
            jártam és az apámhoz megyek».</p>
         <p>És lesz szállásom is. És másnap tovább megyek, mindenhova és még tovább. És veszek
            meséskönyvet mindig és krémest vagy virslit. És soha többet nem kell nekem törődni
            szüleimmel és testvéreimmel és senkivel sem. Nem kell se tanulni, se inasnak menni. Jó
            lesz így. És fütyülök mindenkire.</p>
         <p>S azzal kéregettem tovább zsidóknál is és keresztényeknél is. S magamban csak
            hahotáztam.</p>
         <p>S ahol nem adtak egy krajcárt sem, ott «káromkodtam».</p>
         <p>- Majd megver titeket az a jó Isten.</p>
         <p>S mire este lett, mielőtt a boltok becsuktak volna, vettem krémest, de egyszerre ötöt,
            olyat, amiből csak szombaton szoktunk kapni egyet, de sohasem többet. És aztán vettem
            egy egész új mesekönyvet is és pedig jó vastagot. Akkor, mivel már csuronvizes voltam,
            bementem egy zsidó pékbolt udvarába, ahol megláttam a kemencében a tüzet. És mint az
            «Árva királyfiban», kértem, hogy:</p>
         <p>- A jó Isten nevében, messzi útról jövök és apámhoz megyek, hadd szárítsam meg itt a
            ruháimat a tűznél és hadd aludjak nálatok egyet, akárhol szívesen elfekszem...</p>
         <p>A péklegények meg is engedték, levetkőztem, csak az inget hagytam magamon, ők pedig
            hagyták, hogy «felteregessem» a ruháimat egy hosszú lapátra, ami a kemencénél volt.</p>
         <p>Ott kuporogtam ingben és néztem, hogy gyúrták a fedett udvaron a kenyeret és zsemlyét.
            Volt köztük egy, aki alig volt idősebb, mint én s gondoltam:</p>
         <p>Beállhatnék közéjük én is. De minek? Hogy majd ők is parancsoljanak? És a végén meg is
            üssenek? Egy krajcárt mindenki ad, meg egy kis ruhaszárítást is és aztán valahol
            «szállást» és ezért még nem parancsolhat senki velem semmitsem, de ha beállok, akkor már
            parancsol és üt és azt is akarja biztosan, hogy azt gondoljam, amit ő, úgy, mint az apám
            tette.</p>
         <p>És akkor legjobb így. Mindenem van és senkise parancsol és senkisem üt és senkivel se
            kell törődnöm. Csak azt mondom: a jó Isten áldjon, úton vagyok apámhoz... Vagy ezt: a jó
            Isten verjen meg, amiért... És mindenem van, nevetek magamba és az Istent is szidom és
            dobálom, ha akarom. S odamegyek, ahová akarok. Haha, haha. Rémítően csiklandozott a
            jókedv, hogy megint ugráljak és nevessek, de azért csak kuporogtam és néztem a tűzbe s
            hónom alatt erősen szorítottam egy nagy stanicliban a virslit, amit otthon is mindig
            nagyon szerettem, de sohase kaptam többet, mint csak egy párat belőle. Most látod,
            gondoltam, egyszerre három párod van, meg se tudnád enni, úgy jóllaktál a krémesekkel.
            És aztán itt van a meséskönyved is, egészen új és milyen vastag!</p>
         <p>S nem szóltam senkihez.</p>
         <p>Ti csak dolgozzatok - gondoltam - én magamban nevetek.</p>
         <p>De vigyáztam, hogy a szemem félig vak legyen és a lábam-kezem kicsit béna. És az egyik
            markomban szorosan fogtam az öt krajcárt, ami az egészből megmaradt.</p>
         <p>Akkor megszáradt végre a ruhám s felöltöztem. Ahogy ezzel végeztem, rámszólt a
            pékmester:</p>
         <p>- Hát ha akarsz, elfekhetsz a szalmában a raktárban hátul. De csak máma éjszaka.</p>
         <p>Megköszöntem. Mire az egyik legény:</p>
         <p>- Majd megmutatom én neki.</p>
         <p>Erre a pékmester hátraszólt a feleségének:</p>
         <p>- Megyek a templomba!</p>
         <p>Majd az egyik legényhez fordult:</p>
         <p>- Náci, te is jöhetsz.</p>
         <p>Bementek a lakásba, hogy rendesen felöltözzenek.</p>
         <p>Erre meghökkentem.</p>
         <p>Tyű - gondoltam, - hiszen nekem is most oda kellene mennem a templomba és megmondani az
            igazat. Apámnak és zsidóknak és az Istennek, aztán pedig a keresztény templomba is, a
            keresztényeknek. És még előbb szidni az Istent a setétben. Igen, a sok krajcár, a
            meséskönyv, a krémes, a virsli, a jó tűz meg a meleg és ez a jó «szállás» meg a sok
            titkos nevetgélés elfeledtette velem az egészet.</p>
         <p>Persze, persze - gondoltam - dehát miért is menjek most már. Mikor megvan mindenem. És
            tudom, hogy ezután már mit fogok csinálni. Koldus leszek és aztán mindennap ha már elég
            krajcárom lesz, olvasom a meséskönyvemet és csavargok, amerre csak lehet. Miért menjek
            hát a templomba megmondani az igazat apáról és az Istenről.</p>
         <p>Csak azért, hogy ott apám elfogasson, vagy ha ő nem, akkor utána a keresztények és
            megverjenek és a tömlöcbe csukjanak? Inkább örülök, hogy «végeztem az egésszel».</p>
         <p>S kinyújtóztam megelégedetten a tűz mellett.</p>
         <p>De az a tűz akkor így szólt:</p>
         <p>- No, ehhez kellett nagy bátorság. Kéregetni! És aztán krémest enni; mesét venni;
            virslit szorongatni és krajcárt és szárogatni magad és aztán a szalmában aludni.</p>
         <p>S persze, most is mindjárt az apám hangja keveredett bele abba, amit a tűz mondott:</p>
         <p>- Ehhez kellett nagy bátorság? Ehhez csak az kellett, hogy «ne süljön le a pofádról a
            bőr» és hogy «szemtelen légy, mint egy piaci légy» és «buta, mint egy igazi
            ingyenélő».</p>
         <p>S úgy éreztem, mintha apám és anyám látnának és tudnának mindent, amit eltávozásom óta
            tettem és gondoltam s így beszélnének egymás közt:</p>
         <p>- Látod, úgy-e, hogy ismerem én őt. Isten! Kell ennek az Isten, és majd ő «megmondja» az
            igazat a zsidóknak, meg a keresztényeknek! Ez? Csak a szája járt. Nem akart ez semmit,
            csak ezt: szégyen nélkül koldulni, zabálni és ingyenélni, a napot lopni, a
            meséskönyvvel, míg mások, becsületes emberek gyúrják a tésztát, és tanulnak és
            «izzadnak», a kemence mellett «s milyen keservesen!» De ő «csak nevet magában».</p>
         <p>Melegem lett.</p>
         <p>S visszamorogtam a tűznek:</p>
         <p>- Nem lesz igazad, te rossz apa. Nem lesz. Azértse lesz!</p>
         <p>- Nono - szólt a tűz, - ismerlek én!</p>
         <p>S láttam a tűzben, egész «pontosan», ahogy atyám felvette a reverendáját.</p>
         <p>Anyám pedig:</p>
         <p>- Gyere, papa, lekeféllek. Mi lesz hát azzal a gyerekkel?</p>
         <p>S atyám:</p>
         <p>- Sohase félj. Ismerem én. Most még koldul, aztán majd lop, betör, rabol és mind azzal,
            hogy «ő csak tudni akarta, van-e Isten». Persze, hogy ez volt a «végcélja», hogy: gonosz
            akarok lenni. Csak ez volt! És a többi csak «kifogás». Ismerem én!</p>
         <p>Láttam a tűzben, amint feltette a bársonyfövegét és aztán anyámmal bement a mi
            szobánkba. Anyám előkészítette az ünnepi gyertyákat. Szólt:</p>
         <p>- Papa, mégis túlságosan megütötted, ezt meg kell hogy mondjam neked, mielőtt a
            templomba mégy.</p>
         <p>- Ugyan! - szólt apám büszkén, - csak kolduljon s legyen szégyene a földnek.</p>
         <p>S anyám:</p>
         <p>- Ah, ja...</p>
         <p>S láttam a tűzben: apám megcsókolta anyámat s azzal indult le a templomba s mondta
            magában, úgy mint én szoktam:</p>
         <p>- Csak hadd legyen szégyene a földnek.</p>
         <p>Felkeltem a tűz mellől:</p>
         <p>- Nem úgy, gonosz apa - morogtam én is, - nem lesz «szégyene a földnek», te leszel
            «szégyene a földnek».</p>
         <p>És láttam, ahogy megy le a lépcsőn, fogva elől reverendáját, nehogy bepiszkolódjék.</p>
         <p>Erre felkeltem a tűz mellől, hogy elinduljak. De előbb, mint az «Árvakirályfi», így
            szóltam a legényekhez:</p>
         <p>- Köszönöm, amit értem tettetek, majd még fogjátok híremet hallani.</p>
         <p>Nevettek. S szólt az egyik:</p>
         <p>- Hát nem maradsz itt a szalmában?</p>
         <p>- Nem - feleltem -, nekem még egy «nagy munkát» kell elvégeznem.</p>
         <p>- No csak menj - szólt a legény, - aztán ha vissza akarsz jönni, tíz után, csak zörgess
            a kapun, majd kinyitom.</p>
         <p>- Köszönöm - szóltam -, «majd élek engedelmeddel».</p>
         <p>Erre az:</p>
         <p>- Dehát hová mész, babszem! Mi az a «nagy munka»?</p>
         <p>És elém állt félig mezítlen nagy testével, s hunyorgott:</p>
         <p>- Te, nem úgy szöktél meg hazulról?</p>
         <p>Erre valamennyien körülállták.</p>
         <p>Gondoltam:</p>
         <p>Hát akkor «megismertetem magam velük» - és aztán megyek a templomba és mindent
            «elintézek».</p>
         <p>S szóltam «Árvakirályfi» módjára:</p>
         <p>- Nos, tudjátok meg, nem vagyok én koldus és nem vagyok én úton, hanem a gonosz zsidó
            papnak vagyok én a fia.</p>
         <p>Kinyitottam jól kancsal szemem s kiegyenesítettem magamat és szóltam:</p>
         <p>- De többet most nem mondhatok. Mert a többi még titok. De ha eljöttök a zsidó
            templomba, ott megtudtok mindent.</p>
         <p>Nevettek:</p>
         <p>- Tyüh az Istenit! - szólt az egyik.</p>
         <p>S a másik:</p>
         <p>- Oda bizony most nem mehetünk, mert nekünk dolgozni kell.</p>
         <p>- Akkor - szavaltam - isten veletek.</p>
         <p>És elsiettem.</p>
         <p>De kint a setétedő uccán, ahogy siettem a templom elé, hamarosan megszólalt a setétség.
            Persze megint az apám hangján.</p>
         <p>- És te akarsz most így ezzel a szemtelen koldulással, a hónod alatt a virslivel,
            meséskönyvvel és markodban a maradék öt krajcárral, te akarsz Istenről és rólam beszélni
            a zsidóknak, hogy így meg úgy? Meg fogod ezt még gondolni. Ajánlom.</p>
         <p>S én magamban szaporán lépegetve:</p>
         <p>- Csak beszélj a setétből, csak beszélj.</p>
         <p>S minél többször morogta apám százszor ismerős hangján ugyanazokat az ismerős szavakat,
            én annál jobban siettem s végül már rohantam s fel a lépcsőn, be egyenest a templom
            előcsarnokába. Itt azonban megtorpantam. Lihegve, remegve néztem a nagy szárnyas ajtót.
            Bent a kántor, a Flussz már javában énekelte: «Jöjj, jöjj szombat szent Arája»...</p>
         <p>- No látod - szólt apám hangján a szárnyas ajtó: - úgy-e, hogy csak «a szájad jár?» S
            máris hogyan félsz?</p>
         <p>S éreztem: jaj, hogy remegek, lihegek. Hát még mindig ilyen gyáva vagyok? Pedig már
            koldultam is! Még a keresztényeknél is.</p>
         <p>S ami még borzasztóbb: most majdnem bementem a csomagommal együtt.</p>
         <p>S néztem a csomagot. Most meg az apám hangja a csomagból szólt csúfolódva:</p>
         <p>- Ah úgy! előbb elrejtjük, amit koldultunk arcátlanul, letagadjuk, lehazudjuk és aztán
            bemegyünk szidni azt, «aki tisztességes munkával keresi kenyerét és nem holmi
            ingyenélő».</p>
         <p>- Nem - feleltem a csomagnak, - nem rejtlek el és ha százszor úgy koldultalak is, akkor
            is bemegyek veled együtt és megmondok odabent mindent. Inkább hadd tudják meg azt is,
            hogy koldultam és «elzüllöttem», de majd megmondom, hogy te miattad «züllöttem el»,
            gonosz apa.</p>
         <p>S már olyan hevesen, hirtelen és remegve fogtam meg az ajtó gombját, hogy a kezem majd
            odaragadt hozzá. Nem is tudtam volna bemenni, ha apám hangja megint nem szólt volna az
            ajtóból:</p>
         <p>- Na majd meglátjuk.</p>
         <p>Erre keservesen kirántottam a szárnyas ajtót s majdnem úgy zuhantam be a templomba.</p>
         <p>A félelemtől és a nagy erőlködéstől alig tudtam mozdulni s csak álltam odabent lihegve.
            Nem mertem széjjelnézni, csak reszketve és konokul bámultam a padlót és a csomagomat.
            Igen csodálkoztam magamban, hogyhát mégis, igazán behoztam a koldulásaimat magammal. S
            még mindig nem tudtam mozdulni. A csomagom mintha megnőtt volna és úgy éreztem, hogy már
            mindenki sejti; mi, hát a pap fia volt az a koldus. S különösen az apám, aki erősen
            néz.</p>
         <p>S mindjárt hallottam, amint szidott:</p>
         <p>- Aki ilyen gyámoltalan, az akar mást szidni?</p>
         <p>Erre mégis feltekintettem reszketve. Azértis! Égett és bizsergett az egész testem s
            különösen a térdem és a csomagom remegett, de azért csak álltam és «felemelt fővel»
            bámultam bele a világosságba, hadd lássa és hadd ismerje meg mindenki a koldust.</p>
         <p>Akkor sandán, a hozzám legközelebbi, legutolsó padra esett a tekintetem, ahol azok
            ültek, akik a «hitközségből élnek kolduskenyéren». Erre nehéz elhatározással egyenest
            közéjük álltam be a padba, hiszen én már úgyis idetartozok. S ott megint csak álltam és
            álltam, álltam, feszesen és reszketve s még mindig nem mertem jól körülnézni. A
            csomagomat le se tettem s gondoltam, lehet, hogy a Reich, vagy a Blau, most egyszerre
            csak ide fog jönni és mindjárt megszégyenít, még mielőtt egy szót is szólhatnék apámról.
            De nem, senkise jött. Csak a mellettem ülő «szegény ember» kínálta elém a maga
            imakönyvét és mutatta, hogy hol tart a kántor. Aztán a másik meg morogva és hajlongva
            folyvást egyenesen a nyakamba borított egy imakendőt. Most már rájuk néztem. Az egyik a
            rossz szemüvege felett hunyorgott, a másik meg a fogatlan szájával mosolygott.</p>
         <p>Persze - gondoltam, - most még azt hiszik, hogy «helyes a kicsike» és «ő a pap fia».</p>
         <p>Ezután már egészen széjjel mertem nézni, előbb csak sandán, de aztán egyenesebben is,
            csak még oda nem tekintettem fel, ahol az anyám ült és Ernuskó.</p>
         <p>Senkise nézett rám vissza, úgy látszott, nem vettek észre és talán mégsem ismerték meg a
            «koldust», vagy az is lehet, hogy csak azért nem akarnak megszégyeníteni itten, mert
            «olyan büszkék vagyunk a főtisztelendő úrra, igazán olyan szépen beszélt». S most már
            letettem magam mögé a padba a csomagot, jól bele a sarokba. Ettől persze még mindig nem
            tudtam bátrabb lenni, hiába nem akartam, a lábam csak remegett mindig, úgyhogy újra
            hallottam az apám hangját; most már a sárga és rongyos imakönyvből, amire bámultam:</p>
         <p>- A koldus, akinek a lába még most is így remeg, az ne akarjon az apjáról
            beszélni...</p>
         <p>Erre lehajoltam és folyton fogtam a lábamat s úgy tartottam, előbb az egyiket, aztán a
            másikat, hogy ne remegjen.</p>
         <p>- Azértse - morogtam, - azértse. Nekem engedelmeskedsz te láb, vagy az apámnak? - De
            alighogy elengedtem őket, csak újra remegni kezdtek s apám hangja szólt belőlük:</p>
         <p>- Még a lábadnak se vagy ura és...</p>
         <p>Erre hagytam, csak hadd remegjenek, nem törődök velük többet.</p>
         <p>De a fülem is zúgott s belőle meg ezt hallottam apám hangján:</p>
         <p>- Aki még a fülének sem ura...</p>
         <p>- Jó - gondoltam -, ti mind csak engedelmeskedjetek az apámnak, azért én mégis beszélni
            fogok róla. S most már figyelni kezdtem, mikor kerül apám imájára a sor. S
            kiszámítottam, hogy még négy ima van hátra.</p>
         <p>S most végre odanéztem apámra. Igen, úgylátszik, mindig engem nézett.</p>
         <p>S most mindjárt intett a fejével, hogy jöjjek fel hozzá.</p>
         <p>S hallottam belül a hangját.</p>
         <p>- Elég volt ebből az uccakölyök-tempóból, előre, ide, fel. S akkor még jól van, nem
            bánom, ha egyszer úgyis «megbűnhődtél saját magadtól».</p>
         <p>S erre a lábaim majdnem maguktól elindultak hozzá, úgyhogy bele kellett kapaszkodnom a
            pad szélébe és úgy fogtam magam, hiába remegtek és topogtak a lábaim.</p>
         <p>- Itt maradtok - morogtam és többet nem néztem apámra és csak az imakönyvbe. S erre
            lassan megint nyugodtabb lettem és újra számoltam:</p>
         <p>- Még két ima és aztán jön...</p>
         <p>S hogy ne is hallhassam többé sehogyan sem az apám hangját belülről, morogni kezdtem az
            imát, ahol éppen tartottunk.</p>
         <p>De persze azért csak arra gondoltam, hogy majd mit is fogok mondani. De az egész, a
            koldulással együtt, igen nehéznek látszott. S ekkor gondoltam:</p>
         <p>Hátha nem is ismerték meg rólad a koldust? Akkor talán arról nem is kellene beszélned.
            Csak a gonosz apáról. Ez könnyebb volna.</p>
         <p>De ahogy erre gondoltam, mindjárt úgy láttam, hogy a Reich sandán néz rám. S megismert,
            igenis. És a Blau? Az is.</p>
         <p>Akkor hát mindegy - gondoltam, - mégis csak a koldulásomról is kell beszélni. Hogy
            elzüllöttem. S hátrafordultam és remegő kézzel egyenest, dühösen ki akartam bontani és
            magam elé tenni, hogy csak hadd lássák már most, nem bánom, mert úgyis beszélni fogok
            róla is. Mindenről.</p>
         <p>De most meg anyám hangja szólt ki nevetősen a csomagból:</p>
         <p>- Gyuri, Gyuri, te szamár, hiszen kinevetnek! A virslivel, meg a krémessel. Ki akarod
            nevettetni magadat?</p>
         <p>Nem nyultam a csomaghoz. S kétségbeesve tekintettem magam elé, mert anyám hangja újra
            szólt:</p>
         <p>- Milyen nevetséges vagy te gyerek! Nem is tudod? Ha csak ki fogod nyitni a szádat,
            nevetni fognak. Te csacsi!</p>
         <p>Erre már sírni szerettem volna, mert igen, ez a legbosszantóbb, ez, ez, hogy nevetni
            fognak, mert kicsiny vagyok, kicsiny, kicsiny, kicsiny, és a koldulásom is kicsiny, és a
            csomagom is, a virsli és a krémes és a könyv is, csak kicsiny és nevetséges és a
            beszédem is, amit mondani akarok magamról és a gonosz apáról.</p>
         <p>S újra hallottam anyám hangját:</p>
         <p>- Az ember nem haragudhat rá, apa, hiszen olyan csacsi, csak nevetséges az egész, hidd
            el, apa!</p>
         <p>Erre a könnyeim maguktól eleredtek, hiába nem akartam, csak folytak és akkor, nehogy
            lássák és hallják visszatartott sírásomat, a pad alatt kezdtem fujni az orromat.</p>
         <p>De most egyszerre felhallatszott erősen és újra a Flussz éneke.</p>
         <p>S figyelmeztetett: még egy utolsó ima, aztán jön.</p>
         <p>Erre könnyeim ijedtemben rögtön elálltak. S csak álltam a zsebkendőmmel keservesen.</p>
         <p>S gondoltam: - nem sírok többé, mert nevetséges leszek. Hiába, minden hiába. Kicsi
            vagyok és amit mondanék, az is csak kicsi lenne.</p>
         <p>Senki, semmi, a gonosz apa sem tudott olyan bosszantót mondani, mint a kinevetős
            anya.</p>
         <p>S megint csak az imakönyvet bámultam.</p>
         <p>S ott most megláttam az utolsó imában nagy héber betűkkel elől:</p>
         <p>A MI URUNK ISTENÜNK</p>
         <p>Csak néztem rá bután.</p>
         <p>S most ő szólalt meg:</p>
         <p>- Látod, miért szidtál engem is. Apádat szidhattad. De engem miért? Látod, miért
            dobáltál meg és miért mutogattad nekem a krajcárokat. Látod, most aztán már senkid
            sincs. Senkid.</p>
         <p>S én bután, gyáván és nagyon fáradtan motyogtam magamban:</p>
         <p>- De hiszen én csak a templomot dobáltam meg, a betűket és én csak a falat dobáltam meg
            és én csak a levegőbe mutattam a krajcárt.</p>
         <p>- Látod - szólt az Isten, - «ez mind csak gyáva csűrés, csavarás», látod, inkább kértél
            volna, hogy segítselek apáddal szemben. De te még most itt a templomban se kérsz, csak
            bámulsz bután, pedig már itt az utolsó ima. Utána aztán apád lejön és egyenesen
            hazavisz, meglátja a csomagot és a többit úgyis tudod.</p>
         <p>S tovább: - Látod, miért mondtad: hadd lám, az embereket, a zsidókat is mind olyan
            gonosznak teremtette-e az Isten, amilyen ő, meg a papja.</p>
         <p>- És látod, nem is teremtettem őket olyan egészen gonoszoknak, egy krajcárt mindegyik
            adott, de még a keresztények is, és ezért van itt most a csomagod, a szégyened. És
            látod, ha nem szidtál volna engem is, most nem éreznéd magad olyan kicsinek.</p>
         <p>- De hát mit tegyek most már? - motyogtam.</p>
         <p>- Mit? Kérj engem, hogy ne nevessenek majd ki, ha megmutatod a koldulásaidat és
            megmondod apádról az igazat és magadról is.</p>
         <p>- Dehát kértelek én már, hányszor, és mindig az apámnak segítettél, a gonosznak.</p>
         <p>- Mégis próbáld csak meg. Most még utolszor.</p>
         <p>- Dehát te úgyse törődsz velem.</p>
         <p>- Mégis csak próbáld meg utoljára.</p>
         <p>- És ha nem sikerül? És ha mégis csak nevetni fognak és apám lesz a győztes és megint
            megszégyenít és elvisz és becsuk a javítóba; mint «naplopót és koldust»?</p>
         <p>- Akkor azt fogod mondani: Jó, most már aztán igazán mindent megpróbáltam és most már
            igazán nem törődök semmivel és most már igazán örökre koldus és gonosz leszek, ha
            kikerülök a javítóból.</p>
         <p>- Jó - feleltem, - hát legyen, akkor utoljára megpróbálom.</p>
         <p>S felnéztem a mennyezetre:</p>
         <p>- Én nem akartalak téged megharagítani, te Isten, csak a szüleim miatt mondtam, amit
            mondtam. De én téged nem akartalak bántani! Lehet, hogy te vagy és hogy jó vagy!</p>
         <p>De az Isten mindjárt rámszólt: - «Lehet?» No ez igen kevés.</p>
         <p>- Nem, nem - mondtam, - én azt hiszem, hogy igenis vagy! Egész biztos, hogy lehetsz.
            Hogy vagy. És én mindent meg fogok tenni, amit csak akarsz! Csak most utoljára segíts
            rajtam, hogy ne nevessenek ki és ne legyek kicsi és ne legyen igaza apámnak.</p>
         <p>- Jó - mondta az az Isten, - dehát te tudod, hogy mi kell ehhez: önzetlenül megtartani a
            tízparancsolatot, úgy ahogy a Würz tanító úr mondta s ahogy abban a bibliában van!</p>
         <p>- Jó - feleltem én is, - bár még nem tudom pontosan valamennyit, de aztán már mindig meg
            fogom tartani.</p>
         <p>- Úgy ám! - szólt az Isten, - de önzetlenül!</p>
         <p>- Hát akkor önzetlenül - feleltem.</p>
         <p>- De akkor - felelte az az Isten - nem kívánhatod tőlem, hogy neked legyen itt igazad
            apáddal szemben, mert tudod jól, te is gonosz vagy és ő is. És ezért egyiteknek se adok
            igazat. Ez az igazság.</p>
         <p>- Úgy - feleltem, - szóval te nem jó vagy, hanem igazságos.</p>
         <p>- Úgy bizony, és éppen ezért, te csak szidd magadat itten. Ez az első!</p>
         <p>- Jó - feleltem, - ezt úgyis meg akarom tenni. De aztán ki fogja őt szidni? Az apát? Ő
            nem fogja aztán magát szidni itten!</p>
         <p>- Azt csak bízd rám - szólt az Isten, - te csak menj ki majd a szószék elé és mielőtt
            apád beszélni kezd, leborulsz és ezt kiáltod: - Gonosz vagyok én, és koldus, nyomorult.
            És «bűnbe» vittem az apámat. És akkor ő lejön a szószékről és azt fogja mondani: - Jobb
            vagy te, mint én, mert mégis csak kicsi vagy és tudjátok meg «híveim», énmiattam lett ő
            gonosz és koldus.</p>
         <p>- Á - mondtam -; nem fogja ő ezt megtenni. És csak engem fognak kinevetni, csak én fogok
            «zavart» csinálni és aztán csak minden még rosszabb lesz.</p>
         <p>- Akkor - szólt az az Isten -, csak ne higyj.</p>
         <p>- De ha - feleltem - olyan nehéz ezt nekem róla elhinni! Adjál nekem valami jelt előbb,
            hogy bizonyosan úgy lesz.</p>
         <p>- Ezt nem lehet - szólt az az Isten.</p>
         <p>- Akármilyen picit, csak hogy én tudjam, hogy te vagy az! Hogy például most egyszerre
            mindenki aludjon el! Csak egy percre!</p>
         <p>- Hohó! - szólt az Isten, - ez nagyon sok!</p>
         <p>- Hát akkor - alkudoztam, - csak ott mellettem az a két bácsi aludjon el, akik most
            éppen úgy hajlonganak! Vagy ha még ez is sok, akkor csak a gyertyák aludjanak el, most
            mindjárt!</p>
         <p>Az az Isten azonban még ezt sem akarta megtenni:</p>
         <p>- Vagy hiszel nekem mindent - mondotta - egész önzetlenül, vagy nem. Nem lehet
            alkudozni! Kezdd el, mielőtt apád beszélni kezd.</p>
         <p>- De ő azt fogja hinni, hogy csak azért teszem, mert «zavart» akarok és «feltünést».</p>
         <p>- Mindegy, hogy ő mit hisz!</p>
         <p>- És ő sohase szeretett! Ezt tudod jól.</p>
         <p>- Mindegy, hogy sohase szeretett! Tedd!</p>
         <p>- De ha nem merem! Szégyellem. Félek, hogy csak «pórul járok».</p>
         <p>- Majd hunyd be a szemed s úgy menj ki és borulj le és kiálts.</p>
         <p>- De mi lesz? Jaj, mi lesz!</p>
         <p>- Ha nem lesz úgy, ahogy ígérem, akkor, mondtam már, szidhatsz és örökre gonosz lehetsz.
            Érted? De most már elég. És vigyázz, mert apád már készül a beszédhez. Most hunyd be a
            szemed és rajta!</p>
         <p>Minden porcikámban ijedten lehunytam a szememet, s aztán egyszerre úgy éreztem, hogy
            rohannom kell és kiáltanom muszáj, már nem tehetem, hogy ne rohanjak és ne kiáltsak, s
            akkor üvölteni kezdtem:</p>
         <p>- Isten nevében mondom, hogy nyomorult, gonosz koldus vagyok és «bűnbe vittem» apámat. -
            S megint előlről és folyvást újra.</p>
         <p>A kántor elhallgatott. Atyámat nem láttam, mert szemem le volt húnyva és rohantam, csak
            a hangját hallottam és vele sok más hangot.</p>
         <p>De én nem törődtem már semmivel sem és csak kiáltottam tovább:</p>
         <p>- Az Isten mondta, hogy kiabáljak! Az Isten mondta, hogy kiabáljak! - Aztán elestem és
            úgy maradtam.</p>
         <p>Szemem még mindig csukva volt és most éreztem, amint atyám megragadta a kezemet:</p>
         <p>- Gyere azonnal!</p>
         <p>Ám én csak kiabáltam, úgy mint eddig, mire atyám felemelt s kivitt magával a
            templomból.</p>
         <p>Úgy éreztem, egy pillanatig sem szabad pihennem, folyvást kiáltanom kell, mert ha nem,
            utána csak sokkal rosszabb lesz.</p>
         <p>Ekkor egyszerre anyám hangját hallottam.</p>
         <p>- Mi az? - sikoltotta. - Elgázolták?</p>
         <p>Én azonban csak tovább kiáltoztam:</p>
         <p>- Isten mondta, hogy kiabáljak, az Isten, az Isten.</p>
         <p>S mikor atyám letett a mi szobánkban, mindjárt odafutottam hozzá, ugráltam, s csókoltam,
            ahol értem. S tovább kiáltottam: - én az Isten nevében kiabálok, az Isten nevében.</p>
         <p>Eztán anyámhoz szaladtam, hogy őt is csókoljam Isten nevében, de anyám ijedten hátrált
            előlem, s kiáltott:</p>
         <p>- Megőrült! Istenem, ez megőrült!</p>
         <p>Befutott előlem a hálószobába, akkor két testvéremhez futottam, s ugyanúgy csókoltam
            őket, ahol értem, ámde ők is ijedten hátráltak, s bementek anyámhoz. Erre visszafutottam
            atyámhoz, s tovább csókoltam, mire ő erősen megfogott:</p>
         <p>- Nono, - szólt - jó. Nana. Én is szeretlek, mindnyájan szeretünk, csak maradj szépen
            nyugton.</p>
         <p>Most anyám jelent meg a küszöbön, de atyám némán és erősen intett neki, hogy csak menjen
            vissza a szobájába.</p>
         <p>Most atyám karjai közt még mindig nagyon reszketve, vártam, hogy megszólal-e s mondja,
            amit az az Isten igért nekem felőle. Vagyis, hogy szidni fogja-e magát. Ha már a
            templomban nem mondta, - gondoltam, - talán majd most itt.</p>
         <p>De ő csak igen különösen nézett rám. Se szigorúan, se szelíden, «megbánással» sem,
            inkább csak figyelt rám. De semmi olyat nem mondott, mint amit az az Isten megigért
            nekem, hanem csak ezt:</p>
         <p>- No jó, nincs semmi baj. Gyere, ülj le szépen. Aztán majd beszélgetünk. Nem vagy
            fáradt?</p>
         <p>- De, - mondtam - fáradt vagyok, de azért Isten nevében szóltam.</p>
         <p>És újra mondtam, amit már annyiszor, most már halkabban, mert rekedt voltam egészen és
            nagyon fáradt. De apám még mindig nem azzal felelt, amit az Isten igért:</p>
         <p>- No jó - szólt s megvetette az ágyamat, - most csak feküdj le és ha szépen nyugodtan
            fekszel, azt kapod tőlem, amit csak kívánsz.</p>
         <p>Gondoltam:</p>
         <p>«Feküdj le és azt kapod.»</p>
         <p>Ő hát azt hiszi, hogy én beteg vagyok és azért igéri: «azt kapsz, amit kívánsz», és
            azért mondta: «na, jó, jó». És eszembe jutott, amit anyám kiáltott, mikor elszaladt:</p>
         <p>«Ez megőrült.»</p>
         <p>S szóltam:</p>
         <p>- Köszönöm, de én nem vagyok beteg és őrült, hozzám az Isten szólt és ő mondta: kiáltsd
            ezt és ezt.</p>
         <p>- Jól van - szólt apám. - De azért csak feküdj le. És majd az ágyban megmondhatod, mit
            szólt neked az Isten.</p>
         <p>Néztem apámat és gondoltam:</p>
         <p>Megmondjam neki, mit igért az Isten? S csak néztem és néztem, mikor egy hang belül ezt
            súgta:</p>
         <p>- Vigyázz, ne mondd meg neki, mit igért az Isten neked felőle: hogy majd ő is bevallja
            gonoszságát. Mert akkor nem fog többé betegnek tartani, hanem csak úgy, mint azelőtt,
            gonosznak, aki «csak zavart csinál», és még gonoszabb lesz hozzád, mint eddig volt.
            Vigyázz! Most már láttad, hogy az Isten nem tartotta meg az igéretét, azért inkább csak
            légy te neki beteg, vagyis «őrült». Az sokkal jobb!</p>
         <p>És ez a hang, ami ezt mondta, mintha egész más lett volna, mint a többi, ami idáig
            beszélt velem és belőlem. És éreztem, hogy jó lesz, ha megfogadom, és örültem magamban a
            jó figyelmeztetésnek.</p>
         <p>De apám úgylátszik mindjárt észrevehetett rajtam valamit:</p>
         <p>- No, mit mosolyogsz? - szólt.</p>
         <p>Megijedtem, hogy kitalálja a figyelmeztetést és sietve mondtam:</p>
         <p>- Semmit, semmit...</p>
         <p>De azért még mindig nem tudtam mozdulni és vetköződni, mert láttam, hogy az apám nagyon
            figyel. Még jobban, mint eddig.</p>
         <p>- Nos - szólt újra az apám, - nem akarsz lefeküdni?</p>
         <p>- De - feleltem gyorsan, - most már tudom én is, hogy beteg vagyok, vagyis őrült és
            lefekszem.</p>
         <p>S vetkőzni kezdtem, de nem úgy, mint máskor, sebesen, mert az a hang így súgta: - most
            nem kell sietned, mert «őrült» vagy, vagyis «beteg», és fáradt is vagy.</p>
         <p>Meg-megálltam hát a vetkőzésben, de mivel láttam, hogy apám mindig jobban és jobban
            figyel és a végén mégis kitalálja, hogy nem vagyok beteg, vagyis őrült, hirtelen sietni
            kezdtem a vetkőzéssel. És még gyorsabban bujtam az ágyba és szerettem volna magamra
            húzni jól a dunyhát, hogy ne figyelhessen többet rám, de nem mertem. Gondoltam, hátha
            éppen abból kitalálja a többit. És ijedten láttam, hogy odaült az ágyamhoz egész közel
            és még jobban és még jobban figyelt. S szólt:</p>
         <p>- No, most már megmondhatod, mit szólt hozzád az Isten.</p>
         <p>És megint szólt az a hang: - Vigyázz! Csak azért olyan szelíd a hangja és az arca, hogy
            te ne tudhassad, mennyire figyel, de vigyázz, mert egyszerre csak rádveti magát, amiért
            nem vagy beteg, vagyis «őrült», és...</p>
         <p>Erre úgy féltem, hogy nem tudtam szólni se, csak néztem, néztem atyámat. S ő
            kérdezett:</p>
         <p>- Mit nézel úgy, mitől félsz, mit látsz?</p>
         <p>Erre a hang így szólt: - Vigyázz! Meg ne mondd neki, hogy tőle félsz, mert akkor azonnal
            megtud mindent és jaj neked, jajj!</p>
         <p>És én egyre rémültebben hátrább húzódtam az ágyban.</p>
         <p>Ő pedig:</p>
         <p>- No, maradj szépen - szólt és utánam nyult.</p>
         <p>De a hang megint és egyre lassabban: - Vigyázz, mert megfog!</p>
         <p>És akkor még hátrább húzódtam, de ott a fal volt és a falból szólt most a hang: - Ne
            nézz rá többet, mert mindjárt mindent megtud; rejtsd el a fejedet, mert különben
            «meghalsz a kezei közt», «megfojt».</p>
         <p>Erre belefúrtam fejemet a párnába és úgy maradtam lihegve, apám pedig úgy hallottam,
            egyre hangosabban szólított és akkor úgy éreztem, hogy fenyeget a hangjával, mert már
            mindent tud. És én egyre jobban fúrtam bele a fejemet a párnába, egész addig, mikor
            egyszerre nem hallottam már az apám hangját.</p>
         <p>S most már tudtam, hogy vége, mindjárt «megfojt». De nem bírtam már mozdulni, csak
            éreztem, hogy lassan, a vánkosból, mintha apám keze csavarodna a nyakam köré.
            Fuldoklottam, aztán egyszerre csak egészen csönd lett s hallottam megint azt a harmadik
            hangot, de egész halkan, csak igen halkan: - Most már «halott» vagy, vagyis «véged» van,
            «és nem kelhetsz fel többé», «és nem nyitod ki a szemedet többé.»</p>
         <p>- És aztán? - kérdeztem - de nem nyitottam ki a szememet. Erre egy egész másik hang
            szólt:</p>
         <p>- Gyuri, Gyuri.</p>
         <p>S gondoltam: nem az anyám ez?</p>
         <p>- Igen, - súgta az a hang megint, - ő az és örül, hogy végre «véged van», és te csak
            hagyd, hogy örüljön, mert így neked is jó lesz, ha te «halott» vagy.</p>
         <p>Erre megint az anyám hangja:</p>
         <p>- Hát nyisd ki szépen a szemedet, Gyuri. Nézd, mi vagyunk itt.</p>
         <p>Erre a hang:</p>
         <p>- Kinyithatod, de azért csak maradj «halva», mert ez a legjobb.</p>
         <p>Hát kinyitottam, de igen nehezen és alig láttam, olyan fáradt voltam. Anyám ott ült az
            ágyamnál és sírva kérdezte:</p>
         <p>- Hogy vagy? Jól érzed magad?</p>
         <p>S a hang: mondd csak, hogy «halott» vagy.</p>
         <p>S szóltam: halkan és igen fáradtan:</p>
         <p>- Én anyám? Nem látja, hogy halott vagyok?</p>
         <p>Erre bejött apám is.</p>
         <p>És az a hang mindjárt szólt:</p>
         <p>- Ne ijedj meg, most már nem tehet neked semmit, mert «halott vagy», «véged van» és «nem
            kelhetsz fel többé», csak a szemed van nyitva. Már nem bánthat.</p>
         <p>Ágyamhoz lépett s kérdezte:</p>
         <p>- Nos, jobban vagy?</p>
         <p>S feleltem:</p>
         <p>- Én halott vagyok, végem van, csak a szemem van nyitva.</p>
         <p>Erre láttam, apám meg akarta fogni a kezemet. Először el akartam húzni tőle, mert
            féltem, de a hang megint biztatott:</p>
         <p>- Hagyd, nem bánthat már, mondom, «halott» vagy.</p>
         <p>Erre hagytam s szóltam:</p>
         <p>- Halott vagyok és senkise bánthat engem többet.</p>
         <p>Ő pedig így szólt:</p>
         <p>- Dehogyis bántunk. És nem vagy te halott, csak egy kicsit ájult voltál.</p>
         <p>Néztem rá; s gondoltam: nem akarja bevallani, hogy azt tette velem és ezért vagyok
            halott!</p>
         <p>S néztem anyámat is, aki csak lesett.</p>
         <p>S gondoltam: - Ő tudja, mit tett velem az apám? Vagy ő se akar tudni róla, mert nem akar
            többet «semmi izgalmat»? Megkérdezzem tőle?</p>
         <p>De a hang így szólt:</p>
         <p>- Mindent megmondhatsz, csak ezt az egyet ne mondd nekik, hogy mit tett veled az apád,
            mert akkor megint azt hiszi anyád, hogy «őrült» vagy, tehát beteg. És az apád is megint
            nagyon fog figyelni. Az pedig nagyon rossz lesz. Éppen olyan rossz, mint amilyen már
            egyszer volt. Azért inkább csak légy te halott, azt nem figyeli az apád és az anyád
            sem. - S nem szóltam semmit sem.</p>
         <p>Mire megint az apám:</p>
         <p>- Bizony, ájult voltál, még pedig a rosszaságtól - és mosolygott s megveregette a
            kezemet. - De most már hála Isten, rendbejössz majd. - S megint fogta a kezemet, vajjon
            lázam van-e?</p>
         <p>Erre anyám szólt aggodalmasan apám felé:</p>
         <p>- De miért mondja azt mindig, hogy halott. - S már újra sírt.</p>
         <p>Néztem őket, de igen rosszul láttam és nagyon forró voltam és fáradt.</p>
         <p>Mire apám:</p>
         <p>- Ej Istenem, hát még fáradtnak érzi magát. Ez természetes, ilyen ájulás után. Ezt érti
            azon, hogy halott.</p>
         <p>Anyám kérdőn nézett rám:</p>
         <p>- Nagyon gyönge vagy?</p>
         <p>Visszanéztem rá. S megint gondoltam:</p>
         <p>«Ájulás»? Hát igazán nem tudod, hogy apám azt tette velem? Vagy csak te is tagadod, mint
            ő?</p>
         <p>Mire anyám nógatott:</p>
         <p>- Valamit mondani akarsz? No csak beszélj, mindent megmondhatsz nekünk, senkise bánt és
            senkise haragszik rád. Senki! Úgy-e apa?</p>
         <p>- Persze, hogy senki! - felelte apám, - no csak beszélj, mit akartál mondani?</p>
         <p>S a hang megint szólt:</p>
         <p>- Mindent megmondhatsz, csak azt az egyet nem, hogy az apád megfojtott s azért vagy
            halott.</p>
         <p>- Nos? - szólt az anyám újra. - Beszélj szépen.</p>
         <p>S szóltam:</p>
         <p>- Mindent megmondhatok, csak azt az egyet nem.</p>
         <p>Anyám közelebb hajolt:</p>
         <p>- Mit?</p>
         <p>S apám:</p>
         <p>- Nos?</p>
         <p>- Azt az egyet - feleltem és néztem őket s gondoltam: - Ni, hogy tettetik magukat,
            kíváncsinak. Mikor úgyis tudják. Apám egész biztosan.</p>
         <p>Mire megint az apám:</p>
         <p>- No csak mondd - szólt, - azt az egyet is egész nyugodtan megmondhatod. Akármit.</p>
         <p>Addig néztem rá, hogy egész magától megszólalt a szájam:</p>
         <p>- Úgyis tudja...</p>
         <p>De a hang mindjárt ijedten intett: - Vigyázz, tovább ne. Mert aztán igen nagyon rossz
            lesz. Újra.</p>
         <p>- Mit? - kérdezte apám, - mit tudok úgyis?</p>
         <p>De tovább nem mertem.</p>
         <p>- Csak, semmit - szóltam.</p>
         <p>Mire apám odasúgott valamit mosolyogva anyámnak.</p>
         <p>Erre az is mosolygott és bólogatni kezdett.</p>
         <p>Igen - gondoltam, - örülnek, hogy halott vagyok.</p>
         <p>Apám azonban felállt és heves lépteivel bement a szobába s kihozott onnét egy csomagot.
            A koldulásaim voltak. De csak a meséskönyv egyedül.</p>
         <p>Igen, gondoltam, hát azt hitték, hogy ez az az egy, amit nem akartam kimondani. Hogy
            ettől féltem. Pedig hát nem kell már félnem attól, hogy koldultam, mert úgyis halott
            vagyok.</p>
         <p>Apám letette az ágyamra a könyvet s szólt:</p>
         <p>- Ez már egész rendben van - szólt, - elintéztük. Nincs semmi baj. És ez most már
            jogosan a tied.</p>
         <p>S anyám:</p>
         <p>- Erről akartál kérdezni?</p>
         <p>S a hang súgta: - Mondd, hogy erről. Nehogy tovább kérdezzenek és akkor még kimondd azt
            az egyet, amit nem szabad.</p>
         <p>- Erről - feleltem.</p>
         <p>S anyám:</p>
         <p>- Mindenki szépen visszakapta, amit adott. A keresztények is. Minden egyes krajcárt.</p>
         <p>A hang súgta: - Köszönd meg szépen. Hiszen úgyis halott vagy.</p>
         <p>S szóltam:</p>
         <p>- Köszönöm szépen, hiszen úgyis halott vagyok.</p>
         <p>Erre anyám szeme megint könnyezni kezdett.</p>
         <p>S apámhoz fordult:</p>
         <p>- Látod, megint azt mondta.</p>
         <p>Erre az:</p>
         <p>- De értsd meg Ida, hogy ő nem is tudja, mi az a «halott». Ez nála csak azt jelenti
            most, hogy fáradt. Úgy ahogy mondtam már. Úgy-e Gyuri?</p>
         <p>Mire anyám hozzám fordult:</p>
         <p>- Igen?</p>
         <p>S a hang szólt belül:</p>
         <p>- Tudják, hogy az vagy. Halott. De ezzel sem akarják «izgatni» magukat. Azért te csak
            hagyd rájuk, hogy fáradt vagy, mert különben még tovább kérdeznek. Pedig neked legjobb,
            ha nem kérdeznek.</p>
         <p>S mikor anyám újra kérdezte:</p>
         <p>- Igen? nagyon fáradt vagy? - szóltam:</p>
         <p>- Az vagyok. És legjobb nekem, ha nem kérdeznek.</p>
         <p>Anyám bólogatott.</p>
         <p>- Jó. Akkor hát csak aludj szépen.</p>
         <p>S erre a hang: - Hunyd le a szemed. Ők csak hadd higyjék, hogy fáradt vagy és alszol.
            Neked úgyis mindegy. Hiszen úgyis halott vagy.</p>
         <p>S lehunytam a szemem.</p>
         <p>Mire a hang biztatott: - Legjobb a sötétben, egyedül, egész egyedül.</p>
         <p>Erre hallottam, amint halkan felkeltek és elmentek az ágyam mellől.</p>
         <p>S a hang folyton súgta, egyre halkabban: - Legjobb - a se-tét-ben, - egye-dül, - egész -
            egye-dül.</p>
         <p>És mindig setétebb lett és egyre nehezebb volt a setétség és nyomott és nyomott, úgyhogy
            nemsokára azt éreztem, hogy «fekszem a setét földben mozdulatlanul», «egy ládában». De a
            szemem nyitva volt és hallottam, hogy az anyám, meg az apám hívnak. Gondoltam: csak hadd
            hívjanak, nem akarok felkelni, nem és nem. De egyre rosszabb lett a ládában és akkor
            erősen megmozdultam. Most világos lett köröskörül és láttam, hogy a mi szobánkban, az
            ágyban fekszem és apám s anyám ültek mellettem. S nappal van. De nem reggel, hanem úgy
            éreztem, inkább már délután. Csodálkozva néztem rájuk. Gondoltam, akkor csak álmodtam,
            hogy a földben vagyok.</p>
         <p>S apám kezdte:</p>
         <p>- Nos, jobban vagy most már?</p>
         <p>De én megint csak néztem őket csodálkozva. Nem értettem, mikor kerültem ide az ágyamba.
            S mért aludtam, mikor már nappal van és talán délután. Úgylátszik, gondoltam, beteg
            voltam.</p>
         <p>S szóltam:</p>
         <p>- Nem értem! Beteg voltam?</p>
         <p>Mire apám, láttam, összenézett anyámmal.</p>
         <p>- Te, ez nem is tudja, hogy mi történt vele! - S mosolygott.</p>
         <p>S gondoltam: örül, hogy már nem vagyok beteg. Mert ez csak «nagyon kellemetlen».</p>
         <p>S anyám apám felé:</p>
         <p>- Ne tudna semmit arról, ami vele volt?</p>
         <p>Mire apám hozzám fordult:</p>
         <p>- Nos, tudod-e mi volt veled?</p>
         <p>S néztek kíváncsian. Én meg vissza rájuk csodálkozva. S aztán magam elé: törtem a
            fejemet. De csak belefáradtam és nem jutott más az eszembe, mint az, amit álmodtam. Hogy
            lent voltam a földben a ládában. És az, hogy azelőtt koldultam és bementem a templomba,
            hogy «mindent megmondjak». De hogy ottan mi történt, erre nem emlékeztem. És mindarra
            sem, ami azóta volt velem, hogy apám hazahozott. Félelemtől és megerőltetéstől
            szétzilált természetem hagymázos állapotát, megfojtásom és halottságom rémképeit
            teljesen elfeledtem. A jótékony álom, amely «halálom» után következett, lemerítette az
            egészet az öntudat alá s csak évek mulva merült fel onnét lassan-lassan álmaimban. De
            akkor, midőn felnyitottam a szemem, semmire sem emlékeztem belőle. Csak azon törtem a
            fejemet, hogy mért is lettem beteg. De ezt se értettem.</p>
         <p>Mire anyám szólt lágy hangján és csodálkozva:</p>
         <p>- Tényleg nem tudja!</p>
         <p>S hozzám:</p>
         <p>- De most már friss vagy, nem?</p>
         <p>- Friss - gondoltam és körülnéztem: - Nem érzek semmit sem - szóltam és megint
            körülnéztem s úgy láttam, minden ugyanúgy van, mint más reggel szokott lenni, csak éppen
            már délután lehet.</p>
         <p>- Ha nem érez semmit - szólt apám, - akkor biztos rendben van. - A kezem után nyult, ez
            kicsit magától megijedt, de mindjárt elszégyeltem s apám se vett észre semmit belőle.
            Fogta s szólt anyám felé:</p>
         <p>- Azt hiszem, már láza sincs.</p>
         <p>Hozta a hőmérőt és én betettem a hónom alá. Aztán megnézték a nyelvemet, megszámolták a
            pulzusomat. «Minden rendben» volt s a lázmérő se mutatott lázat, s mikor anyám
            kérdezett, hogy nincs-e étvágyam, elfogadtam a levest meg egy híg tojást, amit kínált s
            jól meg is ettem. Apám ezzel is meg volt elégedve. S még csak most hallottam, hogy nincs
            még délután, hanem még csak most lesz dél.</p>
         <p>Apám megmutatta a saját óráját. Igen, még csak tizenegy óra volt.</p>
         <p>- Persze - mondta, - hogy nem tudhatod az időt, mikor olyan soká aludtál betegen.</p>
         <p>Jó, gondoltam, bizonyosan így kell lenni, honnét is tudnám, mikor csak most először
            «aludtam olyan soká betegen».</p>
         <p>Akkor hát délelőtt van.</p>
         <p>És akkor apám kérdezni kezdett:</p>
         <p>- No halljuk, mi az utolsó, amire emlékszel?</p>
         <p>Erre anyám is leült az ágyamhoz, bár az ebéd javában főtt odakint s láttam rajta, hogy
            kíváncsi és mint mindig, most is «aggódik».</p>
         <p>- Mire? Utoljára? - szóltam s gondoltam: - Miért ne mondhatnám el az álmomat. S kicsit
            még szabódtam, magam se tudtam miért, talán mert máskor sohase voltak kíváncsiak az
            álmomra.</p>
         <p>Végül azonban mégis megmondtam, hogy azt álmodtam, hogy meghaltam.</p>
         <p>Erre anyám felkelt s intett hevesen, mint aki semmiről sem akar többet tudni, mert
            bizonyára elég volt az «izgalomból».</p>
         <p>- Jó, jó, rendben van - mondta. - Csak hallgass.</p>
         <p>Hozzám lépett, megcsókolt hirtelen:</p>
         <p>- Elmult, elmult hálisten, nem kell róla beszélni.</p>
         <p>Megveregette az arcomat s éppoly hirtelen elment az ágyam mellől:</p>
         <p>- A fontos, hogy már minden rendben van és meggyógyultál.</p>
         <p>Kérdőn néztem rájuk, úgy hogy apám nem tudta megállni, hogy kicsit meg ne
            magyarázza:</p>
         <p>- Meghültél odalent - szólt - és félrebeszéltél két egész napig. Mindig azt hitted, hogy
            Isten tudja, mit akarunk veled.</p>
         <p>Mire anyám gyorsan:</p>
         <p>- Apa! Mondom, nem kell róla beszélni!</p>
         <p>- Miről? - kérdeztem. De anyám szólt:</p>
         <p>- Semmiről na, elmult és most csak feküdj szépen. Nézd. - S mutatta koldulásaim
            meséskönyvét.</p>
         <p>- Inkább olvass, ha van rá kedved. Majd aztán egy-két nap mulva szépen felkelsz. Addig
            mindig olvashatsz és jól kell enned. Úgy-e apa?</p>
         <p>S apám:</p>
         <p>- Csak túlságosan meg ne erőltessen az olvasás.</p>
         <p>Kezembe vettem a könyvet, azzal apám bement az irodájába, anyám pedig kiment a konyhába
            az ebédhez.</p>
         <p>Egyedül maradtam könyvemmel. Forgattam s gondoltam: mit tehetek egyebet. Ha beteg vagyok
            és még néhány napig «feküdnöm kell úgyis». Újra meg újra körülnéztem, megtudni, «hogyan
            is vagyok» tulajdonképen. De megint csak azt láttam, hogy semmi, semmi sem változott a
            szobánkban.</p>
         <p>«Félrebeszéltem», gondoltam. Két egész napig.</p>
         <p>De ez csak egy szó volt.</p>
         <p>Sehogysem értettem, hogy múlhatott el két egész nap csak azzal, hogy félrebeszéltem, még
            pedig arról, hogy:</p>
         <p>«Isten tudja, mit akarunk veled.»</p>
         <p>S hogy mit? Erről: «mondom, nem kell beszélni. Elmult.»</p>
         <p>Nagyon szerettem volna tudni, mi volt az, amiről «félrebeszéltem», közben azonban a
            kezemre esett a tekintetem, amellyel a meséimet forgattam. Láttam, hogy «soványabb»,
            mint amilyen volt és eszembe jutott, hogy:</p>
         <p>«Jól kell enned. És addig mindig olvashatsz.»</p>
         <p>Igen, gondoltam, akkor most «jó dolgom» lesz addig s kitakaróztam, hogy másutt is
            megnézzem magamat, hátha találok valamit. Pontosan megnéztem az egész testemet, még a
            lábamat is, de semmi különöset nem láttam, csak éppen hogy másutt is, mindenütt
            soványabb lettem és a bordáim erősen kilátszottak. Ekkor szerettem volna megpróbálni a
            járást, de alighogy kicsit leléptem az ágyról, könnyebbnek éreztem magamat, mint máskor,
            vagyis «gyöngének» s gondoltam: biztosan ez a «szédülés», amiről anyám már sokszor
            panaszkodott. Megijedtem és visszabújtam az ágyba. Akkor gondoltam:</p>
         <p>Látod, már milyen bátor voltál. Elmentél hazulról, megdobáltad a templomot, koldultál
            még a keresztényeknél is, «szállást» kértél és elmentél a templomba mindent megmondani.
            S most megint csak gyáva vagy és kicsiny. Még csak az ágyból sem mersz kiszállni.
            Egészen elszomorodtam.</p>
         <p>Így van, gondoltam, de miért? Mert az az Isten nem tartotta meg, amit ígért. Becsapott
            engem. De szólt a másik hang:</p>
         <p>- Nem olyan biztos. Megtetted te a templomban, amit előbb te ígértél az Istennek?
            Bevallottad az összes bűneidet?</p>
         <p>Megerőltettem a fejemet, de csak arra tudtam emlékezni, hogy hiszen be akartam vallani
            az összes bűneimet, de nem tudtam már, csak kiabáltam, de hogy mit, azt sem tudtam most
            már, - úgylátszik, gondoltam, - már akkor «beteg» lehettem, mert «meghültem», és már
            akkor kezdtem «félrebeszélni». És akkor talán nem is csapott be az az Isten, hiszen én
            se tettem meg előbb, amit neki ígértem. De - gondoltam - lehet az is, hogy
            megtettem.</p>
         <p>Majd csak megtudom, hogyan volt odalent a templomban.</p>
         <p>S minthogy az apám éppen bejött, mert anyámhoz igyekezett a konyhába, megkérdeztem:</p>
         <p>- Apa kérem, mit kiabáltam a templomban?</p>
         <p>Mosolygott rám.</p>
         <p>- Mindenféle csacsiságot.</p>
         <p>- Mégis mit?</p>
         <p>- Én bizony nem tudom, - szólt, hozzám lépett, megigazította vánkosaimat, pontosan,
            aztán dunyháimat, különösen a lábamnál:</p>
         <p>- Így - mondta, - most csak már vigyázz, hogy újra meg ne hülj. Szépen a világosság felé
            fordítsd a könyvet, ha olvasol.</p>
         <p>S olyan szelídnek éreztem a hangját.</p>
         <p>Gondoltam hirtelen: - megmondom neki, mit akartam én, mit ígért az Isten nekem őróla és
            az egészet, úgy ahogy volt s ameddig emlékszem. Egészen pontosan. Hadd tudjon mindent és
            meglátom, mit mond.</p>
         <p>- Apa kérem, szeretnék mindent megmondani egész pontosan és igen komolyan, mindent, ami
            velem történt és főleg - szóltam - az Istennel, de a többit is. Csakhogy mindent
            tudjanak.</p>
         <p>Láttam, hogy apám kicsikét felhúzza a homlokát, csak egy egész kicsit, de megláttam. S
            különösen ott, ahol azt mondtam: főleg az Istenről.</p>
         <p>S szólt:</p>
         <p>- Minek, fiam? Tudunk mi már mindent. Egész pontosan. Ami veled történt. Legjobb, ha
            magad se töröd rajta a fejedet. Azon, ami volt. Mert megint csak megbetegszel.</p>
         <p>S újra igazított az ágyamon:</p>
         <p>- Mi mindent elfeledtünk és megbocsátottunk. Anyád is, én is. Az egészet betegségnek
            tekintjük, ami volt. Ami elmult és vége. - S nyomatékosan folytatta: - És te is tekintsd
            annak és feledj el szépen mindent, úgy mint mi, ez lesz a legjobb. Mert hidd el, ha
            megint beteg lennél, abból nem épülsz fel már olyan könnyen. Az már nagyon károsan
            befolyásolná a növekedésedet és az egész életedet. Ezért hát legjobb lesz, ha mindent
            elfeledsz, érted, fiacskám? - s megint szólt erősebben: - mindent, fiacskám. És ne is
            kérdezz többet.</p>
         <p>Ezzel megsímogatta, felnőttesen, ahogy szokta, a fejemet és kiment a konyhába, ahová
            igyekezett.</p>
         <p>Néztem utána, s gondoltam: akármiért mondta, de úgylátszik igaz, amit mondott. Neki is
            meg nekem is.</p>
         <p>S magamban újra átgondoltam.</p>
         <p>«Betegségnek tekintik» azt, ami történt.</p>
         <p>Mindent.</p>
         <p>Egész onnét, amikor kezdtem kérdezni az Istent.</p>
         <p>Betegségnek. És nem rosszaságnak, aminek szokták. És el akarják feledni az egészet.
            «Megbocsátottak».</p>
         <p>És pedig úgylátszik azért nem akarnak haragudni rám miatta, mert a «büntetést», úgy
            gondolják, megkaptam a betegségtől.</p>
         <p>Gondoltam: ez még nem olyan rossz büntetés...</p>
         <p>És újra elgondoltam, amit apám mondott:</p>
         <p>- Te is tekintsd annak. És feledd el. Mindent - mondta - mindent, fiacskám.</p>
         <p>Ezt még sohase mondta.</p>
         <p>Akkor úgylátszik mégis nagyon beteg lehettem. És ők igazán el akarják feledni. No jó,
            gondoltam, hát akkor nem beszélek többet az egészről. Jó, hát legyen nekik az az Isten
            «betegség», és a rosszaság is meg a koldulás és az egész, ami volt. És feledjük el.</p>
         <p>Olvasni fogok és «jól enni».</p>
         <p>És úgy is tettem, míg csak meg nem jöttek az iskolából a testvéreim.</p>
         <p>Mindjárt láttam rajtuk, hogy nekik is meghagyta az apám, hogy tekintsék betegségnek az
            egészet és «feledjék», ami volt.</p>
         <p>Ernuskó felajánlotta, hogy majd tanít, nehogy sokat mulasszak az iskolában. Oluska pedig
            nem akarta mutatni az irígységet, hogy olyan «jó dolgom» van, s ennem kell jól és
            olvashatok. Inkább még képeket is hozott nekem, amiket újabban kezdett gyüjteni
            magának. Tudtam azonban, hogy ez nem nekem szól, hanem a betegségemnek, de azért
            megköszöntem nekik.</p>
         <p>Addig is jó lesz, gondoltam.</p>
         <p>Az ebéd aztán úgy telt el, mint minden más ebéd.</p>
         <p>Atyám már a leves után elővette számolócéduláit.</p>
         <p>Persze most is szégyenkeztem, de mindjárt gondoltam: «Tekintsd betegségnek az egészet és
            feledd el fiacskám. Mindent. Mindent.»</p>
         <p>Igen, gondoltam, betegségnek «tekintem» én is azt, hogy apa mindig számol és hogy anya
            mindig fél és azt is, hogy Ernuskót megint csak előbb és többször kínálta, mint engem
            vagy Oluskát.</p>
         <p>És mikor ebéd után megint olyan nagyon csöndnek kellett lenni az egész lakásban, ezt is
            «betegségnek tekintettem», és azt is, hogy Ernuskó mindjárt, még szájában a falattal már
            a könyvét «bújta», Oluska pedig megint mindjárt a tükör elé állt és újra fésülte magát.
            S Lidi szavajárását «van nekem más dolgom is». De belevettem mindjárt a Würz tanító urat
            és a tanítókisasszonyt is. S ez így volt egész nap és másnap, meg azután is, mindent,
            ami miatt haragudtam, szégyenkeztem, és ami nem tetszett és arra biztatott mindjárt,
            hogy beszéljek «szemtelenül», - betegségnek «tekintettem» és «feledd el az egészet».</p>
         <p>«Te csak egyél jól és olvass».</p>
         <p>Csak azt az egyet, ami velem történt, igyekeztem nem elfeledni. Meseolvasás közben és az
            étkezések után egyre pontosabban igyekeztem visszaemlékezni mindenre.</p>
         <p>De csak mindig odáig ment, ahol a templomban elkezdtem az Istennel alkudozni. S ha
            tovább erőltettem az emlékezést, egyszerre fájni kezdett a fejem.</p>
         <p>Látod, gondoltam, ez az, amitől anya annyiszor szenved.</p>
         <p>Most már tudod ezt is.</p>
         <p>S aztán gondoltam: úgy hát ez az Isten igazán betegség, egy fejfájás legalább is.</p>
         <p>S utána: feledd el az egészet.</p>
         <p>De azért még mindig nem feledtem el, csak nem «törtem» többé a fejemet, ha odáig
            jutottam, ahogy a templomban az Istennel kezdtem beszélni.</p>
         <p>S ami így megmaradt, abból, gondoltam, lehetne egy mesét csinálni. Olyat, mint az
            álruhás és árva királyfi.</p>
         <p>De azzal a címmel, hogy:</p>
         <p>Az álruhás és árva papfi.</p>
         <p>És mindjárt, ahogy ezt gondoltam, hozzá is fogtam magamban:</p>
         <p>«Egyszer volt, hol nem volt egy zsidó pap és papné, és azoknak három gyermekük.</p>
         <p>És mindegyiket jobban szerették, mint a legkisebbet. Ezt odaadták legelőször a fekete
            Apónak, aki sohase engedte el az imazsinórját, még ha aludt sem. De aztán sem volt jobb
            neki, mert ez a legkisebb sok mindent akart, amit a szülei nem akartak és amit a két
            testvér sem akart.</p>
         <p>Az egyik testvér csak tanulni akart és azért őt jó tanulónak nevezték.</p>
         <p>A másik testvér csak lány volt és csak fésülködni akart és irígykedni, ezért is úgy
            hívták őt, hogy hosszúhajú.</p>
         <p>De a harmadik, a legkisebbik, nem akarta sem ezt, sem azt, hanem azt, hogy miért nem
            táncolnak anya, apa is és a bútorok és a képek és miért nem muzsikálnak. És miért nem
            beszélnek vele igazán? De még más mindent is akart, úgyhogy őt csak Önzőnek nevezték,
            vagyis Féktelennek.</p>
         <p>És semmi sem volt szabad neki. Még az sem, hogy kiessen az ablakon és «vége» legyen.</p>
         <p>És az sem, hogy kérdezhessen az Istenről, hogy miért nem jelenik meg. Mikor ezt ő mégis
            megkérdezte, úgy megverték, hogy ő erre nagyon megharagudott a gonosz apára, a kinevetős
            anyára és az Istenre is és inkább el akart menni örökre világgá, hogy igazán egész
            gonosz legyen, amilyennek az apa mondta. De előbb meg akarta mondani az igazat a
            templomban mindenről. Mert előbb jól meghányta-vetette a dolgokat, a zsidókról, a
            keresztényekről és az Istenről is, nemcsak a gonosz apáról és a kinevetős anyáról.</p>
         <p>És ez lett a veszte az Önzőnek, hogy meg akarta mondani az igazat a templomban.</p>
         <p>Mert előbb még volt bátorsága, megdobni az Istent és koldulni még a keresztényeknél is
            és venni meséskönyvet, krémest és szállást kérni és minden jó lett volna már, de
            üldözőbe vette őt az apa, kezdett beszélni a hangja rája a tűzből a péknél. És a
            setétből és a templomajtóból is, addig-addig, hogy rávette az Önzőt és az mégis bement a
            templomba megmondani mindent. És ott meg aztán nemcsak az apa, de az anya is üldözte a
            kinevetős hangjával és az Önző hiába könyörgött ahhoz az Istenhez, ez mindent ígért, de
            aztán csak betegség lett a vége, félrebeszélés és fejfájás. És a többire nem emlékszem.
            Csak arra még, hogy megint olyan gyáva zsidó vagyok, mint azelőtt. És az lett a vége az
            egésznek, hogy:</p>
         <p>Mindent feledj el fiacskám. Én is elfeledek.»</p>
         <p>A meséhez Ernuskó adott papírt, mert nem akartam rá külön pénzt kérni apától és a
            ceruzát Oluska kölcsönözte, mert az enyémet egészen elfaragtam az ágyban. S szóltam
            nekik:</p>
         <p>- Köszönöm, feledjetek el mindent és tekintsetek betegnek.</p>
         <p>Mire Ernuskó:</p>
         <p>- Azért adtam oda a papirost, pedig nekem is kérni kell.</p>
         <p>S Oluska:</p>
         <p>- Én meg a ceruzát. Csak aztán - szólt, - ha majd felkelsz, megint ne kezdj újra
            mindent.</p>
         <p>De mire leírtam a mesét, már nem tetszett.</p>
         <p>Mert, gondoltam, ki «vette el itt a büntetést», úgy, mint a mesékben olvasni
            szoktam.</p>
         <p>És hol van itt a vége?</p>
         <p>Csak a betegség?</p>
         <p>Ez nem lehet egy mesének a vége.</p>
         <p>És aztán:</p>
         <p>A mesékben vannak boszorkányok, törpék, tündérek és táltosok, de az az Isten egyikben
            sincs. Ez csak a Bibliában van, vagyis a Mózes meséiben. Ez hát, gondoltam, inkább
            olyan, mint ami a Mózes meséiben van. De azért olyan sem, mert ott az Isten, amit ígér,
            azt betartja.</p>
         <p>S ahogy ezen gondolkodtam, megint szólt bennem egy hang:</p>
         <p>Az Isten? Mit akarsz még mindig! Most már tudod, hogy az Isten csak betegség, vagyis
            fejfájás. És mikor te vele «beszéltél», akkor te már «meg voltál hülve» és
            «félrebeszéltél». S ezért újra így fejeztem be a mesét:</p>
         <p>«... Az Önző azt hitte, hogy az Istennel beszélt és az ígért neki mindenfélét, pedig ő
            már akkor beteg volt. És ágyba került, de azért az apa, anya és a testvérkék tovább
            éltek Istenből, míg meg nem haltak. És az Önző is.»</p>
         <p>Ezt a mesét azonban csak akkor írtam, ha nem volt senki a szobában. Nem akartam, hogy
            tudjanak róla, ha egyszer mindenki mindent elfeledett. De azért még így is féltem, hogy
            egyszer anya vagy apa észreveszik, vagy mikor alszom, kiveszik az ágyamból.</p>
         <p>Azért inkább gondoltam, beledobom a tűzbe, mert úgyse igazi jó mese. S így ezt meg is
            tettem. De, gondoltam, majd írok egyszer igazat is.</p>
         <p>S néztem a tüzet.</p>
         <p>S már megint hallottam belőle apám hangját, mint a péknél.</p>
         <p>- Látod, te csak «betegeskedsz», de bezzeg más «dolgozik» egész nap és tanul.</p>
         <p>Szelídebben mondta, mint a péknél, de azért volt benne elég «szemrehányás».</p>
         <p>S aztán már ezt a «szemrehányást» nemcsak a tűzből hallottam ki, hanem valójában is, az
            apából épp úgy, mint anyából és a testvéreimből.</p>
         <p>Csak még az orvost hívták el, a Büchnert, hogy «jól nézzen meg utoljára». El is jött és
            hosszú szakálla volt, még hosszabb, mint az apáé és pirosabb a keze és hidegebb. S haja
            is kevesebb volt. Olyan kevés, hogy anya azt mondta: «minden egyes szálát külön pakolja
            be, minden este» és «nagyon keni a szakállát», «mint egy bolond, olyan hiú». Nagyon
            pomádészaga volt és orvosságszaga, de ez nekem tetszett. Csak a hideg, piros keze nem és
            különösen az, hogy az nagyon vörös és szőrös volt.</p>
         <p>- No, mi az, mi az, gyerek - szólt, - rendben vagy már?</p>
         <p>S merthogy már tél volt, felgyújtotta a lámpást.</p>
         <p>Aztán: - Csöppet se fáj már a fejed?</p>
         <p>Mondtam: - Már nem.</p>
         <p>S ő: - Nem is szédülsz cseppet se?</p>
         <p>Mondtam: - Nem, csak még kicsit könnyű vagyok, ha leszállok az ágyból.</p>
         <p>Csak intett:</p>
         <p>- Az semmi.</p>
         <p>Aztán odahozatta a lámpást az ágyamhoz és kezdett belenézni erősen a szemembe.</p>
         <p>Nem tudom, hogyan, de ez nem tetszett nekem. Kezdtem félni, pedig voltak a szobában. Apa
            és anya is ott álltak az ágynál.</p>
         <p>S ő észrevette:</p>
         <p>- Megijedtél?</p>
         <p>Piros lettem.</p>
         <p>- Dehogyis - szóltam, - de úgysincs semmi az én szememben.</p>
         <p>S ő:</p>
         <p>- Azt majd én mondom meg! Te csak azt mondd meg, hogy ijedezel-e?</p>
         <p>- Én nem, - mondtam pirosan és most már erősen kinyitottam a szememet, hogy csak nézzen
            bele, ahogy akar.</p>
         <p>Bele is nézett jól s szólt:</p>
         <p>- Ne feszítsd meg úgy a szemedet. Csak úgy nézz rám, ahogy szoktál.</p>
         <p>S ránéztem. Ő meg mosolygott.</p>
         <p>- Így, így - és megsímogatott és mosolygott, de azért csak nézett és megint símogatott
            és mosolygott: - Rendben van, nincs itt semmi baj.</p>
         <p>Apa bólogatott s én gondoltam:</p>
         <p>Mit símogatsz most egyszerre annyira? És mit mosolyogsz: Mert megfizetnek?</p>
         <p>Mire ő:</p>
         <p>- No most mondd el szépen, mi történt veled, mikor elmentél hazulról?</p>
         <p>Apára néztem s szóltam:</p>
         <p>- Elfeledtem én már mindent.</p>
         <p>Apám megint bólogatott, s az orvos:</p>
         <p>- No, annál jobb.</p>
         <p>S szólt:</p>
         <p>- Akkor vizet kérek. A kezemnek. De meleget!</p>
         <p>Megmosta a kezét, aztán bement a szüleimmel.</p>
         <p>Gondoltam: most kapja a keserves pénzt.</p>
         <p>Még aznap felkeltem s már két nap mulva lemehettem az iskolába.</p>
         <p>Előre féltem, hogy az iskolában milyen szégyen ér majd.</p>
         <p>De apám azt mondta, csak legyek nyugodt, ő már ott is mindent «elintézett».</p>
         <p>S valóban, ahogy Würz tanító úr meglátott, mindjárt odajött hozzám.</p>
         <p>- No - mondta, - nem történt semmisem. Csak ülj be szépen a helyedre.</p>
         <p>S beültem büszkébben még, mint azelőtt, nehogy szóljanak hozzám; mi közük ahhoz, ami
            velem volt?</p>
         <p>Nem is szólt senkise.</p>
         <p>Csak egyet láttam, aki utánzott: felhúzta az orrát és kancsalított, mint én, mikor
            koldultam.</p>
         <p>- Buta - szóltam neki, - én beteg voltam.</p>
         <p>De ő nevetett és elment.</p>
         <p>Igen, gondoltam, ők tudják, hogy el szerettem volna menni világgá. De nem tudtam. S azt
            hiszik, hogy azért lettem beteg, mert gyáva voltam.</p>
         <p>De azértse szóltam egyikhez sem. A fele, gondoltam, úgyis megbukik, mire a negyedikbe
            megyünk és annak is a fele, mire majd a középiskolába megyünk, a keresztényekhez. És sok
            meg kimarad. Így volt Ernuskóéknál is. Miért szóljak hát velük?</p>
         <p>A tanulás most egyideig mintha jobban ment volna. Úgylátszik, gondoltam, a tantárgyak is
            mindent elfeledtek. Még a számolás és a héber fordítás is, ami mindig legnehezebb
            volt.</p>
         <p>Persze, gondoltam, azért megy könnyebben, mert nem gondolok annyit, mint régebben a
            «csavargásra».</p>
         <p>S hogy miért?</p>
         <p>Mert magamtól nem kívántam annyiszor lemenni az uccára, mint régebben, csak ha nagyon
            muszáj volt. S olyankor is elkerültem, ha csak tudtam, az egész Bástyakört, gondoltam,
            jobb így, még ha apám «el is intézett» mindent.</p>
         <p>Lehet, hogy a zsidó boltosok nem szólítanak meg.</p>
         <p>De hátha a keresztények. S miért szégyenkezzem?</p>
         <p>Csak mikor már elmult a tél is, próbáltam meg először újra a Bástyakört.</p>
         <p>És akkor mégis úgy volt, hogy egyik boltos a sok közül, még hozzá nem is egy keresztény,
            megszólított:</p>
         <p>- Nna - mondta, - mikor koldulunk megint?</p>
         <p>De azért mosolygott rám.</p>
         <p>Persze, gondoltam, «mert helyes a kicsike».</p>
         <p>És «ő a pap fia és mi igazán büszkék vagyunk a főtisztelendő úrra»!</p>
         <p>S szóltam büszkén:</p>
         <p>- Én beteg voltam és mindent elfeledtem.</p>
         <p>S mentem tovább. De ő még mindig mosolygott. S gondoltam: - de «bezzeg» akkor nem
            mosolyogtál úgy, mikor csak egy koldus voltam.</p>
         <p>És siettem hazafelé.</p>
         </div>
      </body>
  </text>
</TEI>