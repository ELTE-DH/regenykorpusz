<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU04538" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Aranysárkány</title>
				<author>
					<persName>
						<surname>Kosztolányi</surname>
						<forename>Dezső</forename>
					</persName>
					<date from="1885" to="1936">1885-1936</date>
					<idno type="VIAF">17232459</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">65762</measure>
				<measure unit="pages">183</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Aranysárkány</title>
					<date>2007-02-19</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/04500/04538"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Szabó Attila</name>
						<name>Kindlevarázs </name>
						<name>Kiss András</name>
					</respStmt>
					<bibl type="digitalSource">
						<title>Aranysárkány</title>
						<date>2007-02-19</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>Aranysárkány </title>
						<author>Kosztolányi Dezső</author>
						<pubPlace>Budapest</pubPlace>
						<publisher>Magyar Könyvklub</publisher>
						,
						<date>1993</date>
						<idno>ISBN 963 8224 06 1</idno>
						<ref target="http://mek.oszk.hu/04500/04538/04538.pdf"/>
					</bibl>
				</bibl>
				<bibl type="firstEdition">
					<title>Aranysárkány</title>
					<author>Kosztolányi Dezső</author>
					<date>1925</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2020-07-22"/>
			<change when="2020-11-05"/>
		</revisionDesc>
	</teiHeader>
	<text>
		<body>
			<div type="chapter">
				<head>I</head>
				<p>A pisztoly eldördült.</p>
				<p>Egy diák, ki a futó mögött foglalt helyet a mésszel írt vonalnál, az ég felé tartotta
               a csövet, s bámulta a füstfelhőcskét, mely nem mindjárt oszlott el a hajnali
               levegőben.</p>
				<p>A másik, mihelyt megpillantotta a lángot, elindította a versenyórát. De nem állhatta
               meg, hogy el ne kiáltsa magát:</p>
				<p>- Rajta!</p>
				<p>Vili már futott.</p>
				<p>A start tökéletes volt. Úgy ugrott ki, mint a párduc, egyenletesen, minden
               megtorpanás nélkül emelkedett a magasba, s pár pillanat múlva teljes iramban rohant a
               cél felé.</p>
				<p>Szemében vágtattak a rétek. Szöges cipője karmolta a talajt. Fejét, melyet cigányos
               haj vert, hátravetette, s arcát eltorzította, csikorgó erőfeszítéssel. A föld
               dobogott.</p>
				<p>Mikor a pálya felén lehetett, az, aki az órát figyelte, még egyszer üvöltött:</p>
				<p>- Hajrá!</p>
				<p>Most már hunyt szemmel, öntudatlanul robogott előre. Úgy tetszett, hogy egy másodperc
               alatt tette meg a hátralevő utat. Tárt karokkal, szárnyalva szédült be a célhoz, s
               mellkasa máris elszakította a rózsaszín papírszalagot, melyet két osztálytársa
               feszített ki.</p>
				<p>A célbíró ekkor lerögzítette a versenyóra nagymutatóját, mely kényelmesen sétált a
               számlapon. Torkaszakadtából ordította az eredményt, hogy a gyepen lévő érdeklődők, a
               sportegylet tagjai is meghallhassák.</p>
				<p>- Tizenegynyolc!</p>
				<p>Vili ezt nem hallotta. Ő tovább futott, lábait kapkodva, szökdécselve, ahogy pesti
               futóbajnokoktól látta, s nem törődött az idővel, mintha nem is rá vonatkoznék. Csak
               később fordult vissza.</p>
				<p>Távolról kérdezte:</p>
				<p>- Mennyi?</p>
				<p>A diákok arról tárgyaltak, hogy Vili, ki tavaly Pesten a vándorserleget és zászlót
               nyerte meg a gimnáziumnak, ismét rekordot javított, s így még sohase futott.</p>
				<p>Egyszerre öten-hatan válaszoltak:</p>
				<p>- Tizenegynyolc, tizenegynyolc!</p>
				<p>Vili feléjük jött. Lábikráján dagadoztak a kidolgozott izmok, görcsösen-csúnyán.
               Szájába zsebkendőt gyömöszölt.</p>
				<p>Ezt lihegte:</p>
				<p>- Két lélegzettel.</p>
				<p>Két lélegzettel futotta a százat.</p>
				<p>- Jó volt, öregem - szóltak a szakértők -, jó volt - s csak a szemük mondta, hogy
               mennyire jó volt.</p>
				<p>- De ne hányd annyira a lábad.</p>
				<p>- Igen - bólintott Vili, mert tudta, hogy ez a hibája.</p>
				<p>Liszner Vili nem szépen futott. Ha stílust akart teremteni, mindig elrontotta a
               futamot. Pusztán a marhaerejével bírta.</p>
				<p>Egyik pajtása leemelt a galagonyabokorról egy kabátot, vállára tette, panyókára.</p>
				<p>- Vedd föl - szólt -, megfázol. Még hűvös van. Különben is mára elég.</p>
				<p>Azért még néhányszor lekuporodott, sprintelt, végigszaladta a pályát. Utána átengedte
               két barátjának, Packának, Huszár Bandinak, kik tizenkettő, tizenhárom alatt teszik
               meg, s alapjában rokonszenves műkedvelőknek tekinthetők. Egy darabig nézte őket.</p>
				<p>Ez a szokásos tavaszi munka volt, az előtréning, melyben a nyolcadik osztály sok
               diákja vett részt. Kék-fehér tornainget viseltek, sportnadrágot, mely szabadon hagyta
               térdüket, ellenben szöges cipője csak neki volt, s a többiek csak vezényszóra, tapsra
               indultak, nem pisztolylövésre. Az is csak őt illette meg.</p>
				<p>Elkérte pisztolyát, belekarolt barátjaiba, s félrevonta őket beszélgetni. Most tűnt
               föl, hogy Vili, ki a télen töltötte be huszadik évét, egy fejjel magasodott ki
               közülök.</p>
				<p>Körötte a városerdő lélegzett, titáni, zöld tüdejével. Amerre lépett, a szöges cipője
               gyöngyvirágokat, vadnefelejcseket tiport, melyek tejkéken derengtek a világosbarna
               rögökön. Zsendült minden fa, cserje. Az orgonák tömör falat alkottak, belengve a
               vidéket keserű leheletükkel.</p>
				<p>Ebbe a déli városkába előbb érkezett a tavasz, mint egyebüvé. Áprilisban leesett egy
               forró zápor, megmosdatta a fasudarakat, porhanyóvá tette a göröngyöket, s a ködben
               füstölt a termékeny élet. Aztán megeredtek a hajtások, a vetemények, a rügyek
               tokjából egyetlen éjszakán kibomlottak a lombok, összegöngyölt, zöld selyem
               zsebkendők módjára, melyeket hirtelen kinyitnak, és meglobogtatnak a szélben.</p>
				<p>Vili a két bajnokkal a gyepen egy valamivel lejjebb levő tisztásra tartott. A fanyar
               homályban rezgőnyárfák feszültek, mint a székesegyház pillérjei, és lombkoronáik úgy
               zúgtak a gyenge szellőben, mint a templomi orgonák. Topolyafák keresték seprős
               ágaikkal az eget. Tölgyek bólongtak, komolyan, a vízesés szakadatlan moraját
               utánozva. Itt a nagy diákok majdnem gyermekeknek rémlettek.</p>
				<p>- Hány óra lehet? - kérdezte Vili.</p>
				<p>A célbíró, Packa, a versenyórára meredt, melynek rendszerint csak másodperceit nézte,
               s most a valóságra ocsúdott:</p>
				<p>- Hat.</p>
				<p>Vili lehorgasztotta fejét. Eszébe jutott az, ami ott messze van, a gimnázium, s hogy
               a hat után a hét következik, majd a nyolc. Átvette versenyóráját.</p>
				<p>Nem közönséges óra volt ez.</p>
				<p>Azon a három mutatón kívül, mely minden zsebórán megtalálható, még kettő mozgott: egy
               nagymutató, melyet az indulásnál pöccentenek el, s egy másik másodpercmutató-féle,
               mely nagyobb távoknál külön méri a perceket. Apjától, az öreg Liszner Kálmántól
               kapta, mikor átcsúszott a hatodik osztály vizsgáján.</p>
				<p>De akárhogy babrálgatta, mégis hat óra volt.</p>
				<p>Hirtelenül zene szólalt meg. A hang irányába emelték fejüket. Innen a tisztásról a
               vigályos erdőn át kilátás nyílt a nyári vendéglőre. Egy-egy napsugár tört át a fákon,
               arannyal csíkozva az eget.</p>
				<p>Künn a vendéglő előtt egy cigánybanda valami keringőt húzott, mely édesen ringatta a
               lelket, mint a hullám. A bajnokok, kik naponta reggel öttől fél nyolcig az erdőben
               dolgoztak, akár egy munkateremben, eleinte nem tudták, hogy mi ez a muzsika.</p>
				<p>Huszár Bandi mondta aztán:</p>
				<p>- Május elseje.</p>
				<p>A cigányok hajadonfőtt muzsikáltak, költői fejüket hegedűjükre hajtva. Éji, cingár
               alakjuk, mely többnyire kávéházak füstjében pácolódott, különösen hatott itt korán, a
               tiszta levegőben, rigók és harkályok társaságában. A tavaszt köszöntötték. Egy
               kertész a melegházból cserepeket hozott ki, és az ágyásba rakosgatta, noha máskor
               mindig megvárták az Orbánt, a májusi fagyok miatt. De az idén oly meleg volt a
               tavasz, mint a nyár.</p>
				<p>Körös-körül Sárszeg laposan, lepényszerűen terpeszkedett el a homokon.</p>
				<p>Hat óra után a városerdő melletti elhagyott utcán megjelent egy magas, sápadt fiú is,
               Csajkás Tibor.</p>
				<p>Az nem jött a többiek közé, csak járkált le-föl a parasztkunyhók között, melyek
               ablakaiban muskátlik nyíltak.</p>
				<p>Olyan galambszürke ruhát viselt, mely nyolcadik osztályos diákhoz nem illő, csak
               gavallérhoz. Csenevész, selymesszőke hajacskáját középütt választotta el. Kezében
               nyúlszőr kalapot vitt. Tankönyveit otthon hagyta, csak a megfelelő oldalakat tépte
               ki, s ezeket zsebébe süllyesztette. Bizonytalannak látszott. Várt valakit.</p>
				<p>Nemsokára feltűnt az, akit várt.</p>
				<p>Novák Hilda az utca végéről jött, úgy ahogy szokott: nem sietve, fejét lehajtva,
               titkos bűntudattal.</p>
				<p>Most kelt az ágyból, megszökve édesapjától, ki csak később ébred, a
               dolgozószobájában.</p>
				<p>Amikor a diákhoz ért, gyorsan mellé ugrott, és úgy ment mellette, két lépés
               távolságra, minden pillanatban készen arra, hogy egy ismerős közeledtére ellenkező
               irányba csapjon, vagy szembeforduljon a fiúval, mintha épp akkor találkoznának. Egy
               Schumann-füzetet szorongatott.</p>
				<p>Hilda folyton tekintgetett, előre, hátra, oldalt. Tibor megkérdezte:</p>
				<p>- Mi az?</p>
				<p>- Sokan vannak.</p>
				<p>Csakugyan, a május elseje megzavarta a légyottjukat.</p>
				<p>Másik, zegzugos utcába siettek. Itt Tibor közeledett hozzá, kezéhez ért. A lány
               hagyta.</p>
				<p>Széles karimájú florentinkalapja árnyat vetett arcára, mely egyébként is sötétlett
               gesztenyeszín hajától, mély szemétől. Kislányos batisztruhát hordott, magas szárú,
               fekete cipőt, melynek kissé elkopott a sarka. Nem mosolygott. Komoly volt, nagyon
               komoly.</p>
				<p>Tibor nézte hullámos, nagy száját. Annyira nézte, mintha a lány mondott volna
               valamit, pedig az hallgatott. Csak ő dadogta, néha:</p>
				<p>- Édes.</p>
				<p>Hilda engedte, hogy arcára záporozzék az egyetlen szó, melyet a fiú tudott.</p>
				<p>Mást nem beszéltek. Régen nem volt már semmi mondanivalójuk. Aki őket meglátja így
               együtt, amint némán ballagnak, a régi szerelmesek természetes, jó közönyével, az
               megdöbben.</p>
				<p>Hétköznapi dolgokról ejtettek egy-két szót, csupa pozitívumról. Tibor szokása szerint
               ezt kérdezte:</p>
				<p>- Nincs baj?</p>
				<p>- Nincs.</p>
				<p>- Alszik még?</p>
				<p>- Hogyne.</p>
				<p>- Valaki jön - mondta a diák.</p>
				<p>- Gyorsan menj át a másik oldalra - mondta a lány.</p>
				<p>Tibor átment a másik oldalra, visszajött. Folyton zavarták őket.</p>
				<p>Parasztszekerek haladtak, papírbokrétás lovakkal, fölpántlikázott ostorokkal.
               Kirándulók tódultak a városerdőbe, kik a tavasz hivatalos ünnepének ezen a napon
               áldoznak, családostól. Férjek, feleségek kisgyermekeket vezettek, kézen.</p>
				<p>Messziről már harsogott a tűzoltóbanda rézlármája: a trombiták és cintányérok az
               ébresztőt adták.</p>
				<p>Hilda idegesen fakadt ki:</p>
				<p>- Undorodom.</p>
				<p>- Mitől?</p>
				<p>- Ezektől - s rámutatott egy távoli társaságra, mely már fölvirágozva baktatott az
               utcán.</p>
				<p>Ismét vargabetűt kellett csinálniok. A törvényszék mögött Hilda tétovázva súgta:</p>
				<p>- Beszélnem kell veled.</p>
				<p>- Mit?</p>
				<p>- Itt nem lehet.</p>
				<p>- Fontos?</p>
				<p>- Nagyon.</p>
				<p>- Komoly?</p>
				<p>- Nagyon.</p>
				<p>Tibor unszolta. Hilda nemet intett, határozottan.</p>
				<p>- Majd délután. Háromkor. Flóri néninél.</p>
				<p>Máris búcsúzott, de Tibor követte, nem tudott tőle elszakadni. Kísérte a népesedő
               utcákon, Liszner Kálmán fűszeresboltjáig.</p>
				<p>Itt megálltak.</p>
				<p>A fűszeresbolt előtt egy jegenye meredezett, melyet azelőtt nem láttak, nyilván éjjel
               ásták a kövezetbe, mert körötte még nehány kiszakított gránitkocka hevert, s pár
               kapányi föld: a májusfa, melyet az öreg fűszeres tétetett ide, hogy reggel majd
               meglepje a várost.</p>
				<p>Mind a ketten fölfelé néztek, tátott szájjal.</p>
				<p>Ágain cifra kendők, almák, narancsok, fügekoszorúk himbálóztak, felül tíz üveg
               pezsgő, melyet a nap annyira átvilágított, hogy látni vélték gyöngyeit s tajtékját
               is. Mellette bájos, karcsú palackokban zöld, kék, lila likőrök.</p>
				<p>Isten tudja, valamit hasonlított ez a karácsonyfához, de mégis tündéribb volt nála és
               érdekesebb. Ez a pogány fa nem fűtött szobában nyílt ki, tükrök között, hanem az
               utcán, nyíltan, mindenkinek az élet ajándékait kínálgatva. Lenn, egyik gallyán
               vattaruhában lógott egy bábu, Tél apó, minden nyavalya és romlás hozója, kit most
               május jöttén ünnepélyesen fölakasztottak.</p>
				<p>Kicsit álldogáltak a májusfa alatt. Egy tiszthelyettes tűnt föl, kit Hilda látásból
               ismert. Odaszólt a diáknak:</p>
				<p>- Most menj vissza az erdőbe.</p>
				<p>- Miért?</p>
				<p>- Hogy lássanak. Menj.</p>
				<p>Kézfogás, köszönés nélkül otthagyta Tibort.</p>
				<p>Az visszafordult a városerdő felé. Mögötte jött a tűzoltóbanda, mely szintén arra
               tartott. Vele ment ki, búsan és izgatottan, de a muzsika ütemére lépkedve.</p>
				<p>Ott már fölborult minden rend.</p>
				<p>Vad kirándulók érkeztek, rohamcsapatokban estek az orgonabokroknak, s egy
               szempillantás alatt letarolták. Gyerekek másztak fákra, madárfészket csenni. Bokrok
               fecsegtek embernyelven, fák gondolkoztak emberagyvelővel, s a kövekben is emberszív
               dobogott. Emberek lüktettek mindenütt, elhozva a természethez a vágyat. Zsongott az
               erdő. Megdézsmálták, kifosztották, ellopták mindenét. Gázolták virágait, veszekedve
               tördösték harmatos ágait, belélegezték fűszerszámát. Agg nénikék úgy szagolgatták a
               jácintot, mintha azonnal megszépülnének tőle. Közben a még álmos égen egészen
               fölébredt a nap. Diadalmas tűzárral borította a tájat, átnyilallt rézsút sugaraival a
               lombokon, sárga pocsolyákban forrt a fénye, melengette a vért, csiklandta a kebleket,
               kéjesen viszkettette a torkokat, végsőkig feszítve az életkedvet, melyben dac volt,
               kihívás, életkedv s halálkedv is. Mindebbe pedig beleharsant a tűzoltóbanda, mely itt
               termett, fölemelte trombitáit a tavaszba, s a trombiták ragyogtak, és a fény
               trombitált.</p>
				<p>Legtöbben letelepültek a fehérrel terített asztalokhoz, melyeket kihoztak a fák alá.
               Pincérek röpültek asztalkendőjük sirályszárnyán a tömeg e viharában, tizenöt
               tányérral, tizenöt söröskorsóval, hogy a falánk gyomornak legyen mit enni és inni.
               Faltak mindnyájan, mint valami táborozó hadsereg, harapták a sóskiflit, a virslit,
               kortyolták a májusi bort, szopták a tejet, pohárból, mint egy anyamellből. Leányok
               ültek fiúkkal, a leányok férfikalapban, a fiúk napernyők alatt. Egy fiatalasszony
               magasra emelte boglárkacsokrát, és haja kibomlott. Trécselésük elvegyült a fecskék
               csicsergésével. Pillék, bogarak koppantak hozzájuk. A konfetti tányérjukra porzott,
               szájukba-orrukba röppent, s kacagva köpködték a földre.</p>
				<p>Tibor kisietett ebből a zenebonából a fasorba, hol a nyolcadik osztály növendékei
               gyülekeztek.</p>
				<p>Vili most a földön hevert, egy fa árnyékában. Megvetően pillantott a fasorra, melyen
               idegen alakok lézengtek, kik sohase jártak itt.</p>
				<p>Egyre többet beszéltek a tananyagról is. Ebeczky Dezső vitte a szót, a nyolcadik
               osztály legjobb tanulója, kit mindnyájan őszintén utáltak. Nem azért, mert jól
               tanult. Jól tanulni elvégre lehet. De olyan jól tanulni, mint ő, az már undorító.</p>
				<p>Vili csak hallgatta-hallgatta. Nyálazta körmeit, s tintaceruzájával telefirkálta mind
               a tízet.</p>
				<p>Fölpislantott rá. Megkérdezte tőle:</p>
				<p>- Hát te hogy kerülsz ide?</p>
				<p>- Csak kijöttem, barátom - dalolta Ebeczky Dezső, ki személyes megjelenésével
               tisztelte meg az erdőt, és láthatóan mélyet szippantott levegőjéből. - Ah, a
               természet.</p>
				<p>Vili ezt nem értette. Itt fű van, fa meg föld, s azon nincs mit lelkesedni.</p>
				<p>Különben egyiküket sem érdekelte a természet, mely egy volt velük. Ők még csak befelé
               néztek magukba, nem kifelé, mint az öregek.</p>
				<p>Ebeczky Dezső azonban jeles magyar dolgozatokat szokott írni a természet
               szépségeiről.</p>
				<p>Ezért mondta:</p>
				<p>- Nincs gyönyörűbb, mint a természet.</p>
				<p>- És a számtan? - ingerkedett Vili.</p>
				<p>- Az is szép, barátom. Minden szép. A maga helyén.</p>
				<p>Olyan nyomasztóan hatott megjelenése, mintha legalábbis egy tanár jött volna közéjük,
               a gimnázium minden borzalmát magával hozva.</p>
				<p>Vili végigmérte tekintetével Ebeczky Dezső selyempapirosba kötött könyveit, melyekre
               hetente tiszta ruhát adott, hízásra hajlamos arcát, ezt az idegen csillagról
               idepottyant fickót, ki boldogan élt az iskola kalodájában, logaritmuskönyvével,
               oknyomozó történelmével, görög nyelvtanával, s elbiggyesztette száját.</p>
				<p>Ebeczky Dezső így szólt:</p>
				<p>- Jó lesz indulni.</p>
				<p>Vili öltözködni kezdett. Egy padon voltak a holmijai.</p>
				<p>Lassan húzta nadrágját, mely hosszú volt és bő, a tornaingre kabátját, mely rövid
               volt és szűk, s szárából kikandikáltak a csuklói. Lerúgta a kedves szöges cipőt. Az
               ormótlan, vastag talpú fűzőst vette föl helyette, mellyel sokáig bajlódott.</p>
				<p>Fejébe csapta tornasipkáját, mert attól nem vált meg. Kalapot sohase viselt.</p>
				<p>Mind elindultak.</p>
			</div>
			<div type="chapter">
				<head>II</head>
				<p>Novák Antal, a nyolcadik osztály főnöke, a mennyiségtan és természettan tanárja is
               ekkor indult el az iskolába. Gyorsan, erőteljesen, frissen lépkedett.</p>
				<p>Egy sarkon hozzácsatlakozott két kollégája, egy öreg meg egy fiatal. Ettől kezdve a
               három tanár egyenes vonalt alkotva ballagott, akár a tanulóifjak, oly együttesen,
               hogy szinte megfoghatták volna kezüket. Tanárgondjaikba merültek ezen a szép
               reggelen.</p>
				<p>Novák Antal dr., ki középütt ment, botját ütemesen koppintgatta az aszfaltra. Élvezte
               a tavaszt. Nem úgy, mint a diákok, mert ő már sok tavaszt látott, eddig
               negyvennégyet. Tudta, hogy ezt a kellemes üdeséget a légköri viszonyok meg a lombok
               okozzák. De hiába volt ily tapasztalt, az alvástól, a kávétól, a reggeli fénytől
               kedvre derült.</p>
				<p>- Meleg van - zihálta az öreg Tálas, a történelem professzora, s megállt, hogy
               kifújja magát.</p>
				<p>- Igen - mondta Novák -, ez a mi időjárásunk. Bolond, bolond. Soha sincs tavaszunk: a
               tél után azonnal következik a kánikula.</p>
				<p>- Csak az ősz szép itt - bólongatott Tálas -, a hosszú, egyenletes ősz. A magyar
               ősz.</p>
				<p>- Az se mindig - felelte Novák.</p>
				<p>Megtörölte homlokát. Tarkójára rátűzött a napsugár, s égette posztóruháját. Kabátját
               kigombolta. Szalmakalapját is levette boltozatos koponyájáról, melyet ritkás, szőke
               haj borított.</p>
				<p>- Szeszélyes, kiszámíthatatlan időjárás - folytatta Novák Antal. - Nincs tengerünk.
               Az a baj, hogy nincs tengerünk, mely szabályozná az éghajlatot. Azaz, ez itt a
               tengerünk - és a homokos talajra pillantott. - Ez a homokbucka, melyen most járunk,
               valaha tengerfenék volt. Homoktenger.</p>
				<p>A fiatal, ki fekete szemüveget hordott, Fóris Ferenc, a latin és görög nyelv tanárja,
               nem figyelt oda. Már lépést se tartott velük. Egy könyöknyivel előttük sietett, hogy
               el ne késsék.</p>
				<p>Novák nem hagyta el öreg kollégáját, ki már a harminckilencedik évét szolgálta, s
               tüdőtágulással küszködött. Lassította lépteit. Karját fogta, támogatta. Egyszerre ő
               is megállt.</p>
				<p>- Nini - mondta meglepődve, míg dióbarna szemével az égre tekintett -, sárkány.</p>
				<p>Botjával egy pontra mutatott.</p>
				<p>- Aranysárkány - tette hozzá.</p>
				<p>Két kollégája odanézett, ahová botja mutatott.</p>
				<p>Fóris ráncolta homlokát.</p>
				<p>- Papírsárkány - állapította meg, fitymálva.</p>
				<p>Messze, valahol a városerdő táján lengett egy jókora, remek sárkány, melyet a még nem
               látható diákok hosszú madzagon vontak maguk után, a fák fölött, lassan.</p>
				<p>- Rég nem láttam már sárkányt - szólt Novák Antal, és feléje bámult.</p>
				<p>Fóris Nováktól szórakozottan kérdezte:</p>
				<p>- Miből is készítik az ilyesmit?</p>
				<p>- Szitakéregből.</p>
				<p>- Én sohase csináltam.</p>
				<p>- Pedig egyszerű - válaszolta Novák, ki az iskolán kívül is szeretett magyarázni,
               különösen természettudományos kérdéseket, egy-két mondattal megérzékeltetve az elvont
               elméletet. - A szitakérget zsineggel feszíted ki, mint az íjat, félköralakúra, így -
               és máris rajzolt a porba, botjával. - Ez a váza. Veszel egy nádszálat s középre
               teszed, ide ni, hogy megrögzítse a vázat, és feszesen összekötöd a szitakéreg e két
               pontjával. Ez a gerince. Itt a nyereg, ebbe a kantárt akasztod, mely igen fontos az
               egyensúlyozásnál, hogy a sárkány ne szitáljon. Ha ez készen van, akkor csak
               beragasztod vászonnal.</p>
				<p>- Ez azonban csak papírból van.</p>
				<p>- Lehet abból is. Mindegy.</p>
				<p>- Olyan az alakja - szólt Tálas -, mint egy szívé.</p>
				<p>- Igen - mondta Novák -, azért tud úgy repülni. A madarak is ilyen elv szerint
               repülnek.</p>
				<p>- Hej - sóhajtott az öreg Tálas -, de sok sárkányt eregettem én is a városerdőn.</p>
				<p>Elbeszélgettek ezekről a csip-csup dolgokról, s maguk se vették észre, mosolyogtak.
               Fóris azonban nem. Őt izgatta a sárkány. Mindenekelőtt a neve. Szárnyas kígyókra,
               mérges leheletű szörnyekre gondolt, melyek halált okoznak. Fejében mitológiai roncsok
               kavarogtak. A sárkány folytatta útját fönn a levegőben. Csakhogy a diákok nem a
               legrövidebb úton közeledtek az iskola felé, hanem mellékutcákon haladva megkerülték a
               várost, úgy hogy most a három tanár háta mögött voltak. Azoknak vissza kellett
               fordulniok.</p>
				<p>Most a sárkány megállt, egy ponton.</p>
				<p>Tálas Béla megjegyezte, Novák felé:</p>
				<p>- Épp a te házad fölött van, Tóni.</p>
				<p>- Az ám - szólt Novák. - Milyen mozdulatlan. Ott fönn, úgy látszik, nem fúj a
               szél.</p>
				<p>- Hány méterre lehet?</p>
				<p>- Százra - mondta Novák, kinek pompás szeme volt. - Több mint százra. Százhúszra
               legalább.</p>
				<p>Fóris, ki szintén megfordult, és vizsgálta a méltóságosan lengő szörnyet,
               türelmetlenül kérdezte Nováktól:</p>
				<p>- De mitől csillog úgy?</p>
				<p>- Befestették aranyosra. És rásüt a nap. Attól csillog.</p>
				<p>- Ilyesmikkel töltik az idejüket - bosszankodott Fóris -, most, a vizsgák előtt.</p>
				<p>- Ha egyébként teljesítik a kötelességüket - válaszolt Novák, elnézően -, nem baj.
               Legalább megtanulják.</p>
				<p>- Mit?</p>
				<p>- A sárkányt.</p>
				<p>- Hát te tanítod a sárkányt?</p>
				<p>- Hogyne. A nyolcadikban, az elektromosságnál. Magam is akartam csinálni nekik, de
               már nem volt időm. Franklin Benjamin, kérlek, vele mutatta ki, hogy az istennyila
               azonos azzal a villamossággal, mely a lámpádban ég.</p>
				<p>- Az istennyila? - döbbent föl Fóris.</p>
				<p>- Az - hagyta helyben a tréfát Novák. - A villám. - Egy sárkányt engedett föl,
               melynek fejére egy tűt tűzött, az magába szedte a légköri elektromosságot, s a
               cukorspárga, mely megázott - szóval a rossz vezetőből jó vezető lett -, levezette.
               Állítólag agyonütött egy tyúkot is. Aztán a léggömb fölfedezése előtt a szél
               sebességét, a felső légréteg hőfokát is sárkánnyal mérték. Nagyon hasznos mulatság
               ez.</p>
				<p>- Valamelyik tengeri csatában is fölengedtek egy sárkányt - szólt Tálas Béla. - De
               már nem tudom, melyikben.</p>
				<p>- No látjátok? - fejezte be Novák. - A játék komoly dolog. Mindig az életet
               jelképezi. Ez vezeti be a gyerekeket az életbe. Csak játszva tanulhatnak.</p>
				<p>Fóris nem volt ezen a véleményen. Nem is szerette ezt a kollégáját. Novák Antalt, a
               tanári kar büszkeségét tudós embernek tartotta, mint mindenki, de rossz nevelőnek. Az
               ellenőrző s az osztályozó konferenciákon folyton összekülönbözött vele. Titokban
               gyűlölte őt.</p>
				<p>A sárkány közeledett. Egyre nőtt, egyre jobban tündöklött. Már dalmahodott alakja is,
               hosszú, papírláncból való farka, melyet szintén bearanyoztak az ügyes lurkók.
               Himbálta a széláram.</p>
				<p>Feje mellett feltűnt két papírbojt, két aranyos leffentyű. Fóris Nováknál
               érdeklődött:</p>
				<p>- Mi az?</p>
				<p>- Az, barátom, a sárkány füle.</p>
				<p>- Nem látom az arcát.</p>
				<p>- A sárkánynak nincsen arca.</p>
				<p>Fóris összerezzent. Novák tréfásan oldalba bökte:</p>
				<p>- No, ne félj, Feri, azért talán nem esz meg bennünket. Nem olyan sárkány ez.</p>
				<p>Kacagtak, ő meg Tálas. Fóris mereven nézett a sárkány felé, mert az megint
               megállapodott, a májusfánál, közvetlen Liszner Kálmán fűszeresboltja előtt.</p>
				<p>Vili apja maga is kiállt a bolt elé, hogy gyönyörködjék a ritka látványban. Kezét
               nadrágzsebébe dugva csörgette aprópénzét, a tíz- meg húszfilléreseket. A kis, fürge
               öregúr, ki hegyes ezüstszakállat viselt, szerette az ifjúságot. Pár nappal ezelőtt ő
               bocsátotta rendelkezésükre ingyen azt a rengeteg madzagot is, mely a sárkányt
               tartotta.</p>
				<p>Vili beugrott a boltba. Noha nyolcadikos volt, kezet csókolt apjának, az megsimogatta
               arcát, mint egy kisfiúét. Ezt szégyellte a többi előtt.</p>
				<p>Odament az asztalhoz, hol a citromos kosár mellett sajtok látszottak, üvegharangok
               alatt, sztaniolpapírba pakolt csokoládérudak, s intett a segédnek, ki buzgalommal
               készítette el az úrfi szokott reggelijét: a sonkavágó késsel kettészelt három
               zsemlyét, vajjal kente, szalámival, uborkaszeletkékkel bélelte. Vili egyiket bekapta
               hatalmas szájába.</p>
				<p>Mire kiért, a gyerekek visongtak. Fölengedtek két léggömböt, hogy elfogják velük a
               sárkányt, mely nézetük szerint legalább tízezer méterre lehetett, hol a levegő már
               ritka, s a léghajósoknak elered az orruk vére.</p>
				<p>Cselédek szaladtak az utcára, csecsemőkkel karjukon. Ablakok nyíltak. Kis inasok, kik
               szép vizesnyolcasokat rajzoltak a száraz aszfalton, fölfelé tekintettek. Minden fej
               fölfelé fordult.</p>
				<p>Csakhogy a csalfa léggömbök nem a sárkány után iramodtak, hanem mind a kettő más
               irányba. Olyan magasra értek, hogy szinte nekikocódtak az égnek, s attól lehetett
               tartani, hogy betörik a levegő kristályharangját.</p>
				<p>Erre a fiúk ismét zajongani kezdtek. Versenyt futottak velük, karjukat fölnyújtva
               ugráltak, sapkáikat hajigálták, hogy lehozzák a levegőből.</p>
				<p>Ezt a távoli ordítást meghallotta a három tanár. Fóris kettőzte lépéseit.</p>
				<p>- Meglátjátok, elkésnek. Haszontalan kölykek. Megint elkésnek.</p>
				<p>- Csak fél nyolc - nyugtatta Novák.</p>
				<p>- Mégis elkésnek. Mindig elkésnek.</p>
				<p>A sárkányt már gyorsabban vontatták. Nyargalt előre, egyenesen a gimnázium felé, mely
               zöld érckupolájával belekomorlott a friss reggelbe.</p>
				<p>- Itt jönnek - csitította kollégáját Novák, ki hallotta, hogy a verébcsiripelésszerű
               diákzaj megöblösödik.</p>
				<p>A vidám körmenet abban a nagyutcában bukkant föl, mely a gimnázium homlokzata felé
               nyílik. Zsivajogva ugrálták körül a diákok, vagy százan, a sárkányt, mely
               háromméteres aranyszárnyával szelte az eget, jobbra-balra ferdült, mert lejjebb
               húzták, a széljárta légkörbe. Végtelen zsinegen tartotta egy hirtelenszőke kisdiák.
               De a nagyobbak se szégyellték magukat. Azok is körötte táncoltak, talán még jobban
               gyönyörködtek benne, mint apróbb társaik. Azzal mulatoztak, hogy a madzagra fűzött
               papírdarabkákat fölfelé billentette a levegő, majdnem a sárkány testéig. Postát
               küldöttek.</p>
				<p>Igazán esemény volt ez a gyönyörű sárkány.</p>
				<p>Fóris idegessé lett.</p>
				<p>- Csak nem viszik be a tanintézetbe - panaszkodott Nováknak, s megrémülve a
               gondolattól, máris eléjük sietett.</p>
				<p>Hátratette két kezét, és szemével, melyet a fekete szemüveg miatt sohase lehetett
               látni, méregette a forradalmas tömeget, hogy útját szegje.</p>
				<p>- Mi az? - sipított éles, kellemetlen hangján. - Mi az?</p>
				<p>A diákok nem ijedtek meg, a macskazene tovább tartott. Csak akkor ült el, mikor
               megpillantották Novák Antalt. Ő nem kiabált, de tőle mégis mindnyájan féltek.</p>
				<p>Egyszerre csönd lett. Sapkák, kalapok emelkedtek.</p>
				<p>- Mit lármáznak? - ordított Fóris most már egyedül, a csönd védelme alatt, melyet
               kollégájának köszönhetett. - Csürhe. És ezek a nagy kamaszok is. Vén szamarak. A
               nyolcadik. Persze, a nyolcadik. Szégyelljék magukat.</p>
				<p>Egymás után sunnyogtak be a kicsinyek, többször, mélyen meghajolva. A nagyobbak csak
               köszöntek.</p>
				<p>- Takarodjanak be az osztályokba. Már a harmadikat is elcsöngették.</p>
				<p>Mindig ezt szokta mondani. De most is hazudott. Csak az elsőt csöngették el.</p>
				<p>- Kié ez a sárkány?</p>
				<p>Egy piros hajú fiú jelentkezett, valami harmadikos. Alig látszott ki a többi diák
               közül. Nem bírt a sárkánnyal, mely ide-oda lökte őt, majdnem a levegőbe
               röpítette.</p>
				<p>- Tegyék ezt el valahová.</p>
				<p>Csajkás Tibor, ki mindig szolgálatkésznek mutatkozott tanárjaival szemben, foga közé
               szorította a fehér orgonaágat, melyet magával hozott az erdőből, s átvette a
               harmadikosoktól az imbolygó, bukdácsoló sárkányt. Vili kikapta kezéből, a gimnázium
               kapuja elé húzta, s ott ügyesen, gyorsan egy fatörzshöz kötözte, hogy iskola után
               hazavigyék. A madzagos orsót a földre dobta.</p>
				<p>Pár perc múlva kiürült az utca. A diákok bementek a gimnáziumba, s megvitatták, mi
               minden történt ma: pisztollyal lőttek a városerdőn, sóskiflit, virslit reggeliztek,
               cigányzenét, tűzoltóbandát hallottak, leányokkal beszéltek, láttak májusfát is, de a
               sárkány, az aranysárkány, az volt a leggyönyörűbb.</p>
				<p>Novák Antal sütkérezett a kapu előtt, s nyolctól kilencig nem lévén órája, rágyújtott
               egy erős virzsíniára. Mindig erős virzsíniát szívott.</p>
				<p>Ő is megbámulta a csodát, mely így közelről még nagyobbnak tetszett, amint
               leviathán-testével kipányvázva kóválygott a gimnázium kupoláján, közvetlenül a
               szentkereszt fölött.</p>
				<p>- Még elviszi a szél - figyelmeztette Novákot Tálas Béla.</p>
				<p>Novák a magasba nézett, hunyorogva a napfénytől.</p>
				<p>- Nem - válaszolta -, most már semmi szél sincs. Teljes a szélcsönd. Aztán jól
               kikötötték - és megtapogatta a fatörzsön a madzag vastag bogait.</p>
			</div>
			<div type="chapter">
				<head>III</head>
				<p>Amint a diákok ebből a fényes reggelből beléptek a régi, rozoga gimnázium
               előcsarnokába, minden elsötétedett előttük.</p>
				<p>Nem láttak semmit. Úgy érezték, hogy hirtelen megvakultak, úgy érezték, hogy még
               éjszaka van.</p>
				<p>Azonkívül fáztak is.</p>
				<p>Ez a kongó, széles előcsarnok, mely kánikulában is hideg, most valami pince-leheletet
               küldött feléjük, s egy szagot is, azt a régen ismert iskolaszagot, mely irkákból,
               szivacsokból, krétából, porzóból meg elsavanyodott tintából bűzölög, és elémelyíti a
               gyomrot.</p>
				<p>Káprázó szemük lassanként különböztette meg a tárgyakat: a faliórát a tornacsarnok
               előtt és az üvegezett szekrényt, melyben római bigák, kvadrigák gipszmása állott.
               Fölötte a klasszikusok mellszobrai sorakoztak, kiket személyes ellenségüknek
               tekintettek, a latin és görög remekírók, olyan fakó, zöldesszürke arccal, mint a
               rákbetegek.</p>
				<p>Gergely, az iskolaszolga, a csengőt rázta, másodszor csöngetett, a háromnegyed
               nyolcat.</p>
				<p>Az ő arca virított, nem mint a latin és görög remekíróké.</p>
				<p>Egy kis fegyelmetlenség is előfordult. A végtelennek látszó földszinti folyosó végén
               a fiúk valamit üldöztek. Könyveket, tollszárakat vágtak hozzá. Egy patkány kibújt az
               udvar vasrostélyos csatornájából, felszökött a gimnáziumba, a falak mentén rohant
               előre, s bár az osztályok testületileg csatlakoztak az üldözőkhöz, végül mégis
               sikerült megmenekülnie, fönn a második emeleten, hol a padlás vasajtója alatt eltűnt.
               Fóris két öklét melléhez szorítva, futólépésben próbálta elérni a rendetlenkedőket. A
               kisebbek halántékhaját húzta fölfelé, a nagyobbakat oldalba bokszolta.</p>
				<p>A harmadik csöngetés után elcsöndesedett a gimnázium. Nyíltak az osztályok ajtajai,
               bementek a tanárok. Több helyről kihallatszott: “Szentlélek Úristen, emeld föl hozzád
               szíveinket... szíveinket..., hogy a szépet és nemeset megérthessük...
               megérthessük...” A diákok sebesen mormolták mindennapi imájukat, s a tanárok a
               dobogón mellükre kulcsolták a kezüket, és szemüket szemérmesen lesütötték. Keresztet
               vetettek, leültek, írták az osztálykönyvet. Egy diák az első padból kilépett, a
               tanár füléhez hajolva, bediktálta a hiányzókat, oly bizalmasan, mintha édes titkot
               közölne, mely csak őrájuk, kettőjükre vonatkozik. Mozgolódás támadt, tankönyveket
               lapoztak, máris feleltek. Feleltek mindenről a világon: Isten létéről, világos
               érvekkel bizonyítva a legnagyobb Szellem szükségképpiségét, báró Lisztius Lászlóról,
               a német verstanról, a gerundiumról, illetve a gerundivumról, a mi-végű igékről, a
               pragmatica sanctióról, az ízelt lábú rovarokról, a kamatoskamat-számításról, a
               folyadékok felületi feszültségéről, annyi tudásról tanúskodva, amennyit egyszerre a
               világ legelső tudósai és lángelméi se tudnak. De a szegény diákok tudnak.</p>
				<p>Novák Antal a tanári szobában élvezettel szívogatta jól szelelő virzsíniáját.
               Kollégáival, kiknek szintén lyukas órájuk volt, a korpótlékról beszélgetett. Mire
               véget ért a virzsíniája, fölkelt, s a fizikai szertárba indult, mely a nyolcadik
               osztály tőszomszédságában volt, az első emeleti folyosó végén.</p>
				<p>A nyolcadik osztály nagy szárnyas ajtaját és három ablakát kinyitották, hogy az
               osztályfőnök utasítása szerint az előadás előtt szellőzzenek. Csakhogy az előadó
               tanár, noha már fél kilencre járt, még mindig a tanári szobában merengett. Emelkedett
               hangulatban várták. Senki se tanult. Vili az ablakdeszkára ugrott, megnézni, hogy mit
               csinál a sárkány, s miután innen nem látta, legalább fölhúzódzkodott az ablak
               keresztfájára, és megmutatta a hasizmot.</p>
				<p>Jókedvüknek több oka volt. Először az, hogy délutánjuk kivételesen szabad, s ez a kis
               szabadság gondolata már reggel fölvillanyozta őket. Másodszor ez az egyetlen nap,
               mikor nincs se számtan, se fizika, az a két komisz tárgy, melytől a legjobb diákok
               is, hiába tagadták, egyformán rettegtek. Harmadszor, az első óra történelem, melyet
               az áldott Tálas Béla tanított, ki rendesen fél után jött be, s már olyan fáradt volt,
               hogy semmit se bánt, semmit se vett rossz néven.</p>
				<p>Első gimnazista koruktól fogva minden ugratást kipróbáltak rajta. Eleinte tollat
               búgattak, papírgalacsinnal fricskázták, vízbe ültették, tollszárát gumiarábikummal
               kenték meg, spárgával kötötték be felöltője két szárát, s óráira békákat, egereket
               hoztak, melyeket szabadon engedtek. Majd a tréfákat finomították. Mielőtt megjelent,
               becsukták az összes ablaktáblákat, úgyhogy mindenre egyformán sötétség borult, vagy
               hirtelen a földre kuporodtak, úgyhogy a tanterem üresnek látszott. Később a
               diákcsínyeket a művészet tökélyére emelték. Kifordították szemgolyóikat, akár az
               iskolaorvos a trachomavizsgálatnál, s karba tett kézzel ültek, azon mulatva, hogy ők
               nem látják a tanárt, de a tanár látja őket. Legutolsó számuk, már nyolcadikos
               korukban, az volt, hogy a padokat, izmos combjaikkal emelve, lassan és óvatosan
               előrerukkoltatták, minden percben vagy egy arasznyit, minek következtében csöngetés
               előtt az egész osztály közvetlen a katedra közelében foglalt helyet, eltüntetve azt a
               tisztes távolságot, mely egyébként a katedra és padok között van, s az osztály csak
               akkor vonult vissza a tekenősbékák lomha mozdulatával, mikor az agg professzor erre
               külön megkért mindenkit. Ezek az elévült vásottságok kísértettek képzeletükben,
               melyeket alapjában már meg is untak, de most tanulástól elgyötört testükben a
               szabadulás reménye visszaidézte, s az utolsó megpróbáltatástól való félelem sajgó
               akasztófahumorral föllobogtatta emlékeiket. Ennélfogva lármáztak. Csak a lárma
               izgatta még őket, a lárma, mely mindig érdekes.</p>
				<p>Nem összevissza lármáztak, hanem szépen, ütemesen. Vili a dobogó tanári székére
               pattanva, karmesterként verte a taktust, fortissimo és pianissimo, hogy a zaj, amint
               kell, megdagadjon vagy elhalkuljon. Ő volt a vigyázó. Novák Antal itt, a nyolcadikban
               se szüntette meg ezt a kisdiákos intézményt, mert tudta, hogy a diákok csak diákok
               maradnak, azonkívül pedagógiai elve volt, hogy a tanulóifjaknak az egymásra való
               ügyelés önérzetet ad. De a különös zsivajt mégis sokallta. Megállt a nyitott ajtóban,
               épp akkor, mikor Vili leugrott a székről, s inkább szomorúan, mint haragudva ezt
               mondta:</p>
				<p>- A vesztüket érzik? Szép dolog, nagyon szép. Önök, akik felnőtt emberek.</p>
				<p>Várt kicsit, bólintgatott.</p>
				<p>- Csak az érettségin is így halljam a hangjukat!</p>
				<p>Az érettségi, az érettségi. Rettenetes volt.</p>
				<p>- Kinek lesz órája?</p>
				<p>Egyszerre, mind a huszonhárman:</p>
				<p>- Tálas tanár úrnak.</p>
				<p>Novák csóválta fejét.</p>
				<p>- Hallottam.</p>
				<p>Rosszallása részint a zajongóknak szólt, részint Tálas Bélának, ki ilyen hanyag, s
               fél kilenc után is magára hagyja az osztályt.</p>
				<p>- Foglalkozzanak valamivel.</p>
				<p>Vili már illedelmesen állt a dobogón, s megszólalt, mint vigyázó:</p>
				<p>- Én kérem, tanár úr, mindig mondom nekik. De ők mindig lármáznak, tanár úr.</p>
				<p>Novák, ki mindent látott, nem tűrte ezt a szemtelenséget, Vili padjára mutatott, a
               hetedik padra.</p>
				<p>- Menjen a helyére.</p>
				<p>Vili helyére ment. A hetedik padból fölemelkedett Huszár Bandi és Packa, s beengedte
               őt. Két bajnoktársa közt ült, kik mint testőrei vigyáztak rá.</p>
				<p>Novák alig távozott el a fizikai szertár felé, Vili újra fölkelt. Csöndet intett, és
               félhangon, általános figyelem közepett, így szólt:</p>
				<p>- Gyerekek, láttátok?</p>
				<p>- Mit?</p>
				<p>- A szalmakalapot. Nohát - mondta ámuldozva. - Tóni fölvette a szalmakalapot.
               Pokoli.</p>
				<p>Mindenki nevetett. Már iskolába jövet elmosolyodtak azon, hogy Novák Tóni fölvette a
               szalmakalapot.</p>
				<p>Nováknak volt egy sapkája és két kalapja. A nyusztsapkát, melyet két lecsatolható
               fülvédő egészített ki, a megfázástól félvén már november elsején előkereste, s
               február végéig hordta. Március elején feltűnt fején egy széles karimájú nemezkalap,
               melyet áprilisig bezáróan lehetett észlelni, s ősszel, szeptemberben és októberben. A
               melegebb tavaszi napokon a fekete, púpos, igen fura szalmakalap jelent meg, s egészen
               a nyár végéig uralkodott. Mind a hármat jól ismerték a diákok. Most a szalmakalapját
               látták, amiből azt következtették, hogy huzamosabb szép idő lesz. Nyugodtan lehetett
               utánaigazodni. Időjósi tehetségét a város is sokra becsülte. Szájról szájra röppent a
               gimnáziumban a hír, a nap új eseménye. Az öreg fölvette a szalmakalapot. Láttátok-e,
               gyerekek, a szalmakalapot? Hogyne látták volna. Roppant nevetséges volt a
               szalmakalapban. Ősszel viszont a nemezkalapban volt roppant nevetséges. Télen pedig a
               nyusztsapkában volt roppant nevetséges.</p>
				<p>De nemcsak kalapjait tartották ennyire számon, hanem minden egyes ruhadarabját. Két
               öltözet barna, gyapjúszövetből készült ruhája színben alig különbözött egymástól - az
               egyik csak valamivel világosabb, mint a másik -, s ezeket fölváltva viselte,
               télen-nyáron. Mindkettő kissé bolyhos, de igen tartós, alkalmas arra, hogy testét
               megóvja az időjárás viszontagságai ellen. Mellényein nem tűrte a kivágást, állig
               gombolódtak, és csak egy kicsiny, egyenlő oldalú háromszöget hagyatott a nyakkendők
               számára. Harmadik rend ruháját, a fekete ünnepit, vasárnap a templomban s az iskolai
               ünnepélyeken mustrálgatták, a szalonkabátot, mely térdét verte, s a megzöldült
               nadrágot, melyet éppúgy kitérdelt s ritkán vasaltatott, akár a többieket. Ő, aki
               ismerte a természettudományból azt, ami örökkévaló, nem vette figyelembe a divatot,
               mely mulandó, esetleges, mindig változó. Cúgoscipőt hordott, melynek nem egyszer
               lógott a húzója, és fehér félharisnyát, mely ki-kivillant, hogy lábait keresztbe téve
               a nadrágja fölhúzódott. Nadrágtartóját is látták egyesek, a gőzfürdőben, mikor
               kabinjában öltözködött, s ha ezek nem hazudnak, és szavuknak csakugyan hitelt lehet
               adni, kékcsíkos vászon nadrágtartó emelte s oltalmazta Novák Antal nadrágjait. Ezekre
               a holmikra, melyeket tanári mivoltával fontossá tett, mintegy megszentelt,
               borongással elegy kíváncsisággal tekintett az ifjúság. A nyolcadik osztály merészebb
               növendékei a rettegett számtan- és fizikai órákon tenyerükkel meg is érintették
               kabátja szélét egy pillanatra, sőt Oláh Gyuszi azzal dicsekedett, hogy egyszer
               halálos elszántsággal a nadrágját is megfogta, valamivel a comb fölött, amint padja
               elé lépve hátat fordított az osztálynak, s a magyarázat hevében a táblára tekintett,
               egy képletre. Ez nem is közönséges kabát és nadrág volt, hanem tanárkabát,
               tanárnadrág, a posztója tanárposztó, mely nem hasonlítható semmi más posztóhoz.</p>
				<p>Ami a nyakkendőit illeti, azokkal könnyebben végezhetünk. Mindössze kettő
               vendégszerepelt az iskolában: egy szürke, hosszú, készen vett selyem, melyben
               hétköznapokon gyönyörködtek, s egy fekete, szintén készen vett kisebb, a
               szalonkabáthoz. Volt ugyan egy harmadik is, egy fehér batiszt, vörös babokkal, de azt
               már több mint egy éve nem viselte. Tavaly tudniillik néhány fiú az alábbi nyílt
               levelezőlapot intézte hozzá: “Tónikám, ma reggel láttuk az új, vörösbabos
               nyakkendődet. Tisztelettel közöljük, hogy nagyon rosszul áll neked, s veszélyezteti
               tanári komolyságod. Kérünk, ne vedd föl többet, már csak saját jól fölfogott
               érdekedben sem.” Aláírás helyett: “Több jóakaratú diákod.” Novák az ízetlen
               levelezőlapot széttépte. De másnap az egész osztály csöndes derülésére csakugyan nem
               vette föl, s tény az, hogy ez a nyakkendő azóta befejezte rövid pályafutását, és
               szekrényében lógott.</p>
				<p>A tárgyak közül általában a nagyokat kedvelte. Haragudott a kis tárgyakra,
               rajzszögekre, tűkre, melyek elvesznek. Vastollal írt, melynek olyan az alakja, mint a
               lapáté, s óriási irónnal, mely az ácsok ceruzájához hasonlított. Zsebkendőzsebéből
               több tollszár és vöröskék ceruza nyúlt ki. Mellényzsebében fedőlap nélküli órája
               foglalt helyet, mely minden szépészeti szempont kikapcsolásával kizárólag az idő
               mérésére szolgált, s rajta a XII szám, akár a hőmérőn a lázvonal, kárminnal volt
               kipingálva, jelezve számára, hogy vége az előadásnak. Kabátzsebeit lehúzták a
               belerakott holmik, a többféle kulcskötegek, a kapukulcsa, melyet sohase felejtett
               otthon, a rézsúlyok, mérővesszők, egy gumicső vagy üvegdarabka, esetleg egy véső vagy
               harapófogó is.</p>
				<p>Tóninak nevezték a tanulók bizalmasan, de ez a becenév nem illett hozzá.
               Mindenekelőtt igen komoly ember volt. Aztán nem szolgált rá arra, hogy gúnyolják.
               Haladott, szabadelvű nézeteket vallott, barátkozott a diákokkal az iskolán kívül is,
               anélkül hogy cimboráskodnék velük, s nemrégiben a közvetlen viszony ápolására
               “teadélutánokat” honosított meg, melyekre meghívta a felsőbb osztályú növendékeket.
               Ezek a teadélutánok nem sikerültek. A diákok elfogultan viselkedtek a szigorú, de
               kedves tanár otthonában, nem mertek a süteményhez nyúlni, beszélni is csak Ebeczky
               Dezső beszélt, főképp számtani kérdésekről, míg a többiek nevetgéltek, és unták a
               teadélutánnak elkeresztelt pótszámtanórát. Novák nem is invitálta többé lakásába
               tanítványait. Mégse mondott le arról, hogy az ifjúsággal keresse a társas
               érintkezést, és megszilárdítsa a baráti kapcsolatot. Ő maga mulatott legjobban azon a
               rideg tanáralakon, mint Fóris, kit az élclapok, véleménye szerint, joggal állítanak
               pellengérre, s a másikon, szomorú ellentétén, Tálas Bélán, ki nem ügyel méltóságára.
               Kettőjük között állt, a középúton, a szigor igazságával, higgadtan és méltóságosan.
               De azért ő is jó pofa volt.</p>
				<p>Hogy miért “jó pofa” egy férfikora javában lévő, tisztes férfiú, ki nyájas
               mindenkihez, leereszkedő, elnéző a tanulóifjúsággal szemben, feddhetlen életű,
               vaskalaposság vagy korlátoltság, elfogultság vagy különösebb modorosság nélkül, egy
               tanár, ki immár húsz évi pedagógiai múltra tekinthet vissza, évek óta előfizetője a
                  Matematikai és Fizikai Lapok-nak s a Természettudományi Közlöny-nek, újabban pedig a meteorológiai intézetnek
               tesz hasznos szolgálatot, amennyiben a zivatarokat figyeli, egy tudós, ki pompásan
               érti két nehéz szakmáját, a mennyiségtant és természettant, egy nevelő, ki mindig
               tapintatos és uralkodik magán: minderre nem oly könnyű felelni. A diákok “jó pofának”
               tartották, az eszesek és buták, az illedelmesek és modortalanok egyaránt, s igazuk is
               volt: Novák Tóni tényleg jó pofa volt.</p>
				<p>Csak látni kellett, amint végigment az utcán örökké csikorgó bő cipőjében, barna
               botjával, barna ruhájában, s fogai közé dugott egy barna virzsíniát, és azt
               meggyújtotta, aztán bejött az iskolába, ugyanebben a cipőben, ugyanezzel a bottal,
               ugyanebben a ruhában s ugyanezzel a virzsíniával, az már elegendő volt arra, hogy az
               ember nem rosszindulattal, hanem valami szánakozó jóérzéssel elmosolyodjék. Micsoda
               édes egy alak az öreg, mikor szép, ápolt, fehér kezeit lefekteti az asztal lapjára, s
               percekig gyönyörködik bennük, vagy kifújja az orrát kockás zsebkendőjével, s a
               zsebkendőt utána gondosan összehajtogatja, mintha mi sem történt volna. Ti azt nem
               érthetitek. Nem lehet azt oly röviden elmondani. Szédültek a diákok a röhögéstől,
               melyet vissza kellett nyelniök a gyomrukba. Néha a folyosón megszólításával tüntetett
               ki egyeseket, kiket karonfogott, beszélgetett velük, közvetlenül, legalább ő azt
               hitte, hogy közvetlenül, s a fiúk meg is hatódtak, míg szemtől szemben álltak vele,
               de mihelyt elfordult tőlük, s ők osztálytársaik felé sandítottak, olyan savanyú
               vigyor tűnt föl arcukon, mintha ecetet ittak volna, és szájukban kellene tartaniok,
               csak később köphetik ki, sziszegő, kéjes örömmel, a diákok meghitt társaságában. Nem
               ugratták soha, csak befelé. Ebben az érzésben azonban minden tanulója egyesült.</p>
				<p>Nevetséges volt-e tehát? Ezt tisztáznunk kell. Kicsit az volt, de föltétlenül az
               volt. Elsősorban azért, mert ember volt, és minden ember nevetséges. Nevetséges volt,
               mert zömök, kappanhájjal födött törzsén egy golyóbist hordozott, melyet egyébként
               fejnek neveznek, emeletes fején pedig egy szöszcsombók látszott, melyet egyébként
               hajnak neveznek, az arcán két pislogó-világító kör, melyet egyébként szemnek
               neveznek, egy alig vörhenyes dudor, a fej szelelőlyuka, melyet egyébként orrnak
               neveznek, aztán egy piros húsdarab, melyet egyébként szájnak neveznek, kissé
               elferdülve a barna bajusz alatt, a szája, az ő szája, Novák Tóni szája, mellyel az
               iskolában beszélni szokott, de enni is, titokban, akkor, mikor nem látják a diákok.
               Ha nyál fröccsent rá, előadás közben, gyorsan és zavartan letörölte. Köhögni is
               szokott, köszörülni torkát, sőt néha prüsszenteni is, amikor ezt az egész osztály
               egészségére kívánta. Vegyük ezekhez azt is, hogy kisujjával olykor megvakarintotta
               fejét, csontvégű irónjával, mellyel a szekundákat szokta beírni, piszkálgatta fülét,
               és gusztusosan ropogtatta tanári zsebkönyvecskéjét, melynek födelén az aranybagoly
               fénylett, Pallas Athéné madara, a tudás jelképe.</p>
				<p>Aztán sokféle históriát hallottak róla, melyen iszonyúan lehetett vidulni. Vili
               például közölte, hogy boltjukban tegnap sonkacsülköt vásárolt, vagy valaki elmesélte,
               hogy az öreg szakácsnéja vesét-velőt vett a mészárosnál, vagy halat a piacon,
               ennélfogva délután, mikor bejött a fizikaórára, az egész osztály tudta, hogy ebédre
               sonka volt, vagy vesevelő, vagy hal, s az ételeket, melyeket az élettan törvényei
               szerint már emésztett, szinte látták gyomrában, mint egy üvegfalon keresztül.
               Ilyenkor az ember megveszhetett a jókedvtől, ha arcára csalafinta tiszteletet
               erőltetve, szemébe meredve, magában többször ezt kérdezte tőle: “Jó volt-e, Kobak, a
               sonkacsülök, ízlett-e a vesevelő, nem volt-e kissé büdös a hal, Butykos?” Két
               csúfnévvel is rendelkezett, jeléül annak, hogy egyik se ragadt rá, s nem tudták
               eltalálni az igazit. Kobaknak hívták a szép koponyája miatt, és Butykosnak, nem tudni
               miért. Az iskolából távozó diáknemzedékek nem is adták át az ifjabbaknak, mint a
               többi tanárokét, kiknek modorosságát szerencsésen és maradandóan megbélyegezték.</p>
				<p>Kétségtelen, hogy a higgadt polgárok, kik érintkeztek vele, a tanulóifjak szülei vagy
               azok gyámjai, semmi mulatságosat nem találtak ezen a fölöttébb tiszteletreméltó
               tanáron, s bizonyára vállat vonnak, vagy gyerekségnek minősítik, hogy milyen
               ellenállhatlan kacajt kelt minden diákban egy-egy szokása. Azok azonban nem nézték őt
               ilyen közelről. Azok nem látták őt nyolc álló esztendeig, délelőtt, délután fönn a
               dobogón ülni, a katedrán, mely a padlótól csak tizenöt centiméternyi magasságban
               van, de ijedelmes tekintélyt, megközelíthetetlenséget ad neki, mintha fellegekben
               lebegne, s alatta mélyen, lenn valahol a völgyben, padokba elszórva az osztály, mely
               két tárgyától állandóan hideglelős félelmet érez, és rémült kajánsággal lesi minden
               szavát, mozdulatát. Azok gyöngébb megfigyelők. Csak a diákok, a nyolcadikosok
               ismerték igazán, jobban, mint tulajdon édesapjukat, ki ekkor már elhanyagolta őket.
               Ott állt folyton a nyilvánosság kereszttüzében. Nincs az a színész, az az ünnepelt
               hőstenor, kit oly élesen bírálnának a színházi kritikusok, ezek a fáradt, kiábrándult
               emberek. Az ő kritikusainak, a diákoknak a szeme kegyetlen volt, agya friss, ösztöne
               szűzien ősi. Nemcsak az óra alatt játszott nekik, hanem azután is, hogy elment haza,
               ők pedig gondolatban szövögették azt, amit láttak, hallottak tőle. Ennek az
               előadásnak sohase szakadt vége. A legrosszabb diákok is kissé barátjuknak tartották,
               a legjobbak is kissé ellenségüknek. Ezért figyelték. Észrevették azt, hogy kissé
               sápadtabb, mint egyébkor, s arra gondoltak, hogy rosszul reggelizett. Ezen nevettek.
               Észrevették azt is, hogy kissé pirosabb, s arra gondoltak, hogy jól reggelizett. Ezen
               is nevettek. Nevetséges volt karneolvörös gyűrűje, vattája a bal fülében, hosszú
               lélegzetvétele, mely a pirongatást és nevelői prédikációt előzte meg. Egyáltalán
               mindene nevetséges volt, a teste is, a lelke is.</p>
				<p>Ez a huszonhárom nevelt fia, a nyolcadik osztály növendékei, aprólékos kandisággal
               részekre bontották őt, akár játékukat, melyet egykor szerettek, s elrontottak, hogy
               megnézzék, mi lehet benne. Közelébe férkőztek, beléje hatoltak, kotnyelesen és
               kíváncsian, szinte testi közelségbe kerülve a folytonos együttlétek alatt, s azt
               hitték, hogy az tiszteletlenség vagy pimaszság, pedig csak mélységes érdeklődés volt,
               testvéri mosolygás, a humor, a legnagyobb emberi szeretet. Fogalomként lebegett
               fölöttük, s ábrándoztak róla. Vajon mit csinálhat most? De hiába ismerték ezer
               természetes gyarlóságát, senki se győzhette volna meg diákjait, hogy ő is csak olyan
               ember, mint a többi, hogy ő is született és meghal, s alá van vetve a mulandóság
               törvényeinek. Nem egészen hitték volna el azt sem, hogy megsebzi a kés. Ennek folytán
               kevés részvétet éreztek iránta. Múltját és jövendőjét nem tudták elképzelni. Csak a
               jelenét, mely valami biztos és állandó. Az, hogy valaha gyerek volt, s apja-anyja is
               lehetett, furcsa, nagyon tréfás gondolatnak tetszett. Novemberben két napig nem jött
               iskolába, más helyettesítette. Azoknak a hírharangoknak, kik beszáguldták a várost,
               sikerült megtudniok, hogy beteg. Micsoda muris egy dolog: Tóni ágyban fekszik
               iskolaidő alatt is. Halálra kacagták magukat. Nem is volt ő ember. Kevesebb volt és
               több, mint ember. Ő Novák Antal dr. volt, a nyolcadik osztály főnöke, a mennyiségtan
               és természettan tanára, a fizikai szertár őre, az országos meteorológiai intézet
               zivatar-megfigyelője.</p>
				<p>Mikor a szertárba ért, a nyolcadik osztály felől fölzendült egy dörgedelmes éljen,
               ami azt jelentette, hogy a történelem tanára bement az órára. Tálas Bélát, szegényt,
               mindig megéljenezték, jövet is, menet is. Az öregúr bólongva nyugtázta a lelkes
               magyar ifjúság tetszésnyilvánulását. Novák elmosolyodott.</p>
				<p>A szertárban enyhe, nem kellemetlen gázszag csapta meg, mely a szakadatlan munka
               gondolatát keltette benne. Lekapcsolta kézelőjét. Egy deszkát fűrészelt, szájába véve
               a szegeket. Valami állványt készített egy kísérlethez. Az asztalos- és
               lakatosmunkákat mindig maga végezte.</p>
				<p>Nagyon meleg volt. A tavasz, ebbe a terembe zárva, tombolt. Ragyogott a leydeni
               palackon, a rókafarkon, az ejtőgépen, s a gömbtükrökön olyan szivárványos színeket
               vetett, amilyeneket a falon lévő fénytani ábrákon látni.</p>
				<p>Csak a csengő ébresztette föl munkájából, s akkor megtartotta óráját a hatodikban,
               utána a negyedikben és elsőben.</p>
				<p>Nem fáradtan, a tanítástól felüdülten haladt a fényes délben. Diákok köszöntek, ő
               pedig nyájasan köszönt vissza fekete szalmakalapjával. A fákon verebek csiripeltek,
               szemtelenül és bájosan, mint a madártársadalom örökifjú diákjai.</p>
			</div>
			<div type="chapter">
				<head>IV</head>
				<p>Ha jól kilép az ember, tíz perc alatt eljuthat a gimnáziumtól Novák Antal házához,
               mely a városerdőtől északkeletre van. De az utat kényelmesen sétálva is megtehetjük
               negyedóra alatt. Novák többször lemérte, s azt is tudta, hány katonalépés.</p>
				<p>Most inkább ballagott, mint iparkodott, s nemsokára feltűnt egyemeletes háza, melyet
               négy magyar holdnyi gyümölcsös vett körül, s a barnára festett kerítés, melyre
               körös-körül bodza hajlik, nehéz illatot terjesztve.</p>
				<p>A takaros, vastag falú, régimódi ház úgy épült, hogy csak két ablaka nézett az
               utcácskára, a két elsőemeleti ablak, a járdához alig valamivel többre, mint egy
               méterre, mert a ház az utca szintje alatt mélyen feküdt, az emelet is alacsonyabb
               volt, annyira, hogy a földszinti szobák falai pince híján átnedvesedtek, és ők maguk
               nem is lakták. A kisutcáról nem lehetett bejárni, csak a kerten át, a kerítés
               kapuján, mely egy tágasabb utcára nyílt.</p>
				<p>Innen már az egész telek látható volt.</p>
				<p>Lucfenyőkkel szegett, hosszú, egyenes út vezetett a házhoz, melyre gesztenyefák
               borultak, majdnem eltakarva a felső falakat.</p>
				<p>A kaputól szembeötlött egy hatalmas üveges veranda is, mely valamit kiugrott a
               földszinti lakás elé. Középütt puszpángokkal díszített gyepágyban rózsatők vártak a
               nyárra, karóikra támaszkodva. Baloldalt konyhakert terült el, mely ellátta Novák
               Antal háztartását. Káposztát, tököt, uborkát, fokhagymát termesztettek itt, hüvelyes
               veteményeket, még bazsalikomot is. A régi, csigás kút közelében kis, elhanyagolt
               épület látszott, a mosókonyha.</p>
				<p>Maga a kert zimankós decemberi és februári napokon, mikor a gallyak roskadoztak a hó
               terhe alatt, nem volt ilyen vadregényes, mint most. Virágban állott a gyümölcsös. A
               bemeszelt barackfák, ringlófák, mandulafák fehérlettek a szirmok hózivatarában, s a
               virágpihék egy fuvalomtól elkapva, mesebeli hópehelyként pilinkéltek alá a már nagy
               fűbe, pitypangok, pásztortáskák közé. Cseresznyefák görnyedeztek nászi ruhájukban,
               melyet bő, fehér szoknyaként terítettek terebélyes termetükre. Fiatal, áldott
               anyákhoz hasonlítottak.</p>
				<p>Hátulról lombok zúgása hallatszott, sejtetve, hogy milyen mély a kert, mely a ház
               mögött, a lucfenyőkkel szegett út mentén lefutott a telek lábáig, a haragoszöld
               vadszőlővel függönyözött falig. Ez volt a kert nagyobbik része. Itt diófák
               terebélyesedtek, idecsalogatva egy mókust is, mely föl-fölbukkant vörnyeges farkával
               az ágakon. Aztán következett a kert vége, gazzal vert ösvénykéivel, egy kőpadig meg
               egy szökőkútig, hol jávorfák hajoltak össze, s rekkenő melegben is pár fokkal
               lehűtötték a levegőt, úgyhogy itt mindig nyirkos volt és sötét.</p>
				<p>Novák a kerítés mellett ballagva föltekintett a derült égbe, melyen egyetlen foltnyi
               felhő se mutatkozott, s egyszerre megpillantotta a levegőben a leányát.</p>
				<p>Hilda magasan röpült, fönn a gyümölcsfák koronája fölött. Átölelve a hinta kötelét,
               hátravetett fejjel szelte a levegőt, magas szárú cipőinek orrát kisleányosan
               föltartva. Száját kinyitotta, mintha innék valamit. Hol lebukott a kerítés alá, hol
               fölszállt, fokozta az iramot, hogy még jobban érezze azt a kéjes viszketést, mely
               lábától agyvelejéig bizsereg. Egészen odaadta magát az örvénylő szédületnek.</p>
				<p>A hinta kenetlen kapcsai jajgattak.</p>
				<p>Novák elkomolyodott. Az ütemes nyikorgás lassult, megszűnt. Hilda, ki tudta, hogy
               apja nem szereti a szilaj hintázást, úgy látszik, észrevette, hogy jön. Mire a
               kapuhoz ért, leánya már csak álmatagon lógázta magát.</p>
				<p>- Apus - kiáltott feléje -, kezed csókolom.</p>
				<p>Leugrott a hinta előtti gyepre, rendezte haját. Kezet csókolt.</p>
				<p>- Szervusz, kislányom - mondta Novák.</p>
				<p>Megcsókolta gyöngéden.</p>
				<p>- Hogy vagy? - kérdezte.</p>
				<p>- Jól.</p>
				<p>Vontatottan beszélgettek, oly hangon, melynek a szokás adta meg ütemét.</p>
				<p>- Nem járt itt senki?</p>
				<p>- Senki.</p>
				<p>Novák körülnézett.</p>
				<p>- Flóri néni se?</p>
				<p>- Az se.</p>
				<p>- Te se voltál sehol - állítóan, kérdés nélkül.</p>
				<p>- Sehol.</p>
				<p>- Mit csináltál?</p>
				<p>- Olvastam.</p>
				<p>- Miért vagy oly rekedt?</p>
				<p>Hilda köszörülte a torkát.</p>
				<p>- Nem vagyok rekedt.</p>
				<p>Novák megveregette arcát.</p>
				<p>- Csak ne hevülj föl ennyire. Vigyázz magadra.</p>
				<p>Ránézett leányára. A tanár arcán aggódó szeretet tükröződött, s oly fürkész figyelem,
               melyet az iskolában se mutatott. A legkedvesebbre tekintett, ki az övé.</p>
				<p>- Milyen rendetlen vagy. Kislány, nagylány. Lompos vagy. Nem szégyelled magad?</p>
				<p>Hilda szoknyájához kapott, kissé fölemelve, megigazította a gumi harisnyakötőt.</p>
				<p>Egy pillanatra fölvillant térdéből egy fehér foltocska. Majd szép alakú lábikráján
               kifeszült a harisnya, szoborrá formálva a kecses húst.</p>
				<p>- Mindig ilyen elhanyagolt vagy - pirongatta apja, s rosszallóan félrenézett.</p>
				<p>Az anyátlan lány elhanyagoltsága volt ez, kire akárhogy is ügyelnek, rendetlen. Novák
               ezt rég megfigyelte. Hilda már akkor elrongyolódott, mikor boldogult felesége
               megbetegedett, s egyik szanatóriumból a másikba került.</p>
				<p>Gergely köszönt a konyhakertből, az iskolaszolga, ki már hazaért az iskolából, s itt
               ingujjban kapált.</p>
				<p>Az iskolaszolga náluk lakott, egy földszinti szobában, segített a háztartás körül,
               minek ellenében ősszel diót, almát kapott, pár szütyő mákot.</p>
				<p>- Menjünk be - mondta Novák, átölelve Hilda fejét. - Gyerünk ebédelni. Éhes
               vagyok.</p>
				<p>A verandán terítve volt a gömbölyű asztal, két személyre. Szemben a kapuval Hildának,
               háttal a kapuval Nováknak. A harmadik hely közöttük üres volt, már hat éve.</p>
				<p>Egy kisasztalkán, a sarokban három palack malagaaszú állott, egy szalagfonatos üveg,
               valami pálinka, papírcsipkés skatulyában nedves, ízes datolya s egy doboz szivar,
               szalaggal átkötve.</p>
				<p>- Mi ez? - kérdezte Novák a leányától.</p>
				<p>- Neked küldték.</p>
				<p>- Kicsoda?</p>
				<p>Hilda rámutatott a névjegyre, melyet az üveg szalmafonatába döftek.</p>
				<p>Novák elolvasta: “Liszner Kálmán”.</p>
				<p>- Májusi ajándék - szólt Hilda. - Május elseje van.</p>
				<p>Az öreg fűszeres évente többször ajándékkal kedveskedett a tanároknak, kik az ő
               rossz, haszontalan fiával vesződtek. Hálából, a vesztegetés szándéka nélkül, a tanári
               kar minden egyes tagjának küldött ilyesmit, azoknak is, kik Vilit nem tanították.
               Mindössze azt óhajtotta az apa, hogy - amint kifejezte magát - “fölhívja a tanár urak
               figyelmét, s megkérje őket, hogy fogják esztrengába azt a gonosz lurkót, faragjanak
               embert belőle”. Fóris egyszer és mindenkorra visszautasította, de a tanárok egy része
               közönyből, tapintatból, elfogadta. Nyerge Lázár mindig. Novák Antal csak egyszer,
               mikor Vili még alsóbb osztályba járt.</p>
				<p>Most megbotránkozott.</p>
				<p>- Ezt azonnal vissza kell küldeni.</p>
				<p>- Miért?</p>
				<p>- Csak. Nem szeretem az ilyesmit.</p>
				<p>- Rosszul tanul?</p>
				<p>- Nem - válaszolta Novák kitérően, ki még leánya előtt se nyilatkozott a diákok
               tanulmányi előmeneteléről, lévén az hivatalos titok. - De minek ez? Ízléstelenség.
               Nem torkoskodtál belőle?</p>
				<p>- Dehogy - szólt Hilda.</p>
				<p>Három datolyát evett.</p>
				<p>- Hívd ide Gergelyt.</p>
				<p>Az iskolaszolgának meghagyta, hogy vigye vissza, s mondja meg az öreg Lisznernek,
               hogy a tanár úr igen köszöni, de legnagyobb sajnálatára nem fogadhatja el. Magában
               elhatározta, hogy alkalomadtán beszól a kereskedőhöz, s megmagyarázza, hogy erre
               nincs szükség, ő minden diákjával egyaránt szívesen foglalkozik, csak tanuljanak,
               tudjanak, akkor rendben van minden. Vilit különösen sohase buktatta meg.</p>
				<p>Gergely belenyalábolta a holmikat egy füleskosárba, máris vitte.</p>
				<p>- Kár - mondta Hilda.</p>
				<p>- Majd veszek neked, kislányom. Datolyát akarsz?</p>
				<p>- Nem.</p>
				<p>- No, majd kapsz datolyát. Banánt, banánt. Tudom, azt szereted. Menjünk ebédelni.
               Mari! - kiáltott Novák az öreg szakácsnőnek.</p>
				<p>Mari a konyhában lábasai, csuprai között dörmögött. Kövér, nem egészen tiszta nő
               volt, kit még a néhai asszony hozott ide szüleitől, mikor tizenhét évvel ezelőtt
               férjhez ment. Azóta ittragadt, mint házibútor. Elborultan, magányosan éldegélt
               konyhájában, ahonnan nem szeretett kimozdulni, az ő birodalmában, ahova nem engedett
               látogatókat, még a háziakat sem, kiket az asszony halála után korholt a
               rendetlenségük miatt, és magázott. Többször értésükre adta, hogy ő itt már nem
               törődik semmivel, tőle fölfordulhat ez a bolond ház. Bálványa még mindig a régi
               nagysága volt, ki szépen énekelt, zongorázott, és meghalt, fiatalon.</p>
				<p>Loncsos szoknyáival kijött a konyhából, s barátságtalan szemöldökét morcolva, a
               húslevest a két tányérba öntötte.</p>
				<p>Novák a dolgozószobájába ment. Arca egy árnyalattal elsötétült. Ebben a házban,
               melyet hozományul kapott, még mindig minden a feleségére emlékeztette, a tárgyak s az
               az ágy is, melyben az asszony meghalt egy novemberi hajnalon. A szalonban lógott a
               képe. Azt beszélték, hogy utolsó években nem szerette az urát, mindenkivel
               udvaroltatott, s egy fiatal orvossal, kit a szanatóriumban ismert meg, viszonya volt.
               Hogy mi ebből az igaz, azt senki sem tudta. A fiatal orvos az asszonyt halálos ágyán
               többször meglátogatta, de pár évre rá ő is meghalt.</p>
				<p>Novák, hogy a tintapecséteket horzsolókővel ledörzsölte kezéről, az asztalhoz
               ült.</p>
				<p>Hildát kereste. Az a lány mindig eltűnik. Valahonnan a kertből bukkant elő.</p>
				<p>- Kihűl a levesed - figyelmeztette Novák, ki már étvággyal kanalazta, kissé
               szürcsölve. - Egyél.</p>
				<p>- Igen.</p>
				<p>Marhahúst hoztak be burgonyával, paradicsommártással.</p>
				<p>Hilda vett egy kanál mártást, szétkente tányérjába. Festett vele a porcelánra,
               tájképet. Apja megintette:</p>
				<p>- Miért nem eszel?</p>
				<p>- Eszem.</p>
				<p>- Ez egészséges - biztatta az apja, s villájára tűzött egy burgonyát -, tápláló.</p>
				<p>- Nincs étvágyam - panaszkodott Hilda.</p>
				<p>- Bizonyára megint jóllaktál.</p>
				<p>Hilda délelőtt szentjánoskenyeret rágcsált, mely illóolajával csiklandta orrát.
               Általában kedvelte a gyermekételeket: az édesgyökeret, a tejberizst sok fahéjjal meg
               a madártejet, mely sárga felületén tojáshabok pöttyeit ringatja. Undorodott a
               főzéstől, de ezeket maga kotyvasztotta, saját ízlése szerint. Reszelt csokoládéval
               szórta meg a sárgadinnye gerezdjeit, az almát leöntötte feketekávéval. Ilyen
               nyalánkságok izgatták ínyét, azért is, mert tilosak, s apja szigorúan őrködött, hogy
               ne rontsa étvágyát, csak a rendes étkezési időn egyék. Suttyomban valóságos kis
               raktárt tett félre magának a kamra egyik polcán, drótburával beborítva.</p>
				<p>Ez volt a babakoszt. A kisbaba babakosztot kívánt.</p>
				<p>A tésztához alig nyúlt hozzá.</p>
				<p>- Nem jó? - érdeklődött Novák.</p>
				<p>- Karbolízű.</p>
				<p>- Csacsi - felelte az apja mosolyogva.</p>
				<p>Hilda tudta, hogy ma apjának nincs órája, de azt is tudta, hogy ebéd után rendesen le
               szokott heveredni.</p>
				<p>Most az íróasztalnál gyakorlatokat javított piros tintával.</p>
				<p>Háromra járt, közeledett a találka. Hilda az öt szoba minden óráját nézte. Aztán
               bekopogott hozzá:</p>
				<p>- Lefekszel?</p>
				<p>- Nem.</p>
				<p>- Feküdj le, apus - mondta.</p>
				<p>Többnyire nem élt semmi fogással. A ravaszság egyik legjobb módja az, hogy nem
               ravaszkodunk, csak azt közöljük, amit akarunk, hogy megtörténjék, könnyedén,
               félvállról, hogy ne lássék a szándékunk.</p>
				<p>Pár perc múlva hallotta, hogy apja kijön a dolgozószobából, s a hálóba nyit, ott
               lefekszik. Hamar elaludt, jó álma volt.</p>
				<p>Hilda az udvarra sietett Gergelyhez, ki a gyümölcsfákat hernyózta. Vállára tette
               kezét.</p>
				<p>Szüksége volt rá, le kellett kenyereznie. Megkínálta selyemcukorral, melyet köténye
               zsebéből vett ki, két virzsíniával, melyet apjától lopott. Gergely bácsi hálásan
               megköszönte.</p>
				<p>Őt ekképp elintézte. Mari nem számított. Kirohant kötényében, hajadonfőtt, a
               napfényben égő utcára.</p>
				<p>A harmadik utcáig szaladt. Itt egy csinos, földszintes házba surrant, zörgetett a
               rézkilincsen, menedéket keresve, mint akit ellenség üldöz. A csengő ebben a házban
               sohase szólt.</p>
				<p>Gyöngyös, fekete ruhában magas, szikár, rendkívül agilis úrinő nyitott ajtót, ki
               tornyos frizurát viselt, és soványsága ellenére fűzte magát.</p>
				<p>- Mi az, szívecském, csak nem kaptatok megint össze?</p>
				<p>- Flóri néni - énekelte Hilda édesen, könyörögve -, Flóri néni.</p>
				<p>Flóri néni születésétől fogva ismerte őt, édesanyja legjobb barátnője volt. Ura korán
               meghalt, s özvegysége éveit azzal édesítette, hogy társadalmi akciókat indított,
               szervezett mindent, amit szervezni lehetséges.</p>
				<p>- Hilda, mindent mondj el a Flóri néninek.</p>
				<p>- Találkozni kell vele.</p>
				<p>- Itt?</p>
				<p>- Idejön.</p>
				<p>- Jaj, tudod, hogy ezt nem szeretem. És mikor?</p>
				<p>- Mindjárt, most.</p>
				<p>Flóri néni szeme fölcsillant egy láthatatlan édes gondolattól.</p>
				<p>- Mondd, nagyon szeretitek egymást?</p>
				<p>Hilda odament hozzá, megölelte, tragikusan.</p>
				<p>- Flóri néni.</p>
				<p>- Mi az?</p>
				<p>- Meghalok.</p>
				<p>- Ugyan, te szamár - és nevetett.</p>
				<p>Hilda egy fényképalbumot lapozott. Flóri néni titkolózva újságolta:</p>
				<p>- Ma láttam.</p>
				<p>- Mikor?</p>
				<p>- Délben. Erre ment. Bizonyosan megint téged keresett.</p>
				<p>Hilda kezét imára kulcsolta:</p>
				<p>- Egy szót se, Flóri néni, senkinek, apusnak se, Flóri néni.</p>
				<p>Flóri néni nem fecsegett soha. Átjárt hozzájuk a régi barátság címén, s ha valami jót
               sütött, küldött nekik, amit ők hasonlóval viszonoztak. Novák Antal azonban nem
               kedvelte őt. Feleségének barátnője kellemetlen emléket ébresztett benne, s biztosra
               vette, hogy sokat tud arról a fiatal orvosról, kire nemegyszer gondolt. Leányát nem
               szívesen látta vele együtt. Közönséges pletykafészeknek tartotta.</p>
				<p>Ez nem volt egészen igaz.</p>
				<p>Flóri néni szintén aggodalommal nézte lakásán a titkos találkákat, melyekhez csak
               kénytelen-kelletlen járult hozzá. De nem tehetett egyebet. Mióta Novák megtiltotta,
               hogy a fiatalok találkozzanak, nem bírta elviselni szenvedésüket, megesett rajtuk az
               ő jó szíve. Szerette a fiatalokat, kik helyette élnek, s a fiatalságot, mely már
               elröpült fölötte. Szerette az újat és meglepőt. Szerette a szép verseket is, melyeket
               kivágott az újságok különféle rovatából. Szerette a híreket, a jókat és rosszakat, a
               regényeket és botrányokat, a műkedvelői előadások görögtüzes élőképeit, a
               fölvonulásokat, az ünnepélyeket s az esküvőket és a temetéseket. Nemcsak a pletykákat
               szerette. Flóri néni mindent szeretett, ami a világon van: az egész életet
               szerette.</p>
				<p>Kikukucskált az ablakon:</p>
				<p>- Jön - ujjongott, mintha az ő vőlegénye jönne.</p>
				<p>Hilda a fényképalbummal babrált. Flóri néni most őt ölelte meg, sopánkodva:</p>
				<p>- Ó, de bolond vagy, Hilda - kacagott, úgy, mintha ő volna bolond. - Nem lehet veled
               bírni.</p>
				<p>Tibor az asztalra vetette galambszürke bőrkesztyűjét, s a leánytól, ki egy
               bársonyszéken foglalt helyet, a sarokban, messzire ült le, a díványra.</p>
				<p>Flóri néni magukra hagyta őket. Hallgatózni akart, de bár az ajtó nyitva volt, nem
               lehetett.</p>
				<p>Ezek különben is jelekkel értették meg egymást, ajkuk mozgásáról olvasták le a
               szavakat, mint a süketnémák. Hilda sebesen beszélt, nem-suttogva, hangtalanul. Amit
               mondott, valóban nagyon fontos lehetett és nagyon komoly, mert a diák fölkelt, a
               szoba közepére ment, ott megállt, lógó karral, megsemmisülten.</p>
				<p>Mikor Flóri néni visszatért a szobába, ezt látta: a diák még mindig úgy állt,
               sóbálvánnyá változva, s a leány a bársonyszéken ült, kisírt szemmel, csipkekendőjét
               rágva.</p>
				<p>- Ejnye - mondta Flóri néni kedélyesen -, veszekedtetek? Te bolond leány. Mindig
               bolondozik - és Tiborra nézett.</p>
				<p>Hilda lenyelte könnyeit. Vizet kért. Megmosta piros szemét. Rizsport is kért. Azzal
               arcát hintette be.</p>
				<p>Flóri néni kikísérte őket a kapualjára, hol színes üvegek ragyogtak. Még egyszer
               lelkükre kötötte:</p>
				<p>- Gyerekek, ne veszekedjetek.</p>
				<p>Hilda vágtatott vissza. Tibor, miután meggyőződött, hogy az utca üres, más irányba
               ment, lassan.</p>
			</div>
			<div type="chapter">
				<head>V</head>
				<p>Azzal, amit a leánytól hallott, nem tudott mit csinálni. Mit kell ilyenkor tenni?
               Hová kell futni? Tervei összezavarodtak.</p>
				<p>Ijedelmében büszke lett, tanácstalanságában elszánt és férfias, örült annak, amitől
               félt, majd minden, amit érzett és gondolt, elmosódott abban a belső intelemben, hogy
               tanulnia kell az érettségire, s megpihent az iskola jótékony gyámságában.</p>
				<p>Tibor egyik tanárjánál lakott, már nyolc éve, a természetrajz professzoránál. Nyerge
               Lázárnál.</p>
				<p>A virágok és állatok e gyengéd barátja imádta a pénzt. Becsvágyó, mohó ember lévén
               nem érte be fizetésével, erején felül dolgozott, sok magánórát vállalt, s tulajdon
               tanítványait is tanította. Arról ábrándozott, hogy évek múltán vesz majd egy
               szőlőt.</p>
				<p>Kosztosokat tartott, Tiboron kívül még kettőt. Csak jómódú diákokat fogadott el,
               földbirtokosok, gazdag szülők gyermekeit, kik a kialkudott díjon kívül liszttel,
               zsírral, olykor egy féldisznóval is hozzájárulnak a háztartáshoz. Maga a családjával,
               két kisleányával, már gimnáziumba járó fiával egy udvari szobába szorult, eszébe se
               jutva, hogy ez másképp is lehetne, és a kosztosok kaptak mindent, ami kényelmes,
               finom, közös ebédek alkalmával nekik tálaltak először, a legjobb falatok az ő
               tányérjukra kerültek.</p>
				<p>Tibort az édesanyja hozta Sárszegre, már első gimnazista korában, özvegy Csajkás
               Gáborné, ki származására nézve grófnő volt, és Sopron megyei birtokán élt. Azt
               akarta, hogy a törékeny fiú erőre kapjon délen, az “egészséges vidéki levegőben”, s a
               tanári felügyelet alatt komolyan dolgozzék. Nem is lehetett panasz sem nevelője
               ellen, sem őellene. Nyerge kordában tartotta, ő pedig valamicskét megerősödött, s
               noha egy tárgy iránt se mutatott hajlamot, szorgalmasan tanult, a tanév végén
               jó-elégséges bizonyítványt vitt haza, amivel a grófnő meg volt elégedve.</p>
				<p>Nyergéék Tibort megbecsülték, családtagnak tekintették. Kevesebbet fizetett, mint a
               többiek, de mégis az történt, amit óhajtott, és Nyergéné gyakran megkérdezte tőle,
               hogy mit főzzön. Ebben a tekintetben alig volt kívánsága. Keveset evett, nem
               ínyeskedett. Őneki adták a nagy, világos szobát, mely teremnek is beillett, a széles
               ágyat, a hencsert, az íróasztalt, s diákotthonát, melyet első gimnazista kora óta
               lakott, a maga ízlése szerint rendezhette be, egy egyetemi hallgató önállóságával.
               Arcképtartókat tett a falra, melyeket teletűzdelt korán elhunyt édesatyja
               fényképeivel, hadnagyi, századosi egyenruhában, illatszert használt, mely az egész
               házat belengte. Közte és lakásadói közt kellemes udvariasság alakult ki, mely egymás
               kölcsönös kímélésén és a figyelmen alapult. Ha csöngetett, azonnal beszaladtak,
               tudták, hogy szereti a csöndet, s a kisebb kosztosoknak halkabban kellett beszélniök,
               a hangos Nyerge lányokat pedig sokszor elküldték hazulról, hogy ne zavarják őt.</p>
				<p>Édesanyja évente kétszer meglátogatta, a karácsonyi és húsvéti szünet előtt, s
               magával vitte a birtokra, pihenni. Igénytelen katonaözvegy lett a grófnőből. Az
               állomásról bérkocsin hajtatott a városba. Tibor az anyja mellett ült, ki törékeny
               pergamentarcát legyezővel védte a nap ellen, s minden zajra összerezzent. Ilyenkor
               Nyergéékhez szállott egy napra. Bement fia szobájába, kezét ölébe téve csöndes
               imádattal nézte őt. Nyergéék sütöttek-főztek, még jobban ügyeltek a csöndre. A
               grófnőt idegesítette a társaság. Igyekezett kedvesnek mutatkozni, többször kifejezte
               megelégedését mind a családdal, mind az intézettel szemben, s öt arany jutalomdíjat
               tűzött ki annak a tanulónak, ki Tibor osztályában a legszebb előmenetelt tanúsítja.
               Amikor elutazott, Nyergéék kísérték az állomásra. Áhítattal vegyes ámulattal látták,
               hogy a grófnő fiával együtt egy bérelt, első osztályú fülkébe száll.</p>
				<p>A diákot hazulról bőven ellátták pénzzel, melynek itt felét sem tudta elkölteni. Aki
               kért tőle tanulótársai közül, annak adott. Úri mozdulattal átnyújtotta erszényét,
               hogy vegyen ki belőle annyit, amennyit akar. Barátja nem volt egy sem. Kedvelték őt,
               ő is kedvelte a többieket. De nem szerette különösebben sem a sportot, sem a
               könyveket, sem a sakkot, sem a kis diákszenvedélyeket, a gyorsírást és önképzőkört, s
               így meglehetősen egyedül maradt akkor, mikor társai rekordokról, drámákról,
               vezércselekről, vita írási jelvényekről és szavalatokról vitáztak. Leckéje végeztével
               nagy, kék bélyegkönyvébe ímmel-ámmal beleragasztotta újonnan vásárolt bélyegeit,
               melyek szétszórtan hevertek asztalon, székeken, anélkül hogy az otthoniak hozzájuk
               mertek volna nyúlni. Fuvolázni is tudott. Mégis ritkán fuvolázott. Tulajdonképp nem
               érdekelte semmi.</p>
				<p>Hatodikos korában, június vége felé, délután növénytanórára ment, kezében pár
               virággal. A templom előtt megpillantotta Novák Hildát, ki láthatólag minden cél
               nélkül kószált. Föltűnt neki, hogy mennyire kócos.</p>
				<p>Köszöntötte őt, mert régebbről ismerte, felületesen, társaságokból, s többször látta
               az utcán is. Hilda csak bólintott, mosoly és kedveskedés nélkül, ami kisleánytól
               szokatlan.</p>
				<p>Tibor azt érezte, amit eddig sohasem érzett: hogy gyönyörű. Most vette észre először,
               hogy milyen gyönyörű. Arra gondolt, hogy nincs anyja, azért oly tépett. Majd arra
               gondolt, hogy több a másik leányoknál, azért nincs ideje öltözködni. Torka egyszerre
               kiszáradt.</p>
				<p>Hilda hátrafordult, nyugodtan. Még nem tudta, mit keltett föl ebben a fiúban, de ő
               mindig hátrafordult, mintha mindig várt volna valamit vagy valakit, valahonnan.</p>
				<p>Erre a diák hozzácsatlakozott, az izgalomtól szédülve. Hilda ezen nem lepődött meg,
               legalább nem mutatta. Természetesnek találta, hogy egy nagydiák őt hazakísérje. Ő
               beszélt, ügyelve arra, hogy mindig egy kis csönd legyen szavai között.</p>
				<p>Amint házuk elé értek, Hilda behívta a kertbe. Tibor nem ment be. Pár nap múlva
               bement a kertbe s a lakásba is. Novák Antal nem volt otthon, Mari rájuk se nézett, az
               megszokta már, hogy ide diákok járjanak. Hilda szobájába vezette, s bár az ajtó
               nyitva volt, kitárta karját, engedte, hogy megölelje. És odanyújtotta ajkát,
               kétségbeesetten, mint egy harmincéves asszony.</p>
				<p>Tibor ekkor csókolt először leányt. A többi csók, a társasjátékoknál meg egyebütt,
               ostobaság volt, unalom. Azok rövid ideig tartottak, s nem értették meg, hogy az
               emberek miért csókolóznak. E félperces csókok mindenről fölvilágosították a tizenhét
               éves fiút, ki utánuk úgy tántorgott ki a kerten, mintha nem látná az utat.</p>
				<p>Este a legkisebb, kilencéves Nyerge leány titokban levelet adott át, melyet kockás
               papírra írtak, irónra göngyöltek, aztán több helyütt keresztben behorpasztottak.
               Tibor kibontotta, és elhűlt, mikor látta, hogy Hilda írt, ki másnap reggel már
               találkát adott, a városon kívül. Nem értette, hogy lehet valaki ily meggondolatlan,
               hogy mer dacolni az édes veszedelemmel, kétfelé, otthon és itten, s megrémült, hogy
               akár Novák megtudja, akár Nyerge.</p>
				<p>Hilda megvetette az embereket, lenézte a felnőttek megfigyelőképességét, és úgy
               látszott, neki volt igaza. Nem jártak pórul. Találkoztak ők nemcsak a városon kívül,
               hanem a városban is, forgalmas utcákon, tereken, reggel, délben, este, iskola előtt
               és után, amikor akartak, néha naponta ötször is. Mindez már intézményessé vált.
               Leveleket hoztak-vittek a futárok. Néhányszor késő délután fölsurrantak a gimnázium
               elhagyott tantermeibe. Az utcai légyottok már csak arra szolgáltak, hogy gyorsan
               megbeszéljék, mi másnapra a teendő.</p>
				<p>Tibor a leány biztatására elment hozzájuk, akár otthon volt Novák, akár nem. Itt
               olykor órákat töltött. A leány megmutatta apja aranybagolyfejes tanári zsebkönyvét,
               melyet a fiú borzongó örömmel kezébe vett, elárulta a titkos jegyek értelmét, mert
               Novák Antal titkos jegyeket írt - mindig csak vonalakat, melyek egyenesnek
               látszottak, de kettest, hármast, négyest jelentettek aszerint, hogy a négyszög melyik
               sarkába helyezte el -, sőt egyszer átadta neki az iskolai dolgozatot is, melyet apja
               előzően elkészített. Tibor ezt lemásolta, úgyhogy akkor a hetedik osztály egy része,
               több mint fele, jeles dolgozatot adott be.</p>
				<p>Novák, aki elfáradt a tanításban, és az ifjúsággal való szüntelen foglalkozás
               következtében eltompult a nevelési hivatása körébe tartozó mindennapi dolgokkal
               szemben, figyelemre se méltatta a csöndes, rokonszenves fiút, kit egyre gyakrabban
               talált ott. Hilda gondoskodott ürügyekről. Minthogy Tibor nevetségesen gyámoltalan
               volt és ötlettelen, kitanította őt. Vagy egy “könyvet hozott olvasni”, vagy egy
               “könyvet vitt”, vagy azt a Schumann-füzetet adta kölcsön, melyet színpadi kellékül
               valamelyikük mindig magánál hordozott, a végső veszedelem esetére.</p>
				<p>Februárban erősen havazott. Egy este Novák a fizikai szertárból jövet a hó fehér
               függönyén át megpillantott két árnyat, Hildát és Tibort, kik egymásba karoltak. Erre
               föllépett. Beszélt külön a leányával, még aznap este, külön a fiúval, másnap a tanári
               szobában, s később maga elé állítva mindkettőjüket, értésükre adta: semmi kifogása az
               ellen, hogy néha lássák egymást, de csak hetente egyszer, vasárnap, mikor ő is otthon
               van. Tibor párszor meg is jelent náluk, vasárnap délután. De később elmaradt.</p>
				<p>Nem fogadták el ők az élettől ezt a koldusi ajándékot. Annál sokkal gazdagabbak,
               büszkébbek voltak. Más alkalmakat kerestek, melyeket az ellenőrzés nehezebbé tett, a
               tilalom érdekesebbé. Ismét kiszorultak az utcára. Flóri nénit ekkor avatták be
               mindenbe, és Lenkét is, Hilda barátnőjét, ki az önzetlen őrszem szerepét vállalta a
               nagyobb légyottok alatt.</p>
				<p>Mielőtt Tibor letette a hetedik osztály vizsgáját, Hilda emlékül adott neki egy
               értéktelen ezüstláncot, s azt kívánta, hogy ezt, mint eljegyzésük jelképét,
               erősíttesse karjára úgy, hogy ne láthassa más, és sohase lehessen levenni. Együtt
               mentek az aranymíveshez, az a láncot Tibor jobb karjára forrasztotta. Így utazott el,
               megláncoltan, a nyári vakációra. Otthon valahányszor úszott a Fertő tóban, boldogan
               pillantotta meg ezt a csöpp ezüstbéklyót, mely a jövendőre emlékezteti, és a mellén
               himbálódzó arany Szűz Máriát, édesanyja talizmánját, mely múltját, régi családját
               hozza eszébe. Hilda leveleiben szalagokat, hajfürtöket is küldött, hogy ezek a
               bálványkák megtartsák őt számára, s minél előbb visszahozzák. Tibor, meg se várva a
               szünidő végét, vissza is utazott, s azóta folyt a nyugtalan élet, vígan-szomorúan,
               úgy, mint két éve.</p>
				<p>Amíg tanult, ezek a kis és nagy emlékek végigviharzottak rajta, nem összefüggően,
               időrendi sorban, hanem szeszélyesen s mégis csodálatosan-együtt, mint valami, ami
               van, fájdalmas egységben, egy örökkévalóság óta, s nem lehet megbolygatni. A legújabb
               hír, mely megdöbbentett volna egy felnőttet is, nem változtatott semmit. Vacsora után
               újra látnia kellett, azonnal látnia, még egyszer, hogy meggyőződjék, él-e még, s
               milyen az arca és szeme.</p>
				<p>Csak egy nagy utcán csapott át, meg egy kis utcán meg egy kis közön. Gázlámpa égett
               minden ház előtt. De az övék előtt úgy égett a gázlámpa, mint a csillag.</p>
				<p>Ilyenkor sohase tudta, mit tesz, nem mérte föl a kockázatot, melyet maga ellen idéz.
               Hilda ablakán kopogott. Nem válaszolt senki. Erre megkerülte a gyepűt, s a kapuból
               látta, hogy a lógó lámpa alatt Novák vacsorázik leányával.</p>
				<p>Tibor fütyült. A Walkür-motívumot fütyülte, mely rég megbeszélt jelük volt, élesen,
               vadul, hogy átröpüljön a fák lombkoronáján, s megüsse az ő dobhártyáját. Hilda úgy
               tett, mintha nem hallotta volna. De negyed perc múlva, mikor elmúlt az a lehetőség,
               hogy apja észrevette, lassan fölkelt az asztaltól, s valamit mondva apjának, kifelé
               jött.</p>
				<p>A kapu nyitva volt. Tibor beszökött, s egy lucfenyő törzse mögé bújt. Röpült feléje a
               leány, kis viharos szoknyáival, melyek fölkavarták az éjszakát. Meg se törölte hústól
               zsíros száját, s az már ott aludt a neki való szájon. Gyorsan csókolóztak. A szájak
               nem akartak elszakadni. Szívták egymást, görcsösen, hogy szinte fájt, és aztán
               megdagadva, jóllakottan hullottak le egymásról, mint a nadályok, melyek teleitták
               magukat vérrel.</p>
				<p>De a leány, ki háttal állt verandán ülő apjának, biztos ösztönével megérezte, hogy
               elég, vissza kell szaladnia a vacsorához. Tibor suttogott valamit, hogy mikor, mikor?
               Hilda erre már nem tudott felelni.</p>
				<p>Rohant a fasorban, befelé. Jókor odaért. Egy pillanat múlva ismét ott ült a
               kivilágított verandán, közönyösen, engedelmesen, az apjával szemben, ki egy pohár
               vizet töltött.</p>
				<p>A diák mindig ekkor riadt meg merészségétől. Elbódult annak a képzeletére, hogy
               tanárja, kitől mindnyájan rettegnek, akármelyik pillanatban szembekerülhetett volna.
               Mindez csak fokozta a kaland varázsát. Úgy rémlett, hogy ezért még jobban szereti,
               különben nem is szeretné ennyire.</p>
				<p>Óvatosan kisompolygott a kertből, vissza-visszatekintve a lámpafényben úszó idillre.
               Görnyedten járt. Úgy vitte kifelé elviselhetetlen boldogságát.</p>
			</div>
			<div type="chapter">
				<head>VI</head>
				<p>Mi lesz, mi lesz?</p>
				<p>Hilda kevesebbet gondolkozott ezen. Ő mindent hamar elfelejtett, csak azt látta, ami
               előtte van.</p>
				<p>A forró reggelen egyedül volt otthon.</p>
				<p>Elszívott egy aranyvégű cigarettát. Alsó ajkára rátapadt az aranypor. Belenézett a
               tükörbe. Olyan volt, mint egy egyiptomi falfestmény.</p>
				<p>Dúdolt valamit, abbahagyta. Arra gondolt, hogy megfürdik, de inkább a kamrába
               szaladt, s hogy hűsítse magát, megivott egy nagy pohár hűs, világoszöld
               uborkalevet.</p>
				<p>Leült a zongorához. Valaha művésziesen zongorázta Bachot, Beethovent, de ritkán
               gyakorolt, s ilyenkor beérte azzal, hogy végigfuttatta ujjait a billentyűzeten, egy
               étude-öt kezdett, amelyre még emlékezett.</p>
				<p>Szappanhabot kevert. Buborékokat fújt egy székre állva, hogy a törékeny golyóknak,
               melyeket cigarettafüsttel töltött meg, nagyobb legyen az útja, hosszabb az élete, s
               csodálta a hártyán remegő mesés vidékeket, a könnyű gömbök halálát, melyek lenn
               füstölögve pattantak szét, csak egy nedves karikát hagyva a szőnyegen. Aztán a
               szalmaszálat a lébe dugva addig szörcsögött, míg a pohárból ki nem buggyantak az
               egymásba nőtt buborékok, s le nem ömöltek kezére, kötényére. Undorodva dobta el ezt a
               malacságot.</p>
				<p>Hilda kutakodott apja holmija közt. A falon a “Déli csillagos ég” s az “Északi
               csillagos ég” képe, egy légsúlymérő, a padlón egy földgömb, akkora, hogy
               kislánykorában azt képzelte, maga a földgolyó se lehet nagyobb. Tengerek, szigetek,
               világrészek. Milyen kicsiny a világ.</p>
				<p>A szalonban aranyrámában anyja képe lógott, kit “anyusnak” nevezett, s úgy beszélt
               róla, bizonyos fölületes hangsúllyal, mintha még élne, az árvasága tudata nélkül.</p>
				<p>Mindig ez az asszony nézett rá. Koszorúba kötött kis haja, piciny, puha, csöppet lógó
               melle, arányos termete, piskótakeze s szája, mely kinyílt, mintegy egy másik száj
               után, lányosnak mutatta, majdnem gyermekesnek. Szeme forrón és mélyen sötétlett, de
               minden őszinteség nélkül, s szemöldökei az orrtőn összeértek. Fejét, mely, úgy
               tetszett, magasra polcolt párnákon pihent, hátravetette, s valami távoli felé nézett,
               az anya és feleség rejtett bánatával.</p>
				<p>Rettenetes volt ez a kép. Valami rajztanár készítette egy fénykép alapján.
               Hasonlított hozzá, de nem egészen. Egy idegen volt, ki mégis ő. A kontárrajzoló
               kemény irónjával merevvé tette a szembogarat, azonkívül a ceruzarajzot ki is
               színezte, úgyhogy az arc örökké pirosan lángolt, mintegy negyven fokos lázban, a
               tüdővész tűzrózsáival. Novák nem bírt rátekinteni, s mikor másoknak mutogatta, pár
               kegyeletes szót szólva a földre sütötte szemét.</p>
				<p>Hilda imádta az anyját. Helyeselt mindent, amit róla hallott, titkon az apját vádolta
               korai halála miatt. Regényolvasás közben nemegyszer rajtakapta magát, hogy azt a
               nőalakot, kinek holdas estéken kezet csókoltak, egészen ilyennek látta.</p>
				<p>Egyik szobából a másikba ment a nagy lakásban, melynek egymásba nyíló, barátságtalan
               szobáit a sok bútor se tudta megtölteni. Az utolsóban, mely két ablakával egyedül
               nézett az utcára, lekuporodott az ágyra. Ez volt az ő szobája.</p>
				<p>Itt nőtt fel, meglehetősen magányosan.</p>
				<p>Anyja halála után, mikor még be se töltötte tizedik évét, elárvult a tanárház. Novák,
               kit lefoglalt az iskola s a tudományos munkája, akkor unokanénjét, Pepikét hozta ide,
               egy kedves öregleányt, de Hilda nem szenvedhette őt, hamar kiüldözte. Azóta a hosszú
               délelőttökön, a hosszú délutánokon egyedül maradt. Mari gondjaira bízták, de az
               feléje se nézett. Ha betegen feküdt torokgyulladással, s borogatást kért, hiába
               kiabált, magának kellett kimennie a konyhába egy ingben, mezítláb, ott bemártotta a
               ruhát, s torkára kötötte. Később diákok látogatták. Ágya mellé telepedtek, “könyveket
               hoztak”, melyeket paplanára tettek, s a leány hallgatta, mit beszéltek, szétvetett
               kezekkel, a mennyezetre bámulva, semmire se gondolva, egyszerre mindenre
               gondolva.</p>
				<p>Flóri néni délután hírül hozta, hogy Tibor hatkor várja, a törvényszék mögött. Vele
               jött egy magas, szőke leány is, Lenke, ki imádta Hildát, és mindenben utánozta. A
               három nő a közöttük lévő korkülönbséget meghazudtolva úgy cserfelt, mint az
               iskolásleányok.</p>
				<p>Hilda hamarosan megunta vendégeit. Nőtársaságban nem tudott egészen felolvadni.
               Fejfájásról panaszkodott.</p>
				<p>Azt indítványozta, hogy táncoltassanak asztalt.</p>
				<p>A szalonból kihozott egy könnyű, bambusznád asztalkát, melynek lapját, akár a báli
               legyezőket, tűvel égetett férfialáírások díszítettek, édesanyja leánykori
               udvarlóinak a nevei. Évek óta ez kötötte össze őket a túlvilággal.</p>
				<p>Odaálltak a kályha mellé, egy sarokba, hogy az ablakból ne lássák őket. Kezüket
               rátették az asztalka lapjára.</p>
				<p>Hilda pár másodperc múlva megszólalt:</p>
				<p>- Jön.</p>
				<p>- Kit idéztél?</p>
				<p>- Priluszkyt.</p>
				<p>Priluszky lengyel lovag volt, ki a hétéves háborúban elesett, és szerelmes volt
               Hildába. Szegény lovag minden hívásra udvariasan ott termett. Nemigen lehetett nyugta
               a sírjában.</p>
				<p>- Itt vagy? - kérdezte Hilda, ki kacéran félrebillentette édes, különös fejecskéjét,
               s feléje hajolt, hogy a mellével közeledjék hozzá.</p>
				<p>Majd beszélt:</p>
				<p>- Kedves szellem, felelj nekem. Ha igen, akkor koppants kettőt, ha nem, akkor
               koppants egyet.</p>
				<p>A szellem már felelt. Jósoltattak maguknak tücsköt-bogarat. Az asztalka minden
               szépet, jót jövendölt, boldogságot, utazást, de gyászt, halált is.</p>
				<p>Hilda, anélkül hogy elárulta volna, kiről tudakozódik, így szólt:</p>
				<p>- Szeret?</p>
				<p>Az asztalka kettőt koppantott.</p>
				<p>Később megint magában tette föl a kérdést, csak az utolsó szót közölve:</p>
				<p>- Szeret?</p>
				<p>Ekkor is kettőt koppantott az asztalka.</p>
				<p>Utána a másik szellemet idézték, Vándor Anasztázt, Hilda első gyóntatóatyját, egy
               délceg, fiatal lelkészt, ki tavaly váratlanul meghalt.</p>
				<p>Hilda vele így társalgott:</p>
				<p>- Édes jó páter, ne haragudj, hogy zavarlak. Ugye felelsz énnekem?</p>
				<p>Lenke Huszár Bandi iránt érdeklődött, mert az neki is udvarolt, mint minden
               leánynak.</p>
				<p>Vártak, de az asztal nem koppantott sem egyet, sem kettőt.</p>
				<p>- Nem felel - sopánkodott Flóri néni.</p>
				<p>Hilda közbeszólt:</p>
				<p>- Akarsz-e erre válaszolni, édes jó páter?</p>
				<p>Az asztal felemelkedett egyszer, másodszor már nem.</p>
				<p>Nem volt hajlandó.</p>
				<p>Lenke megharagudott:</p>
				<p>- Mert te lefogtad. Éreztem. Még egyszer fölemelkedett volna.</p>
				<p>Hilda nem vitatkozott.</p>
				<p>Ő tudta, mi az igazság. Bezzeg nyilatkozott a szellem neki, mikor maga idézte. Mert
               szellemhívó képességét annyira tökéletesítette, hogy már nem volt szüksége másra,
               egyedül is odaszólította, akit akart, az asztalka rögtön megindult. Akkor részletesen
               vallott mindenről. Mindenki őt szerette.</p>
				<p>Lenke még egyszer meg akarta kérdezni a szellemet. Hilda toppantott:</p>
				<p>- Hagyjátok. Nem szabad kifárasztani. A szellemek is kifáradnak.</p>
				<p>Inkább a mai találkáról kért fölvilágosítást, melyen majd eldől minden. Újra kört
               formáltak. A három női fej, a két fekete, Hildáé meg Flóri nénié, s a szőke, Lenkéé,
               a táncoló asztal fölött leste a túlvilági szózatot.</p>
				<p>Novák ekkor lépett be. A nők szétrebbentek, ki jobbra, ki balra, mint a boszorkányok.
               Flóri néni nevetett:</p>
				<p>- Most kikapunk apustól.</p>
				<p>Az apa szórakozottan üdvözölte a két nőt, s nem akarta elérteni a tréfát, mert ő a
               szellemidézést egyszer és mindenkorra megtiltotta. Gyűlölte az efféle
               bolondériákat.</p>
				<p>- Többet ezt meg ne lássam - szólt szigorúan. - Elég legyen. Úgyis ideges - mondta a
               vendégek felé.</p>
				<p>Flóri néni kalapját vette. Lenke is készülődött.</p>
				<p>- Egy-kettő - mondta Novák, mikor eltávoztak -, öltözz te is. Megyünk.</p>
				<p>- Hová?</p>
				<p>- Hát Tálasékhoz.</p>
				<p>- Jobb szeretnék itthon maradni - dadogta Hilda, a légyottra gondolva, mely nélkül
               minden nap meddő, értelmetlen.</p>
				<p>- Nem maradsz itthon - szólt Novák, ki máskor nem ellenkezett volna, de most
               bosszantotta az engedetlenség. - Megígértük. És tudod, mennyire szeret Tálas
               néni.</p>
				<p>- Nincs kedvem.</p>
				<p>- Velem jössz - mondta az apja röviden. - Vedd a kalapod.</p>
				<p>Novák elvei közé tartozott, hogy bizonyos esetekben föltétlenül keresztülvigye
               akaratát, éreztesse hatalmát, a nevelés érdekében.</p>
				<p>Tálaséknál délután ozsonna volt, mint minden héten hol egyik, hol másik kollégájánál:
               a tanárok összejártak, asszonyaik barátkoztak.</p>
				<p>Ezek az ozsonnák alig különböztek egymástól. A nők több-kevesebb változtatással
               lemásolták az előző heti vendégség étrendjét, s idők során kialakult egy kötelező
               menü - kávé, hús, házi sütemény -, melyet csak tarkítani kellett egy kis habbal vagy
               egyéb meglepetéssel. Nem kellett tartaniok, hogy kevesebbet adnak, ami sértés, vagy
               többet, ami költséges. A legnagyobb szobában terítettek, damasztabroszon, igazi
               ezüsttel, melyet egyébként nem használtak, a széthúzható asztalt pótdeszkákkal
               nyújtották ki, asztalfutókat borítottak rá, esetleg odatettek egy-két karos
               gyertyatartót, s az ünnepélyesség emelésére meggyújtották bennük a gyertyákat.
               Ozsonna után az urak kártyáztak, bort iszogattak, metszett poharakból,
               mértékletesen.</p>
				<p>Kedélyes összejöveteleknek nevezték, de nem voltak azok. Az ellentétek, melyek a
               tantestület tagjait, a családokat elválasztották, itt se szűntek meg. Fóris görbe
               szemmel tekintett Novák Antalra, Nyerge Lázár mindenkire irigykedett, ki valami
               anyagi sikeréről számolt be. Hasonló kapocs kötötte össze a tanárnékat, “édesemnek”
               hívták egymást, de ha megláttak egy teafőzőt, egy cifra kést, mely nekik nincs,
               elszomorodtak, s hazamenvén szemrehányást tettek uruknak, hogy ők semmit se vesznek,
               és mindaddig nem nyugodtak, míg be nem szerezték.</p>
				<p>Hilda durcásan öltözködött. Ezeket a vendégségeket tizenhárom éves kora óta halálosan
               unta. Mit láthat vagy hallhat itt, amit nem tud? Különben se szeretett semmiféle
               nyilvános mulatságot. Tavaly Flóri néni bálba vitte, ő azonban ott is “rosszul
               mulatott”.</p>
				<p>Kedvetlenül ment apjával.</p>
				<p>Tálas néni bálványozta őt, “szépségnek” hívta és “kedvencének”. A kövér hölgy
               odavonta halcsonttal leszorított melléhez, mely fűzőjéből majd kibuggyant,
               rámosolygott kiugró szemével, összevissza csókolta. Világoszöld selyemruhájában olyan
               volt, mint egy levelibéka.</p>
				<p>Hilda úgy viselkedett, ahogy illett.</p>
				<p>Kezet csókolt, egy láthatatlan pukedlit csinálva. Hasonlóan üdvözölte Ábris igazgató
               nénit, meg Nyerge nénit, s ő köszönt először a tanároknak is, kik jöttére nem keltek
               föl. Nem jutott eszükbe, még a legényember helyetteseknek sem, hogy ez a kis fruska
               több figyelmet érdemelne, olyan kedvességet, mely már a nőket illeti meg.</p>
				<p>Csak Tálas bácsi emelkedett föl, mindig összeroggyanni akaró térdeivel. Megsimogatta
               arcát.</p>
				<p>Mondott is valamit, de oly halkan, hogy nem lehetett érteni. A história tanárja csak
               az iskolában engedte ki tenor hangját, mikor a magyar történelemben oly gyakori
               hőstetteket magasztalta, melyeket tüdeje kímélése nélkül egy emberöltőn át adott elő
               az ifjúságnak. Otthonra nem maradt semmi hangja.</p>
				<p>Hildát már nem ültették macskaasztalhoz, mint két évvel ezelőtt, a nagyokkal evett.
               Fóris mellé került, ki egy szót se szólt, csak köhentgetett, mikor beállt a kínos
               csönd.</p>
				<p>Ezek a tudós, komoly férfiak az iskolán kívül gyermekesek voltak. A gyermekek, kikkel
               foglalkoztak, mintegy megfertőzték őket, akár orvosokat a betegeik, s félszegen
               mozogtak, talán mert többet gondolkoztak és jobban elfáradtak, mint mások, talán mert
               foglalkozásukon kívül semmi más nem fűzte őket egymáshoz.</p>
				<p>- Fizetik a katonatisztek az adósságukat - mondták ilyenkor a nők.</p>
				<p>Vagy:</p>
				<p>- Angyal röpült át a szobán.</p>
				<p>És nevettek.</p>
				<p>Hilda erős szemöldökét morcolta. Jobb szeretett volna éretlen, mulatságos suhancok
               közt lenni. Tálas bácsi hideg borjúsülttel kínálta, melyről azt állította, hogy
               medvepecsenye. Nyerge bácsi orrhangon zsidóvicceket mesélt, melyeket ő már sokszor
               hallott. A szemüveges Nyerge csemete, a második gimnazista, egy halovány
               tanárleánykával, ki az apácákhoz járt, szótlanul, de jó étvággyal evett a
               macskaasztalnál.</p>
				<p>Tálas néni arra kérte Hildát, hogy zongorázzék. Hilda nem akart zongorázni.</p>
				<p>- Mért nem játszol? - szólt rá Novák feddő pillantással.</p>
				<p>- Fáradt vagyok - mondta Hilda -, és különben se tudok.</p>
				<p>A tanárnénik halkan összesúgtak:</p>
				<p>- Furcsa egy gyerek.</p>
				<p>- Makacs, fejes.</p>
				<p>- Egész az anyja. Az édesanyja is ilyen volt. Az anyja vére.</p>
				<p>- Már én kiverném belőle, édesem - szólt az igazgató néni -, ki én.</p>
				<p>Ábris igazgató, egy ősz, körszakállas, erélytelen emberke, a férfiak szobájában arról
               panaszkodott a kollégáknak, hogy a tanszerátalány az idén ismét kevésnek bizonyult,
               az előirányzott összeg sohase futja, s ezért fölterjesztést intézett a
               számvevőséghez, valamint illetékes, felettes hatóságához, a m. kir. tankerületi
               főigazgatósághoz. A beadványt kivette zsebéből, fölolvasta, hogy az urak is mondják
               el véleményüket. Nyerge Lázár helyeselte, de Fóris Ferenc kifejezte aggodalmát, hogy
               nem ütközik-e a rendtartás egyes paragrafusaiba.</p>
				<p>Hilda ezt nem bírta tovább. Kiment az udvarba. Egy kosárban talált egy kölykes
               macskát. Annak a kiscicáját, mely még vak volt, behozta a szalonba. Gyenge karmait a
               dívány bársonyába akasztotta, arcához nyomta, vele játszott.</p>
				<p>Fél kilenckor a társaság fölkerekedett, mert “másnap is nap van”.</p>
				<p>Hilda egész úton nem szólt apjához. Novák a szemére lobbantotta, milyen modortalanul
               viselkedett.</p>
				<p>- Mindig különcködöl, kisleányom. Pedig csak engem szólnak meg érte. Mért nem
               beszéltél? - a leány hallgatott. - Miért nem beszélsz?</p>
				<p>- Mit beszéljek?</p>
				<p>- Többé nem viszlek társaságba.</p>
				<p>- Ne vigyél.</p>
				<p>- Feleselsz velem? Az édesapáddal? Csak feleselj, leányom - szólt szomorúan -, csak
               feleselj.</p>
				<p>Novák, ki pár pohár bortól puhább hangulatban volt, ráhagyta. De amint mellette
               lépkedett, azon tépelődött, vajon helyesen neveli-e. Gyakran előfordultak ilyen
               összekülönbözések. Az apa eleinte nagyon szigorú volt hozzá, majd mikor nem ért célt,
               elnéző, megbocsátó, s ajándékkal akarta magához édesgetni. Csakhogy ez se hozta meg a
               kívánt eredményt. Akkor belefáradt, s a kelleténél hol keményebbnek mutatkozott, hol
               lágyabbnak, és ami mindennél nagyobb hiba, következetlennek. Ő, aki az iskolában
               semmi elkalandozást nem tűrve, határozott nevelési cél felé vezette tanulóit, otthon
               ingadozott. Valami módszert kell teremteni, gondolta, ez így tovább nem mehet.</p>
				<p>Legutóbb akkor veszekedtek, mikor egy évvel ezelőtt Tibort és a leányt eltiltotta a
               mindennapi találkozásoktól. Hilda egy hétig jeleneteket rendezett, poharakat,
               tányérokat tört, nem jött asztalhoz, de aztán anélkül, hogy Novák bármit tett volna,
               maga kérlelte meg. Azóta zajosabb botrányok nem zavarták a ház békéjét, csak egyre
               ismétlődő félreértések, apró csetepaték.</p>
				<p>Az apa nem hitte, hogy leánya teljesen tiszteletben tartja tilalmát, s ezt nem is
               remélte akkor sem, mikor kiadta. Tudta, hogy az életet nem lehet vaskorlátok közé
               zárni. Látta olykor-olykor, amint Hilda és Tibor pár pillanatra találkozik, de nem
               szólt nekik, meghagyta őket abban a hitükben, hogy túljárnak az eszén. Beérte azzal,
               hogy parancsát legalább részben teljesítik.</p>
				<p>Hildát azonban más diákok is kísérgették, néha Huszár Bandi is. Ez gondolkozóba
               ejtette.</p>
				<p>Most elérkezettnek érezte az időt, hogy tisztázzon vele egyet-mást. Bement hozzá a
               szobájába.</p>
				<p>Hilda, noha alig múlt kilenc, már ágyba bújt.</p>
				<p>Egyébként éjfél után szokott lefeküdni.</p>
				<p>Ez volt mindenre a válasz. Ha bármiért megszidták, legott levetkőzött, akár délben
               is, s innen, a párnák fehér bástyái mögül várta, mi történik. Mindig azt hazudta,
               hogy beteg.</p>
				<p>Novák nem szólt semmit, kiment. Sóhajtott egyet.</p>
				<p>- Haj-haj - mondta hangosan, mert néha hangosan szokott gondolkozni -, sok baj van a
               gyerekekkel.</p>
				<p>Lefekvés közben elhatározta, hogy holnap okvetlenül beszél leányával, de ezt már
               sokszor föltette, s ezért vagy azért folyton halogatta.</p>
			</div>
			<div type="chapter">
				<head>VII</head>
				<p>Délután nem volt iskola.</p>
				<p>Azaz, amint a diákok igen helyesen mondták, iskola, az volt, mert iskola mindig van,
               sajnos, csak előadás nem volt, hála Istennek.</p>
				<p>Liszner Vili nagy, világos diákszobájában ült, fönn az első emeleten, az üzletük
               fölött. Csinosan kötött könyvet olvasott, A bajnokot, mely
               tanácsokat ad az atlétának, hogy kell élnie, s megállapította, hogy semmit se vétett
               a szabályok ellen. Aztán elkomorodva “készülni” kezdett.</p>
				<p>Kiemelte a körzőt lila bársonyágyából, kört húzott, ahhoz egy érintőt, mely nem
               egészen érintette a kört. Tovább nem jutott.</p>
				<p>Elővette a fizikát, mely födél nélkül, meggyötört, salátás lapjaival kétszer
               vastagabbnak rémlett, mint a többieké, találomra kinyitotta egy oldalon, s ott ezt
               látta:</p>
				<p>Nézte a képletet, hosszan és türelmesen.</p>
				<p>Nem volt kedve élni.</p>
				<p>Mi ennek az értelme? Csodálkozott rajta. Ki találja ki az ilyent a diákok
               bosszantására? Düh szorította torkát. Mint a kukacok nyüzsögtek előtte a buta számok
               és betűk, mint a giliszták.</p>
				<p>Ásított egyet. Tagjait gyönge izomláz borzongatta a folytonos, erőszakos
               tréningtől.</p>
				<p>Azért itt várta meg házitanítóját, ki minden délután eljött hozzájuk, hogy fejébe
               verje ezeket a szamárságokat. Vilinek a számtanból, fizikából különösen rosszul állt
               a szénája.</p>
				<p>Addig legalább a számtani példatárat lapozgatta, kelletlenül, mamlasz motozással.</p>
				<p>Órákig el tudta ezt olvasni. Valaki öt méter posztót vásárolt... az apa nyolc évvel
               ezelőtt pont százszor idősebb volt, mint a fia, nyolc év múltán pedig négy év híján
               háromszor volt idősebb, mint a fia... egy gazdag ember két bérest fogadott... Ezeken
               elábrándozott. Szórakoztatták a tények, az alakok, a tárgyak, s eszébe se jutott,
               hogy a föladatokat meg lehet, meg kell oldani. Szőtte-szövögette lusta álmait. Vajon
               milyen színű az a posztó? És ki az a bizonyos apa meg a fiú? Szakálla van-e az
               öregnek, s a fia tud-e kerékpározni? Aztán hol lakhatott az a gazdag ember? Mihelyt
               azonban számolásra került a sor, elkedvetlenedett, s azzal ütötte el az egészet, hogy
               posztóra semmi szüksége, az apa, fiú, meg a gazdag ember mind unalmas, ostoba
               marha.</p>
				<p>Tollszárat rágcsált, melynek lakkfestékjét már leharapdálta. Mint bajnok, az
               egészsége érdekében nem cigarettázott. De évente elszopogatott néhány tollszárat,
               kínjában.</p>
				<p>Nem lehetett azt állítani, hogy nem tanult semmit. Azt sem, hogy nem tudott semmit.
               Mindez tévedés volna és igazságtalanság. Vili tanult is, tudott is. Többet ült a
               könyv előtt, mint mások, de kedvetlenül és unatkozva, csak hogy az idő múljék.
               Fejében pedig rengeteg mondatfoszlány gomolyodott össze, ilyesmik: “veszem ennek a
               négyzetgyökét és aztán beszorzok...”, vagy: “az általa kiszorított folyadék
               súlya...”, vagy: “a beltagok és kültagok szorzata...”, vagy: “a gyökvonás műveleti
               törvénye nem egyéb...”, de ezek egymástól függetlenül lebegtek, valahogy nem voltak
               együtt.</p>
				<p>Becsapta a számtani példatárat, fejét ráhajtotta tornainges, csupasz karjára, s azzal
               mulatott, hogy fogával elkapta a rajta pihédző szőröket, és addig emelte a bőrt, s
               vele együtt karját is, míg tűrhetetlen fájdalmakat nem érzett.</p>
				<p>Glück Laci, a házitanítója, belépett. Fekete, dróthajú fiú volt, fele Vilinek. Ha
               együtt mentek a gimnáziumba, úgy festettek egymás mellett, mint a bernáthegyi mellett
               a puli.</p>
				<p>- Dolgoztál?</p>
				<p>- Aha.</p>
				<p>- Lássuk - mondta, és már leült.</p>
				<p>Gyors volt a mozgása, gyors a beszéde, gyors az esze. Ezek versenyeztek egymással. De
               mozgása nem érte utol beszédét, s beszéde sem érte utol eszét. Akárhogy hadart, szája
               csak kullogott villanásszerűen működő agya után. Köpte a számokat.</p>
				<p>- Hol a rajz?</p>
				<p>- Itt.</p>
				<p>- Rossz - szólt Glück Laci, és ledobta a földre. - Rajzolj újat.</p>
				<p>Vili piszmogott. Nagyon tartott tőle. Az öreg Liszner arra is fölhatalmazta, hogy
               szükség esetén verje meg tanítványát, de ő sohase bántotta. Szerették egymást. Vili
               az iskolában védelmezte őt orvtámadások ellen, Glück Laci súgott neki.</p>
				<p>Pesztonka hozta ozsonnáját, kávét, sok föllel, mert Laci így szerette, három
               vizeszsömlyét, mert Laci azt is szerette. Kedvébe jártak. Szegény fiú volt, otthon
               alig evett.</p>
				<p>- No, mi lesz? - kiáltott Vilire, nyomkodva orrát gombócba gyúrt vörös-kék
               zsebkendőjével. - Siessünk, nincs időnk. A kör mellé egy érintő. Megvan?</p>
				<p>Glück Lacit maga Novák ajánlotta ide. Azt mondta róla, hogy “logikus elme”. Ő valóban
               nemcsak tudta a számtant, hanem “értette” is. Mégpedig hogyan. Kikapta Vili kezéből a
               körzőt meg a vonalzót, maga csinált meg mindent, mutogatott, fejtegetett, érvelt. Ha
               ez így volna, akkor az úgy volna és viszont. Nohát, persze, világos. Vili is
               bólintott, hogyne. De nem értette. Nehéz feje volt.</p>
				<p>Lassanként szállingóztak a többi diákok is.</p>
				<p>A lakásba a fűszerkereskedésen át kellett menni, a homályos csigalépcsőn, mely a
               gyömbér és bors szagát árasztotta, mint odafönn minden.</p>
				<p>Benn a boltban a kedves Liszner Kálmán bácsi fogadta fia vendégeit.</p>
				<p>Az öregúr egyszer és mindenkorra meghívta Vili összes osztálytársait, hogy délután,
               amikor akarnak, nézzenek föl, tanuljanak együtt, és a közös elmetornán, viták hevében
               pallérozzák szellemüket.</p>
				<p>Fényes ozsonnát adott.</p>
				<p>Egy nagyasztalon nyitott szardíniásdobozok álltak, finom olajtóban ajókagyűrűk, vaj,
               sóskifli s ami a legjobb, diós birsalmasajt. Ki-ki kínálás nélkül annyit vehetett,
               amennyit kívánt.</p>
				<p>Mindent megtett volna a szeretetre méltó öreg ezért a fiúért. Üsse a kő, gondolta,
               azt a pár száz koronáját, falják föl az egész boltot, csak Vili “átmenjen”.</p>
				<p>Jámbor érkezett legelőbb. Az mindennap megjelent, nemcsak az ozsonnák, hanem főképp
               Glück Laci értékes, hasznos előadása végett. Azonnal melléje telepedett, s áhítatosan
               csüngött ajkán.</p>
				<p>Neki is csak az volt a vágya, hogy “átmenjen” az érettségin, akárhogy, de ép lábbal,
               mint valami borzasztó tűzvészen.</p>
				<p>Egész diákkorában folyton tanult, attól rettegve, hogy elveszti tandíjmentességét,
               melyet apja, egy szegény adótiszt, nem tudott volna megfizetni. Mozgott a szája,
               zsebkendőt tartott eléje, mintha fájna a foga. De nem fájt a foga.</p>
				<p>Ő a szóról-szóra magolók, a rejtve-biflázók közé tartozott, kik beszedik magukba a
               mondatokat, tankönyveket nyelnek le, és ha kérdezik őket, a tanárok elé okádják.
               Akárhol kezdték el, tudta folytatni. Fejében nagyobb rend honolt, mint Viliében.
               Mégis félt, rettenetesen félt, hogy nem egészen érti. Jeges verejték gyöngyözött
               tenyerén, úgy hallgatta Glück Lacit.</p>
				<p>- Még egyszer - kérlelte őt -, lassabban, lassabban - s utánamondta minden
               szavát.</p>
				<p>Ebeczky Dezső nem járt ide. Volt is neki szüksége ilyesmire. Hiszen ő mindent tudott.
               Kívüle azonban fölnézett pár percre majdnem mindenki: Varjas Jóska, ki senkinek se
               tekintett szemébe, egy mogorva, dacos fiú, sötét, mint a kos, kit apja kiskorától
               fogva vert, s nem törődve azzal, hogy fia már nagyobb nála, most se tett le rossz
               szokásáról, és valahányszor Jóska intőt hozott haza, lecsatolta nadrágszíját,
               irgalmatlanul elpáholta őt, aztán Packa, az ismert célbíró, Vili bajnoktársa, ki
               ádámcsutkás nyakával, lobogó hajával Petőfihez hasonlított, s Petőfinek is nevezték,
               aztán Zöldy, ki pápaszemet hordott, mindig röhögött, és csillagásznak készült, aztán
               Paróczay, ki a napra nézve ujjait villámgyorsan mozgatta a szeme előtt, aztán Kovács
               Sándor, egy beteg diák, ki egy szót sem szólt, aztán Kertész Béla, ki áprilisban
               vesztette el édesanyját, s irigyelték tőle szép új gyászruháját, hosszú, fekete
               nyakkendőjét, aztán még néhányan: Latky Aladár, ki nagy szamár, és Urbán Elemér, ki
               csak arról nevezetes, hogy minden lyukba belefér.</p>
				<p>Oláh Gyuszi Huszár Bandival, a másik bajnokkal nyitott be. Ezek barátkoztak. Egymás
               előtt ültek az osztályban, s órák alatt leveleztek.</p>
				<p>Gyuszi a nyolcadik bohóca volt, egy hetrefüles, kedves nebuló, ki akarata ellenére
               csöppent bele a szerepbe, az öt nővére miatt. Állandóan bosszantották azzal, ami
               végre nem is oly nagy szégyen, hogy öt nővére van, mégpedig: Oláh Böske, Oláh Ilka,
               Oláh Mariska, Oláh Teri és Oláh Gizi, s nevüket utánakiabálták az utcán is, bizonyos
               tiszteletlen kérdésekkel s kérésekkel kapcsolatban. Ennélfogva nevetségessé lett.
               Bronzarca volt, akárcsak nővéreinek, az Oláh lányoknak.</p>
				<p>Viszont Bandinak oly hamvas rózsaszín arca volt, mintha épp abban a pillanatban
               hirtelen elpirult volna. Ugyanily arcbőrrel rendelkezett három bátyja is, mégpedig:
               Huszár Elek, Huszár Géza, Huszár Bálint, kik vele együtt mind nőhódítók, s az Oláh
               lányoknak is udvaroltak, keresztül-kasul. Ez a két család, a bronz és rózsaszín,
               szerette egymást.</p>
				<p>A diákok először is ettek, kivétel nélkül. Oláh Gyuszi a birsalmasajtot a körző
               hegyére tűzte, mint villára, s fejesléniával kanalazta föl. Petőfi, a szabadság
               lánglelkű apostola, a szardíniát és sóskiflit pártolta. Egy-kettő eltűnt a
               nagyasztalról minden. Hová tűnt el? A diákgyomrok feneketlen mélységébe.</p>
				<p>Gyuszi ugratta a többieket. Sokat nyelt osztálytársai miatt, s mielőtt elvált volna
               tőlük, igyekezett visszaadni a kölcsönt.</p>
				<p>Elfanyalodott arccal mondta:</p>
				<p>- Én egy büdös betűt se tudok. Becsület-úristenemre. De nem tanulok. Mi történhetik?
               Legfölebb megbukom. Elmegyek postásnak.</p>
				<p>Dörömbözött öklével, mint a postás, ki ajánlott leveleket nyomtat le.</p>
				<p>Ez a zaj izgatta a kedélyeket, még Glück Lacit is. Mindenkit érhet
               szerencsétlenség.</p>
				<p>Nem feleltek rá. Ismerték Gyuszit. Afféle ál-rossztanuló volt, kinek csak a szája
               járt, s úgy “fújta” a leckét, mint “a vízfolyás”. Most is önmagát uszította:</p>
				<p>- Különben is az osztályvizsga semmi. Kár arra készülni. Hanem az érettségi, fiúk, az
               érettségi. Rossz híreim vannak.</p>
				<p>- Micsoda?</p>
				<p>- Csak az, hogy az idén még komiszabb lesz.</p>
				<p>- Honnan tudod? - kérdezte sápadt hangon szegény Jámbor.</p>
				<p>- Hallottam.</p>
				<p>- Kitől?</p>
				<p>- Hallottam.</p>
				<p>Jámbor megrökönyödött. Gyuszi bizonyára hallotta. Olyan volt az arca, mint aki
               hallotta.</p>
				<p>Közelebb húzódott Glück Lacihoz, mint valami védőszenthez, s arra kérte, még egyszer
               magyarázza gyorsan a rezgőmozgást.</p>
				<p>Kezdte is Glück Laci, de Gyuszi nem engedte odafigyelni, tovább szuttyongatta őt meg
               a többieket, hideglelős rémülettel összehazudva zöldet, kéket. Félig-meddig maga is
               elhitte, amit kitalált.</p>
				<p>Megfogta Jámbor kabátgombját.</p>
				<p>- Úgy ám, öcsém. Mondd például, hogy szólítod a főigazgatót?</p>
				<p>Jámbor fölugrott a székről, mintha már előtte lenne a főigazgató.</p>
				<p>- Hát - szólt vállat vonva - “főigazgató úr”.</p>
				<p>- Az ám - mondta Gyuszi szánakozó mosollyal. - Csak próbáld meg. Majd meglátod, mi
               lesz. A főigazgatót “méltóságos úr”-nak kell szólítani. És aki csak egyszer is
               eltéveszti, az nem felel többé. Kizárják az ország összes intézetéből.</p>
				<p>- Hülye - szólt Varjas Jóska, vastag hangon, komoran. - Tedd bolonddá az
               öregapádat.</p>
				<p>Huszár Bandi erősködött, hogy ez bizony így van.</p>
				<p>Jámbor megint elővette Gyuszit:</p>
				<p>- Honnan tudod ezt?</p>
				<p>- Hallottam.</p>
				<p>- Kitől?</p>
				<p>- Hallottam - mondta Gyuszi bosszúsan, mint ki nem akarja elárulni előkelő,
               megbízható hírforrását, mellyel csak ő rendelkezik. - Úgy ám. Egyfolytában kell
               mondanod a leckét, megállás nélkül. Ha lélegzetet veszel, vagy kifújod az orrod, már
               elbuktál.</p>
				<p>- Ne butáskodj - nyugtatta magát Jámbor.</p>
				<p>- Ne butáskodjak? Jó, nem butáskodom. Majd meglátjuk. És tudod-e, Jámbor, milyen
               nehéz tételek vannak? Hű, barátom - és Gyuszi most tenyerét az arcához szorította. -
               Egy fiú, de ez már régen volt, nagyon régen, valami Rohonczy Lajos - igen, így
               hívták, Rohonczy Lajos -, olyan tételt húzott ki, hogy mihelyt meglátta, ott a
               széken, a főigazgató előtt szörnyethalt.</p>
				<p>- Miért?</p>
				<p>- Mert oly irtózatosan nehéz volt.</p>
				<p>- Ez hihetetlen - szólt Jámbor, általános hahota közepette.</p>
				<p>- De igenis így volt - védekezett Gyuszi. - Mindenki tudja. Titokban temették el.
               Éjjel. Maguk a tanárok.</p>
				<p>- A tanárok?</p>
				<p>- Azok. Hogy botrány ne legyen. Eltussolták. A sírját is láttam a temetőben.</p>
				<p>Ennek már senki se dőlt be, nevettek, maga Gyuszi is, de azért mégis kellemetlen volt
               hallani.</p>
				<p>Jámbor arra gondolt, hogy talán ez is igaz. Rohonczy Lajos, ez nagyon valószínűen
               hangzik, Rohonczy Lajos.</p>
				<p>- Tanuljunk - rebegte alázatosan.</p>
				<p>- Tanuljunk - zúgta a kar, megszeppenve.</p>
				<p>Gyuszi legyintett kezével, s társait bosszantva, szomorú öngúnnyal ismételte a régi,
               tanári szólamot:</p>
				<p>- Most már késő. Nyolc év bűnös mulasztását nem lehet egyetlen napon jóvátenni.</p>
				<p>Mégis győzött az indítvány, melyet még Vili is pártolt. Glück Laci előadta az
               irracionális számot. Jámbor jegyzett a térdén, Vili az orrát piszkálta. Félóráig
               tanultak, ímmel-ámmal.</p>
				<p>Gyuszi ekkor az asztalra ült, s váratlanul ezt kérdezte a társaságtól:</p>
				<p>- Mondjátok, gyerekek, mit adnátok, ha most azonnal kikapnátok az érettségi
               bizonyítványt?</p>
				<p>Halotti csönd támadt.</p>
				<p>- Milyen osztályzattal? - érdeklődött Varjas Jóska.</p>
				<p>- Mondjuk, tiszta elégségessel.</p>
				<p>A kérdés érdekes volt. Érdemes volt vele foglalkozni.</p>
				<p>Jámbor jelentkezett először.</p>
				<p>- Én - szólt - nyomban levágnám a bal kezemet.</p>
				<p>A diákok nézték a bal kezüket. Ésszerűnek, tisztességesnek találták az üzletet. Minek
               is a bal kéz? Ott a jobb.</p>
				<p>Huszár Bandi, mint sportember, ragaszkodott a bal kezéhez.</p>
				<p>- Én - mondta - levenném ezt a körmöm. Egy szöget is vernék belé.</p>
				<p>Tépelődtek. Az fáj, de nem veszedelmes.</p>
				<p>Gyuszi fejezte be a vitát ezzel:</p>
				<p>- Én megennék négy mezei poloskát. Elevenen. Zöld piszkébe bújtatva. Mint a kinint
               ostyában. Úgy semmit se érezni.</p>
				<p>Az ám, ha ily olcsón hozzájuthatna az ember. De senki se köt efféle, különben
               méltányos megállapodásokat. Jámbornak megmarad a bal keze, Huszár Bandinak a körme,
               Gyuszi megkímélődik attól, hogy négy mezei poloskát megegyék éretlen piszkébe
               bújtatva. Ellenben mindnyájuknak tanulni kell, vizsgázni, érettségizni. Ez ellen ők
               már nem tehetnek semmit.</p>
				<p>A könyvhöz kullogtak vissza. De már sokan zajongtak. Jámbor kezét összetéve kérte a
               rendetlenkedőket, hogy ne zavarják Glücköt, az előadót, ki egyre jobban kiabált, egy
               mártír hősiességével, utolsó csöpp véréig védve a tudomány népszerűtlen álláspontját.
               Végül a garabonciások egészen felülkerekedtek.</p>
				<p>Gyuszi kiabált.</p>
				<p>
               Ha diák vagy, ne tanulj.
            </p>
				<p>A lázadó párt rágyújtott a diáknótára:</p>
				<p>Vígan élj és ne búsulj,</p>
				<p> Ha tanulsz is, ne sokat,</p>
				<p> Ölelgesd a lányokat.</p>
				<p>Ismételték, majd a második szakot dalolták, mely még érdekesebb:</p>
				<p>
               Ha felszólít a tanár,
            </p>
				<p>És a kar ráduplázott, egy hangnyolcaddal mélyebben, sokkal erősebben:</p>
				<p>A szamár, a szamár</p>
				<p> Feleletre készen állj.</p>
				<p> Mondd kevélyen, nem tanultam</p>
				<p> Egész éjjel...</p>
				<p>Nem fejezhették be, mert nyílt az ajtó, s az öreg Lisznerrel együtt, szelesen és
               mosolyogva bejött egy magas, kedves fiatalember, ki valami felsőbb osztályú diáknak
               látszott. De nem volt diák. Tanár volt. Biró Gyurka volt, az áldott, angyali Biró
               Gyurka, minden diák pártfogója, ki az összekötő kapcsot alkotta tanári kar és ifjúság
               közt, a magyar nyelv tanára.</p>
				<p>- Mulat az ifjúság? - kérdezte. - Csak mulassatok - szólt szomorúan.</p>
				<p>Biró Gyurka mindenkit tegezett.</p>
				<p>Halántékán őszült gyönyörű, csigás hollóhaja. Nyakkendője rendetlenül lógott alá.
               Kezében két palack csillagos konyakot tartott, melyet az üzletben vett, hitelre.</p>
				<p>Valaha nagy reményekkel, becsvággyal indult. Helsingforsban élt évekig, mint gazdag
               fiú. Beszélte a magyarokkal rokon népek nyelveit, a vogult, az osztjákot, a
               cseremiszt, és finn halászokkal sütött halat a tengerparton, kalyibákban hált velük.
               Sárszegre kerülve, nagyon fiatalon megnősült, felesége pár év alatt elköltötte
               tekintélyes vagyonát, aztán megszökött egy katonatiszttel. Biró Gyurka a harmincon
               innen elszürkült. Elfelejtette a finnugor testvérnyelveket, nem ábrándozott már arról
               sem, hogy egykor a turáni népek váltják ki a magyart az osztrák rabigából. És hogy
               egykor lélek volt, azt csak azzal akarta bizonyítani, hogy borotválta
               szakállát-bajuszát, nem hordott botot, hajadonfőtt járt, és barátkozott a
               diákokkal.</p>
				<p>- Hát ezt tudjátok-e? - kérdezte tőlük.</p>
				<p>
               Pécsi hegyeken fújnak a szelek.
            </p>
				<p>A diákok uniszónó, folytatták:</p>
				<p>Írtam a rózsámnak nagy szerelmeket...</p>
				<p>Elénekelték együtt.</p>
				<p>Egy diák megkérdezte tőle, igaz-e, hogy ez a finn mondat “kala uiskele vedesse”,
               csakugyan azt jelenti magyarul is, hogy a hal úszkál a vízben.</p>
				<p>Jámbor kíváncsiskodott, hogy mi történt ma délután az ellenőrző értekezleten.</p>
				<p>Biró Gyurka megnyugtató eredményről számolt be. Senki sem áll bukásra.</p>
				<p>- Csak tanuljatok, maturandusok. Még egy hónap, és szabadok vagytok - fölemelte a két
               konyakospalackot -, tiétek a világ. No, szervusztok. De ne cigarettázzatok.</p>
				<p>- Nem cigarettázunk.</p>
				<p>- Nem cigarettáznak - ismételte az öreg Liszner, ki lekísérte a boltba. - Nálunk,
               tanár úr, sohase cigarettáznak. A Vili miatt. Annak nem szabad.</p>
				<p>Fönn Biró Gyurka biztató kijelentése véget vetett a tanulásnak.</p>
				<p>- Elég - kiáltott Vili -, elég volt - és káromkodott egy cifrát, keserveset, mert
               csúnya szája volt.</p>
				<p>Minden rend fölborult. Az áradat a házitanítót is magával söpörte.</p>
				<p>Glück Laci egy sarokba vonult sakkozni Zöldyvel, s dróthaját tapsikolva spekulált.
               Pompásan sakkozott. Azt beszélték, Novákkal is kiállhatna, pedig ő a városban a
               legjobb sakkozó.</p>
				<p>Vili a másik szobába ment. Itt a falon posztóval bevont fegyvertartón vítőrök,
               mordályok és pisztolyok lógtak, az a pisztoly is, melyre indulni szokott. Gyuszi
               fölfegyverezte magát. Vívókesztyűt húzott, ki akarta próbálni, mily irtózatos pofont
               lehet vele adni. Le is kent néhány puha nyaklevest Jámbornak. Aztán kezet fogtak.</p>
				<p>A kerékpár csengője csöngetett. Vili ült rajta, a küszöbön zökkenve végigcikázta a
               szobákat, s elengedve a kerékpár fogantyúit, lábait a csengőre téve produkálta magát.
               Fölvette még két atlétatársát is, Petőfit és Huszár Bandit, kik, mint cirkuszi
               bohócok, széttárt karral foglaltak helyet a fölhágón. Egyesek éljeneztek, mások
               utánuk iramodtak, hogy ledöntsék őket. Erre kikapta a bikacsököt, jól odasózott
               nekik. Mindenki üvöltött.</p>
				<p>Gyuszi a zsivaj hallatára kijött, fején vívósisakkal, és azt a vegytani tételt
               darálta, mellyel mindig viharos derültséget keltett:</p>
				<p>- Ha két test parányi részecskéi érintkeznek egymással, akkor azokból egy harmadik
               test keletkezik.</p>
				<p>De most nem ügyeltek rá. Gyuszi tovább bömbölt:</p>
				<p>- Alfa plusz béta az egyenlő gamma... Pi, vagyis a Ludolf-féle szám egyenlő öt
               tizedestörttel kifejezve: háromegészegynégyegyötkilenc...</p>
				<p>El akarták csitítani, mert nem jó az ördögöt a falra festeni. Vili, ki előtte surrant
               el, rászólt.</p>
				<p>Ő csak azért is:</p>
				<p>- Ne komiszkodjatok. Majd az érettségin, az érettségin.</p>
				<p>Vili a barátjaihoz fordult:</p>
				<p>- Vágjatok a szájára.</p>
				<p>Rá is vágtak, de szája vasból volt: a rostély eltakarta.</p>
				<p>Gyuszi most utánozta Novák gyakran hallott prédikációját, kísérteties hűséggel:</p>
				<p>- Liszner, Liszner. Mondja, fiam, mivel lopja maga az Istennek azt a drága napját?
               Mondja kérem, mi a maga édesapja?</p>
				<p>Vili ingerülten leugrott a kerékpárról. Ráförmedt:</p>
				<p>- Ne izélj.</p>
				<p>Gondolni is rossz volt arra, hogy Novák Antal él a világon, s ide idézik
               szellemét.</p>
				<p>A hangulat elkámpicsorodott. Gyuszi levette sisakját, a kerékpár megállt, lámpát
               gyújtottak. Jámbor arról beszélt, hogy ki áll bukásra Nováknál.</p>
				<p>Ekkor jelent meg Csajkás Tibor, előkelően, mint egy herceg, halhólyagszerű, átlátszó
               esőköpenyben. Esőre hajlott a meleg idő.</p>
				<p>Jöttét halk nevetés fogadta, hisz épp akkor tárgyaltak Novákról, s tudták, milyen
               gyöngéd kötelék fűzi családjához.</p>
				<p>A fiú megérezte a kedv elhidegülését. Idegenül ült a szobában, melyben egy korhely
               délután otthagyta salakját, a fiúk között, kik értetlenül nézték az ő érzelmes
               regényét.</p>
				<p>Az asztalra könyökölt, fejét szorongatta.</p>
				<p>Jámbor, ki szepegését mindig szerette volna áthárítani másokra is, odafordult hozzá,
               s vallatta, mint egy közvádló:</p>
				<p>- Te persze nem tanulsz?</p>
				<p>- Dehogynem. Egész délután tanultam.</p>
				<p>- És legalább tudsz is?</p>
				<p>- Azt hiszem. Eleget tudok.</p>
				<p>- És nem félsz, hogy elhasalsz?</p>
				<p>- Nem.</p>
				<p>- Akkor boldog vagy - sóhajtott Jámbor.</p>
				<p>Ő bizony félt, maga helyett és mások helyett is. Számon tartotta, hogy ki mikor és
               miből fogott szekundát. Vili például februárban szekundára felelt fizikából.</p>
				<p>Huszár Bandi odaszólt:</p>
				<p>- Vili akkor nem szekundát kapott, hanem elégségest.</p>
				<p>Jámbor csodálkozva:</p>
				<p>- Az nem lehet.</p>
				<p>Huszár Bandi félvállról:</p>
				<p>- De igenis lehet.</p>
				<p>Jámbor szelíden:</p>
				<p>- Úgy vettem észre, hogy Novák négyest írt be.</p>
				<p>Huszár Bandi fölényesen:</p>
				<p>- Értesz is te ahhoz. Novák titkos jegyekkel ír. Mindig egy vonalat. Fönn a vonal a
               négyzet jobbszélén egyes, a balszélén kettes, lenn jobbról hármas, balról négyes.</p>
				<p>Jámbor kételkedett:</p>
				<p>- Te láttad?</p>
				<p>Huszár Bandi bólintott:</p>
				<p>- Láttam.</p>
				<p>Jámbor firtatta:</p>
				<p>- Hol láttad?</p>
				<p>De Csajkás Tibor most fölpattant, szembenézett vele, és sokkal keményebben
               kérdezte:</p>
				<p>- Hol láttad?</p>
				<p>Huszár Bandi elnevette magát:</p>
				<p>- Hogy hol láttam? Elégedj meg azzal, hogy láttam.</p>
				<p>Elment az asztaltól.</p>
				<p>Oláh Gyuszit egy ablakmélyedésbe vonta, melybe még mindig elhatolt a lámpafény, s ott
               suttogtak. Tibor szemével méregette a két fiút messziről. Ők ketten tudták, hogy hol
               látta Bandi a titkos jegyeket. Erről is beszélhettek, mert Huszár Bandi elővett
               zsebéből egy gyűrött levelet, melyet előbb irónra göngyöltek, majd behorpasztottak,
               keresztben. Kockás irkapapírra volt írva. Most még jobban nevettek.</p>
				<p>Tibor szája vacogott. Oda akart ugrani, hogy kitépje kezéből, kérdőre vonja, arcul
               üsse, de Huszár Bandi ekkor már visszacsúsztatta zsebébe. Csak Oláh Gyuszi vigyorgott
               még.</p>
				<p>Tibor odadőlt a falhoz. Egyenesen, mereven állt. Félt attól, hogy nevetségessé
               válik.</p>
				<p>A társaság oszladozott. Távozó csoportok rázendítettek a diáknótára:</p>
				<p>Ha tanulsz is, ne sokat,</p>
				<p> Ölelgesd a lányokat.</p>
				<p>A lármában Tibor eltűnt, lefelé botorkált a csigalépcsőn. Fülét még megütötte egy-két
               érdes hang:</p>
				<p>Várhatsz babám, elvárhatsz,</p>
				<p> Míg csak bele nem fáradsz.</p>
				<p>És utána valami csúnya, vad röhögés.</p>
			</div>
			<div type="chapter">
				<head>VIII</head>
				<p>Sokáig hallotta ezt a csúnya, vad röhögést.</p>
				<p>Akkor is fülében zörgött még, mikor valami magas helyre ért, s egy zöld lámpát
               pillantott meg, lábainál kavicsokat, síneket. A vasúti töltésen állt. Idáig hajszolta
               a szégyene. Átlépett drótokon, váltókon, anélkül hogy tudta volna, miként. Egy vonat
               jött lassan, zakatolva, rázva vörös szikrasörényét.</p>
				<p>A diák lefutott a töltésről, szaladt a város felé.</p>
				<p>Nem határozott irányban, hanem összevissza, mint a kutya, melyet kergetnek, majd
               erre, majd arra csapva, kaszárnyák, raktárak felé, s észrevette, hogy mindig azokra a
               helyekre ér, melyeket bebarangolt. Sárszeg kicsinek tetszett. Cigányzenénél mulattak,
               a kávéházban Biró Gyurka dalolt, siratva rövid életét.</p>
				<p>Éjfél után Tibor, nem tudván megtalálni, amit keresett, bolyongása kudarcával
               hazament. A háziak aludtak. Ágyára vetette magát ruhástól, és ott fetrengett
               reggelig. Karjáról fogával tépdeste a láncot. Csakhogy az nem jött le. Az aranymíves
               nagyon is erősen odaforrasztotta. Aztán mit is ért volna? Már egy másik, erősebb lánc
               kötözte hozzá, melyet nem lehet elszakítani.</p>
				<p>Egyet kívánt lelkében: hogy Hilda egyáltalán ne legyen. Ha van: akkor nem hagyhatja
               el. De ha nincs: milyen egyszerű volna az egész. Másik megoldás ez: azonnal haljon
               meg a leány. Számára szabadulás volna: gyászolni tudná, és tovább szeretni.</p>
				<p>Így nem szeretheti.</p>
				<p>Rendezni próbálta gondolatait, melyek mintegy szemétkosárban hevertek, egyik a másik
               hegyén-hátán. Hiszen ezt régóta sejtette. Mindig, a legnagyobb boldogság pillanatában
               is élt benne a kétség, egy nyugtalanság alakjában, hogy valaki áll a függöny mögött,
               csak oda kellene szúrnia, hogy följajduljon az illető. Hogy azonban csak ez volt, ez
               a rózsaszínarcú ficsúr, ki feleannyit sem ér, mint ő, azt nem bírta megérteni. Miért
               éppen ő? Hilda egyszer megjegyezte neki, minden ok nélkül, hogy Huszár Bandi szép
               fiú. Bizonyos, hogy bolonddá tartotta őt, csak az nem bizonyos, hogy mióta, napok,
               hónapok vagy két esztendő óta. Mindegy, üdvözölte a rég óhajtott bizonyosságot. Meg
               kellett szoknia a szennyes gondolatot.</p>
				<p>De jaj, lehet-e megszokni? Az ész megérti. Ha apját, ezt a komoly, tanult férfit évek
               óta orránál fogva vezette, mennyivel inkább kijátszhatta őt, ki kevésbé tapasztalt, s
               nem tartózkodhatott folyton közelében. A könnyűség, mely szerelmét biztosította,
               ellene támad, s elpusztul azáltal, ami által boldog lett.</p>
				<p>Nincs más megoldás, mint szakítani, rögtön.</p>
				<p>Nyerge, mikor bejött hozzá, hogy együtt menjenek iskolába, felöltözve találta
               ágyán.</p>
				<p>A gimnáziumban egymásután múltak az órák, éber álomban. Hol Fóris Ferencet látta a
               dobogón, kezében Tacitus Annaleseivel, hol Tálas Bélát, ki
               jobb kezét magasba emelve, magyarázott. Egyik alak átfolyt a másikba, mint bizonyos
               levelezőlapokon. A diákok feleltek. Ő is felelt valamiből, s észrevette, hogy
               tulajdon hangját sokkal erősebben hallotta, mint egyébkor.</p>
				<p>Délután egyedül üldögélt otthon. Senkivel se beszélhetett. Osztálytársai közt nem
               volt bizalmasa. A felnőttek gyermekesnek találták volna bánatát. Nem is akarta, hogy
               könnyüljön a közlés által, őrizte magának, fukarul.</p>
				<p>Hilda nélkül azonban nem volt a világnak értelme. Hiányzott számára a szokott
               találka, mint morfinistának a mindennapi adag. Már nem tudta, hogy mi van s mi nincs,
               hogy annak higgyen‑e, amit lát, vagy annak, amit nem lát. Elsétált házuk előtt. A két
               ablakra leeresztették a függönyt, s fájdalom facsarta szívét, mintha ez a függöny már
               egészen idegen volna.</p>
				<p>Tartott attól, hogy ha viszontlátja, nem bír többé elszakadni tőle. Másrészt úgy
               gondolkozott, hogy ilyen körülmények közt mégse hagyhatja el szó nélkül, legalább
               megvetését oda kellene dobnia arcába. Aztán a pár pillanatnyi együttlét nem árthat.
               Legalább addig bizonyos, hogy semmit sem követ el őellene. Van-e nagyobb bizonyosság
               a fizikai bizonyosságnál? És ezt a jövőben fokozni is lehet, a végtelenig, amennyiben
               folyton vele lesz, magával viszi, elzárja, lehetetlenné teszi, hogy megalázza.</p>
				<p>Így tépelődött az utcákon, míg be nem alkonyodott. A gimnázium előtt látta, hogy a
               fizikai szertár ívlámpák fényében ég, Novák Antal kísérletet készített elő, s tudván,
               hogy tanára ilyenkor sokáig marad ott, még egyszer házuk elé osont.</p>
				<p>Itt oly düh öntötte el, mint mikor meglátta Huszár Bandi kezében azt az áruló,
               gyalázatos levelet, s Huszár Bandi rávihogott Oláh Gyuszival. Azt se bánva, hogy
               botrányt csinál, ellenségesen rázta a kaput, de az nem nyílt ki. Fütyülte a
               Walkür-motívumot. Szél fújta a fákat, a füttyszót félresöpörte. Bement a kisutcába,
               Hilda ablaka elé, mely a leeresztett függöny mögött sötét volt. Dörömbölt, oly
               erősen, hogy az üvegek majdnem összetörtek. Hilda fölhúzta az függönyt, megjelent az
               ablaktáblák üvegkeretében, testtelenül, mint egy tükörkép. Az ablakot kinyitotta. Ő
               gyorsan a szobába ugrott.</p>
				<p>Erre becsukták az ablakot, de a függönyt már nem engedték le, hogy minden pillanatban
               szökni lehessen.</p>
				<p>Hilda meggyújtotta a villanyt. Kötött, szürke gyapjúkendőjét magára szorította ezen a
               meleg napon, s a hideg kályha mellé ült le, egy kis tarka kerevetre, ahol eddig
               gubbasztott a sötétben. Nagyon náthás volt. Rekedten beszélt, hangját nehezen
               lehetett érteni. Tavasszal rendesen megkapta a szénalázat.</p>
				<p>A fiú nézte őt, amint kaméleon-arcocskáját feléje emelte. Nem találta szépnek, csak
               nyugtalanítónak, félelmesnek. Részegnek látszott a náthától, orra vörösödött.</p>
				<p>Vad szemrehányással támadt rá, hogy mit tett most, mikor már nem is védekezhet. Ha
               legalább előbb történt volna. Hadarva mesélte utolsó, rettenetes napját.</p>
				<p>Hilda nem szólt, csak a szája mozgott.</p>
				<p>Tibor elámult:</p>
				<p>- Mit eszel?</p>
				<p>- Pattogatott kukoricát. Nagyon szeretem. Te nem?</p>
				<p>- Nem.</p>
				<p>- Olyan ízű, mint a papír.</p>
				<p>Hilda egymás után veszegette ki köténye zsebéből. Mutatta élő ajkait, melyeknek piros
               húsán egy kukorica libegett, ezüst nyálával elvegyülve. Aztán a lenge gömböcske
               eltűnt a fogak sövénye mögött.</p>
				<p>- Akarsz?</p>
				<p>- Köszönöm.</p>
				<p>- Te - mondta a leány -, én már papírt is ettem. Rengeteget lehet belőle enni.</p>
				<p>- Hilda - szólt a fiú búsan -, Hilda.</p>
				<p>A leány kigúnyolta kétségét, ellenvetéseire vállat vont, tagadott, egyszerű nemmel,
               oly meggyőzően, hogy a fiú elszégyellte magát. Tibor sírva fakadt. A leány is. Együtt
               sírtak. Keserű könnyek mocskolták fiatal arcukat.</p>
				<p>- Látod - szólt Hilda könnyeit törölgetve -, milyen ostoba vagy. Mindig ilyen
               komédiákat csinálsz. Miért? Semmiért. Ha nem hiszel nekem, kérdezz meg akárkit.
               Kérdezd meg a szellemet.</p>
				<p>- Kit?</p>
				<p>- Táncoltassunk asztalt. Az megmondja.</p>
				<p>- Eh.</p>
				<p>- Vagy tudod mit? Hipnotizálj. Álmomban nem hazudhatok.</p>
				<p>Egyszer már megpróbálták, játékból.</p>
				<p>Hilda most a kályha mellé kényszerítette Tibort, leültette egy székre. Bámultak
               egymásra. Tibor gyöngéden megfogta bal csuklóját, melyen percegett a vére, az ő
               élete.</p>
				<p>A leány keze jéghideg lett, combja elzsibbadt. Szemét, mely könnybe lábadt az
               erőltetett nézéstől, lehunyta, öntudatosan, s a szemhéjak résén kémlelte a diákot, ki
               azt hitte, hogy Hilda delejes álomba merült.</p>
				<p>Hilda azonban nem aludt.</p>
				<p>Jól látta Tibort, ki férfi-gyámoltalanságában elnehezedő pillával figyelte őt, mert a
               diák kék szeme hamarabb elfáradt, mint az ő erős, fekete szeme, s tulajdonképp a
               hipnotizáló volt hipnotizálva, ő aludt: a szerelem mély, rejtélyes álmát aludta.</p>
				<p>- Hagyjuk abba - szólt a diák, megijedve attól, milyen mélyen hatolt egy ismeretlen
               országba.</p>
				<p>Hilda mosolyogva tágra nyitotta szemét. Közel lépett hozzá, mellével könnyedén
               érintve Tibor felsőkarját.</p>
				<p>Könnyes csókok közt békültek ki.</p>
				<p>- Várj - mondta Hilda -, majd főzök teát.</p>
				<p>- Nyáron?</p>
				<p>- Nyáron a legjobb.</p>
				<p>A konyhába sietett. Tibor addig nézelődött. Undorodott itt mindentől, főképp
               önmagától, ki pipogyán föladta a harcot. Szökni akart, hogy a leány hűlt helyét
               lelje, és többé sohase jöjjön vissza hozzá. Hilda azonban már hozta a teáskannát, a
               két vizespoharat.</p>
				<p>Cukrot égetett ezüstkanálon, kiöntötte a sötét, bíbor teát, rumot loccsantott belé
               bőven, majdnem felesen, hogy azzal igyák meg az új barátság békepoharát. Fejük fájt a
               sírástól.</p>
				<p>Nyolc óra után zajt hallottak a veranda felől. Álltak a zongoraszobában,
               elfintorított arccal, melyet a közelgő veszedelemnek mutattak. Hilda intézkedett:</p>
				<p>- Ne moccanj. Ha jön, maradj. Dicsérd meg ezt - és egy lombfűrész-állványra
               mutatott.</p>
				<p>- Miért?</p>
				<p>- Apus ezt szereti.</p>
				<p>Kinézett a veranda felé, visszajött:</p>
				<p>- Senki. Gergely.</p>
				<p>Novák azt mondta, hogy csak tizenegy felé jöhet haza.</p>
				<p>Kilenckor a zaj ismétlődött. Akkor csak képzelődtek. De háromnegyed tízkor
               határozottan hallották, hogy valaki jár a kisutcán. Hilda eloltotta a villanyt,
               kinyitotta az ablakot, most már ő menesztette a fiút.</p>
				<p>Tibor ügyetlenül ugrott ki, sokkal korábban, mint kellett volna.</p>
				<p>Novák kivételesen a mellékutcán jött. Mikor be akart fordulni a szélesebb utcába,
               hogy a kapuhoz érjen, dobbanást hallott háta mögött, visszafordult és látta, hogy az
               alacsony ablakból kiugrik valaki, aki megbotlik, aztán futni kezd a kocsiúton.</p>
				<p>Izgatottan kiabált, mint rablóra, kit tetten érnek:</p>
				<p>- Megállni!</p>
				<p>Az a valaki a szigorú parancsra megállt. Novák feléje sietett. A kelő hold ólomszín
               sugaraiban egy magas, nyúlánk alak várt a kocsiút közepén.</p>
				<p>- Ön az? - kérdezte, mikor egy lépésre lehetett tőle.</p>
				<p>- Igenis, tanár úr. Csajkás. Csajkás Tibor.</p>
				<p>- Mit keres itt?</p>
				<p>A diák nem válaszolt. Hazudhatott volna, amennyit jólesik. Hilda minden eshetőségre
               kitanította. Könyv, zongorakivonat, Schumann. De nem tette.</p>
				<p>Ajkába harapott, lovagiasan viselve a helyzet minden következményét. Nyúlszőr
               kalapját tisztességtudóan lekapta fejéről, ahogy diákhoz való, s vigyázzállásban állt
               osztályfőnöke előtt, szemébe tekintve. Középütt elválasztott, gyér, szőke haja
               csillogott, s beteges arca is, fehéren, mint a kréta. Egy grófnő s egy császári és
               királyi ezredes fia volt. Igazi arisztokrata most is.</p>
				<p>Novák se tudott szóhoz jutni. Elborzadt attól, amire ráébredt. Hát már ennyire
               jutottak? A meglepetést fölváltotta a harag. Végigvághatott volna arcán a botjával,
               aztán kicsapathatta volna ezt a kamaszt.</p>
				<p>Percekig farkasszemet néztek: két férfi.</p>
				<p>Ellenben a diák higgadt, úri magatartása mérsékletre bírta a tanárt. Mint pedagógus,
               Rousseau és Pestalozzi híve, különben se volt barátja az erőszaknak, hisz az semmire
               se visz. Azt vallotta, hogy a természet munkáját nem szabad meggátolni, csak arra
               kell törekedni, hogy fattyúhajtásait megnyirbáljuk, egészséges, helyes fejlődését
               biztosítsuk. A nevelőnek elsősorban az eredményt kell szem előtt tartania: belátással
               mindig többet érhet el, mint ha indulataira hallgat.</p>
				<p>Már nyugodtabban, de barátságtalanul mondta a diáknak:</p>
				<p>- Jöjjön velem.</p>
				<p>Tibor követte őt, fél lépésnyi távolságra, elszántan, mindenre készen, mint aki
               nemsokára halálos pisztolypárbajt ví ellenfelével. Fogalma se volt, mit fog mondani
               vagy tenni. Megrovásokra, tanári, igazgatói konferenciákra gondolt, rögtönítélő
               vésztörvényszékekre s olyan kínzókamrákra, melyeket egy német könyvben látott.</p>
				<p>A tanár bement a kertbe. Ő utána.</p>
				<p>Végighaladtak a gyümölcsfák, a konyhakert mellett, elhagyták a csigás kutat és
               mosókonyhát. A hinta ülőkéje sötéten, mozdulatlanul állott terhe nélkül, mint
               kiégett, megszenesedett égitest. Megkerülve a lakóházat, egy rozoga kertajtón át a
               kert másik, elhagyottabb részébe tértek, hová a lakás emeletéről se lehetett belátni.
               Itt hűvösebb volt, és már szokatlan. Harmincméteres, öreg jávorfák borzongtak az
               erősbödő holdfényben, mely a lombokon át ezüsttallérokat hajigált a gyepre. Novák
               lassan ballagott, s ezen az úton, mely vagy öt percig tartott, egyetlen szót sem
               szólt. A mohos falnál állapodott meg, a kert végében, itt leült a kőpadra, mely előtt
               kőasztalka állott, s intett a diáknak.</p>
				<p>- Üljön le.</p>
				<p>- Igenis.</p>
				<p>Várt, mű-szünetet hagyva, hogy éreztesse a jelenet ünnepélyes voltát. Majd kezét,
               szép fehér kezét mellén összekulcsolva, magyarázó hangján, melyet Tibor az iskolából
               ismert, de sokkal egyszerűbben, bensőségesebben mondta:</p>
				<p>- Remélem, tudja, hogy most mit követett el?</p>
				<p>- Igenis.</p>
				<p>- Az, amit ön elkövetett - és itt gondolkozott -, tapintatlanság, az - és megint
               gondolkozott - durvaság. Több ennél: az lelketlenség.</p>
				<p>- Igenis.</p>
				<p>- Ez bűn önmaga ellen, énellenem - és ezt már gyorsan mondta -, bűn őellene is.</p>
				<p>- Igenis.</p>
				<p>Novák vallatóra fogta:</p>
				<p>- Miért járt itt?</p>
				<p>- Zongoráztunk.</p>
				<p>- Remélem, Schumannt - szólt Novák. - Schumann, az jó zeneszerző. Mindig
               Schumannt.</p>
				<p>- Nem éppen őt.</p>
				<p>- Hát kit? Senkit. És ezért kellett kiugrania az ablakból?</p>
				<p>Tibor erre nem felelt.</p>
				<p>- Visszaélt a bizalmammal - mondta Novák -, a bizalmammal, mellyel megtiszteltem.
               Háládatlan volt. Háládatlan - ezt a szót hangsúlyozta, mert nagyon szerette. -
               Megengedtem, hogy néha itt találkozzanak, nálam. Mért nem várt meg engem? A rossz
               lelkiismeret. Nem érdemli meg többé a bizalmam.</p>
				<p>- Azt hittem - kezdte a diák.</p>
				<p>- Azt hitte, hogy az alattomosság úri dolog. Pedig az alattomosság hitvány dolog,
               hitvány.</p>
				<p>- Bocsánatot kérek.</p>
				<p>- Ezért nem lehet bocsánatot kérni. Ilyesmiért nincs bocsánat.</p>
				<p>- Ne tessék haragudni, tanár úr - szólt, mint diák. - Őszintén sajnálom - szólt, mint
               férfi.</p>
				<p>- Ezt sajnálhatja is.</p>
				<p>Atyaian beszélt, s ez meglepte őt. A diák hallgatott. Arcán, mely sötétben maradt,
               rángottak az izmok.</p>
				<p>Bámulta a kis, kiszáradt, mindig víztelen szökőkutat, melynek kavicsos ágyát a hold
               már besugározta, úgyhogy színes köveit külön meg lehetett különböztetni, akár nappal.
               Mennyire imádott ő itt mindent. Ezt a házat, az áldott, csodálatos, titkos házat, hol
               a kedves lakik, minden göröngyét, minden fáját, mert itt minden más, mint egyebütt,
               itt minden ő, s a szerelmet jelenti minden, az első, szent és buta szerelmet, melyhez
               képest a többi silányság, s a házasság csak gazdasági szerződés. Feszengett, hogy
               megszólaljon. Valahogy kíméletes, nagyon udvarias és sikerült formában értésére
               akarta adni, hogy mennyire szereti leányát. Jaj, mennyire szereti. Úgy szereti, mint
               a szőkeség a feketeséget, a kék szem a fekete szemet, az egyik árvaság a másik
               árvaságot, mely eggyé akar olvadni: kezét, mely az egyetlen kéz, száját, szalagszerű
               száját, mely értelemmel bír szavak nélkül is, s az egyetlen száj ezen a végtelen,
               ijedelmes világon. Mindezt azonban nem lehet illedelmesen elmondani. Csak kikiáltani
               kétségbeesetten, az asztalra ugorva, égre tárt karral, vagy a fűbe rogyva elzokogni.
               Ezért inkább hallgatott.</p>
				<p>Novák szemben ült a holdfénnyel, mely megvilágította arcát. Szétterpesztett ujjaival
               végiggereblyézte ritkás, szőke haját, majd hátrasimította tenyerével. Egyszerre
               kitört, rimánkodó hangon:</p>
				<p>- Hagyja kérem ezt a szegény gyermeket - kereste a szavakat -, ezt a szegény-szegény
               leányt. Ennek nyugalomra van szüksége. Teljes nyugalomra és békére van szüksége. Ne
               zavarja őt. Az Isten szent szerelmére, ne zavarja - és összecsapta két kezét.</p>
				<p>- Kérem.</p>
				<p>- Értsen meg - és hangja mélyebb lett az őszinteségtől -: nem egészen egészséges.</p>
				<p>Csönd volt.</p>
				<p>- Kissé ideges - bátorkodott megjegyezni a diák.</p>
				<p>- Nagyon ideges - vágott vissza Novák kíméletlenül -, nyugtalan és képzelődő. Az
               orvos pihenést ajánlott neki. Beteg. Nekem kötelességem vigyázni az egészségére. És
               mindenkinek kötelessége ez - tette hozzá -, mindenkinek, aki becsületes ember.</p>
				<p>- Igen.</p>
				<p>- De azt nem érjük el azzal - fakadt ki ingerülten -, hogyha itt éjfélkor
               zeneestélyeket játszunk - kijavította magát, mert az indulat hevében megbotlott a
               nyelve - rendezünk. Zeneestélyeket rendezünk - ismételte.</p>
				<p>És ez enyhítette a feszültséget. A diák, ki észrevette a mulatságos gyarlóságot, mely
               emberi és rokonszenves, valamicskét bátrabban jegyezte meg:</p>
				<p>- Én már menni akartam kilenckor.</p>
				<p>- Mért nem ment? Maga az okosabb. Az idősebb. Ha szereti - ostoba szó -, akkor
               összefog velem, hogy helyes irányba tereljük, hogy megtegyünk mindent. Mindent, ami
               föltétlenül szükséges. Erről van szó: megmenteni, megmenteni. No, hagyjuk ezt.</p>
				<p>Novák eltakarta homlokát kínos szégyenében, hogy ilyesmiről tárgyal egy
               tanítványával.</p>
				<p>Tibor az árnyékból szemlélte őt, könnyel szemében, megindulva.</p>
				<p>Nagyon szerette ezt a tanárját. Elsőtől kezdve alatta tanult, s ő, ki apa nélkül nőtt
               fel és alig emlékezett korán elhunyt apjára, az édesapját látta benne, ki vezeti
               jóságos, kemény szigorral. Egy vonást figyelt idegenszerű férfiarcán, mely Hildára
               emlékeztette, kire különben nem hasonlított. Hilda apját is szerette benne, valami
               furcsa, viszolygó érzéssel.</p>
				<p>Mennyit szenvedhetett szegény a lánya miatt. Talán ő maga se szenvedett ilyen nagyon,
               mikor örökké-bizonytalanul arra gondolt, hogy Hilda más diákoktól kér kölcsön
               könyvet, és rájuk mosolyog.</p>
				<p>A találkozás különös volt. Tibor épp ezért jött ide, ezt akarta. Beszélni óhajtott
               valakivel, ki okosabb nála. Bohó tervezgetései között, az utolsó napon szerepelt az
               is, hogy félrevonja tanárát, s ő közli vele azt, amit Novák vele közölt. Most öröm és
               remény töltötte el, nem reszketett többé a szembenézéstől, úgy látszik, megtörtént
               az, amire várt. Fülében egyre tanára szavai döngöttek: megmenteni, megmenteni.</p>
				<p>Ó, ha ezt lehetne. Megmenteni őt, mindenáron, az élete árán is. Hajlandó lett volna
               azonnal szívenlőni magát, hogy megmentse őt. Megmenteni őt, az apja segítségével,
               közös erővel, minden jóakarattal, egy felnőtt meg egy gyerek, két becsületes ember,
               két férfi, az egyik idősebb, a másik fiatalabb, de céljuk egy, már nem ellenfelek
               többé, hanem szövetségesek, fegyvertársak, az igazság érdekében. Megmenteni őt, a
               jövendőnek, hitvesnek, feleségnek, megmenteni.</p>
				<p>De lehetséges-e ez? Lehet-e lehűteni ezt az édes parazsat, megzabolázni ezt a
               makrancos tavaszt, kimosni ezt az illatos piszkot? Ha megváltoztatná, vajon ő
               volna-e? Hisz a rosszaságát is szereti, a betegségét is, az egyik betegség a másik
               betegséget, mely egymást rontja és táplálja, azt szereti, ami ő, és csakis azért,
               mert ő. Mégis hinni óhajtott benne, nyugodtan élni mellette. Fejében mindig az apa
               szavai zakatoltak: megmenteni, megmenteni. És a diák nem tudva, hogy kit sajnál
               inkább, önmagát-e vagy az apát, egybefogva a szerelmes és szülő keservét, a környező
               reménytelenség láttán sírva fakadt, s abban a szünetben, melyet tanárja tartott, úgy
               zokogott, hogy melle zihálása messzire elhallatszott a csöndes kertben.</p>
				<p>Novák megdöbbent. Félretekintett, várt. A nevelő diadalát látta ebben, ki lelkére
               beszélt egy fiúnak, s a töredelmes megbánás szép jutalmát kapta érette. Hagyta, hogy
               ez megérjék.</p>
				<p>Később szárazon, ridegen folytatta:</p>
				<p>- Azért vagyunk itt, hogy valamit elintézzünk. Nincs sok időnk.</p>
				<p>- Rendelkezésére állok - dadogta Tibor, már könnytelenül, de vonagló szájjal.</p>
				<p>- Ön többé nem lépheti át ennek a háznak a küszöbét. Megértette?</p>
				<p>- Meg.</p>
				<p>- Semmi körülmények között nem szabad látnia. Sem vasárnap, sem máskor. Sem itt, sem
               az utcán. Sehol. Soha. Megfogadja?</p>
				<p>- Fogadom.</p>
				<p>- Ha találkozik vele, elkerüli. Ígérje meg.</p>
				<p>- Ígérem.</p>
				<p>- Álljon föl. Mondja: “Becsületszavamra.”</p>
				<p>- Becsületszavamra.</p>
				<p>Tibor, kinek krétafehér arca fölrémlett a halotti világosságban, ezt egyszerűen,
               érthetően mondta.</p>
				<p>Novák feléje nyújtotta kezét. A diák acélosan szorította meg tanárja kezét, mintegy
               erőt kívánva a küzdelemre, a közös harcra, melyet majd őérette vívnak együtt. Alig
               tudta magát visszatartani, hogy oda ne essék kezére, és meg ne csókolja.</p>
				<p>Az apa, ki tudta, hogy ez a fiú bensejében egyetért az ő szándékával, és meghatódott
               a jelenettől, leültette növendékét, hogy magához térjen. Ő már megvigasztalódott.
               Jóindulatot, szeretetet tapasztalt, s olyan szerelmet látott, melyet egy diákban is
               illik megbecsülni. Egykor maga is így szerette azt a nyugtalan, ábrándos asszonyt,
               kinek képe ott lógott a szalonban, s ha titokban, senkitől nem látottan is, épp így
               gyötrődött miatta. Leányára gondolt, meg erre a fiúra. Az árva gyerekek jobban
               szeretnek, mint a többiek, korán akarják a családot, az újat a régi helyett, a
               csonka-rossz helyett a teljes-jót. Megértette őket.</p>
				<p>De közönyös dolgokkal próbált előhozakodni.</p>
				<p>- Ön se teljesen egészséges. Mi baja?</p>
				<p>- Semmi.</p>
				<p>- Mindig oly halvány.</p>
				<p>- Vérszegény vagyok. Azt mondják az orvosok.</p>
				<p>- Kissé gyönge még. Vékonydongájú legényke. Sebaj. Fejlődnie kell, erősödnie.
               Egyelőre leteszi az érettségit.</p>
				<p>- Igenis - szólt Tibor s az érettségi szó hallatára fölemelkedett -, legalábbis
               nagyon szeretném.</p>
				<p>- Azután hazautazik az édesanyjához. Lejön önért a méltóságos asszony?</p>
				<p>- Júniusban az érettségi után.</p>
				<p>- Később az egyetem. Az élet, az nagy, fiam. Évek múlnak majd el. Sok mindent
               elfelejt. És egyszer, talán. De erről még korai beszélni. Milyen pályára készül?</p>
				<p>- Még nem tudom.</p>
				<p>- Látja - szólt Novák -, látja, nincs ennek semmi értelme.</p>
				<p>Rágyújtott egy virzsíniára. A gyufa egy pillanatra megvilágította a tanár és diák ülő
               alakját.</p>
				<p>- Fiatalság - dünnyögte maga elé Novák, miután a gyufa elaludt s a virzsínia
               parázslani kezdett.</p>
				<p>Fújta a kék füstöt, mely a holdfényben barnának látszott.</p>
				<p>- Fiatalság - mondta, és vállat vont. - Én is voltam fiatal. Régen. Csacsiság.
               Ábránd. Holdvilág. Süt a hold, és azt hisszük, hogy szerelmesek vagyunk. Higgyen
               nekem. Én tapasztaltabb vagyok. Nem mintha túl sokra tartanám a tapasztalatot. Többet
               ér annál a tapasztalatlanság - messzire tekintett -, az ifjúság. De azért a
               tapasztalatot is meg kell becsülni, különösen, ha ingyen kapjuk, másoktól ajándékba,
               kik szeretnek bennünket, és ha nem magunk szereztük meg, keservesen. Az élet értékei
               mások. Azok nem ily csillogóak, azok egyszerűbbek, de maradandóbbak. No, majd maga is
               rájön erre egyszer. Ez azonban itt csak gyerekség, puszta gyerekség.</p>
				<p>Mosolygott, majdnem nevetett is. Tibor összeborzongott az irtózattól, szánalomtól,
               ámulattól, hogy az apa mennyire nem érti a helyzetet. Hisz még most se tudja,
               jóvátehetetlen szörnyűségről van szó, melyet - azt hitte szegény - elintéztek egy
               kézszorítással s azzal a fogadalommal, melyet Tibor - szilárdul eltökélte -
               becsületesen meg fog tartani. Hildához többé nem jön, akármi történik. Csakhogy mi
               történik majd utána, mi történik?</p>
				<p>Szívesen elhallgatta volna tanárját még sokáig, de az kezét búcsúra nyújtotta, és
               megindult vele a már ezüstben fürdő kerten át, hogy kikísérje. A gyepágyban zirregett
               a sok tücsök, mint egy nagy vasúti állomás ezer és ezer villamos csengője, melyet
               elbújtattak a fűben. Ők ketten ezúttal se váltottak egyetlen szót sem, akár
               bejövet.</p>
				<p>- Jó éjszakát kívánok - rebegte a diák a kapunál.</p>
				<p>- Jó éjszakát - válaszolta a tanár.</p>
			</div>
			<div type="chapter">
				<head>IX</head>
				<p>- Jó éjszakát - ismételte magában Novák gépiesen.</p>
				<p>A szavak ostobák, semmit se fejeznek ki. Bármily becsületes szándékkal mondjuk,
               gyakran akaratlan gúny, kaján sértés lappang bennük. Nyilvánvaló, hogy ma nem lehet
               jó éjszakája egyiküknek sem: sem annak a szegény fiúnak, sem őneki.</p>
				<p>Most következett azonban a másik, nevelői feladatának nehezebbik, szebbik része, a
               leánya, kihez máris sietett, úgyhogy a lucfenyők között szaladni látszott.</p>
				<p>Hilda ablakában, már mielőtt kiugrott Tibor, elaludt a fény. A leány oltotta el
               belülről. Most is homály borult rá.</p>
				<p>Novák a szoba közepén tétovázott, nem tudva, hol keresse leányát - hol áll, melyik
               sarokban, vagy hol ül, a széken vagy a kereveten, vagy egyáltalán ebben a szobában
               van-e -, s minthogy idegességében nem mindjárt találta a villamos lámpa kapcsolóját,
               hangját bizonytalanul intézte a sötétbe.</p>
				<p>- Hilda.</p>
				<p>Nem rögtön kapott választ. Csak később.</p>
				<p>- Tessék.</p>
				<p>- Itt vagy?</p>
				<p>- Itt.</p>
				<p>- Hol?</p>
				<p>- Az ágyban.</p>
				<p>- Mit csinálsz?</p>
				<p>- Alszom.</p>
				<p>- Most?</p>
				<p>- Már késő van.</p>
				<p>- Kelj föl.</p>
				<p>- Miért?</p>
				<p>- Beszélnivalóm van veled.</p>
				<p>- Majd holnap, apus. Álmos vagyok.</p>
				<p>- Nem, azonnal. Értetted?</p>
				<p>- Igen.</p>
				<p>Az apa meglelte a villamos gombot.</p>
				<p>Leánya nyitott szemmel feküdt az ágyban, nyakig betakarózva csipkés, lila
               selyempaplanával. Paplana alatt egy félig hámozott, vérbélű mandarin-narancsot
               szorongatott, melynek szagos héját megeszegette.</p>
				<p>- Látod - állapította meg apja -, nem is aludtál.</p>
				<p>- De igen. Te ébresztettél föl.</p>
				<p>- És te tudtál aludni. Most? Ilyenkor.</p>
				<p>- Ma este nem volt semmi dolgom.</p>
				<p>- Ne beszélj összevissza. Magad se tudod, mit mondasz. Szépen öltözz föl - szólt
               Novák, inkább kérve, mint parancsolva, szemrehányás nélkül -, és aztán bejössz velem
               oda - mutatta - a dolgozószobámba.</p>
				<p>Indult is, de minthogy Hilda nem készült fölkelni, csak babrált a paplan alatt a
               naranccsal, összemaszatolva ujjacskáit, bevérezve piros levével a vánkoscihát, Novák
               közeledett az ágyhoz, hogy a pedagógus tapintatával eloszlassa ellenállását, s egy
               mozdulattal támogassa ingadozó szándékában. Hilda paplanát ekkor az orráig húzta fel.
               Novák erre kitakarta őt.</p>
				<p>Leánya teljesen felöltözve feküdt az ágyban, sötétkék ruhájában, babos kis
               kötényében, hosszú szárú cipőjében, melynek sarkával bepiszkolta a lepedőt. Köténye
               zsebébe utolsó pillanatban dugta el a narancsot.</p>
				<p>- Szóval - szólt Novák, levonva a hasznos tanulságot -, legjobb mindig az igazat
               mondani.</p>
				<p>Hilda, mintha mi se történt volna, fölkelt az ágyból, nem gyorsan és nem lassan,
               követte az apját a dolgozószobába. Az apa leült az íróasztalához. Leánya előtte állt,
               közönyösen.</p>
				<p>Novák módszeresen akart eljárni: előbb előkészítette a talajt.</p>
				<p>- Azokra a kérdésekre, melyeket fölteszek neked, röviden, egyenesen fogsz felelni.
               Hajlandó vagy erre?</p>
				<p>- Igen.</p>
				<p>- Nem akarlak sokáig faggatni. Az megszégyenítő. Nem bánom, mondj el mindent magad,
               öntsd ki a szíved. Gyónj meg. Az néha jólesik. Semmi bántódásod se lesz. Ne félj. A
               hajad szála se görbül meg.</p>
				<p>- Apus - dorombolt Hilda és hízelegve, mint a cica, odasimult melléje, bízva
               erejében.</p>
				<p>Mindenkihez közel ment. Ez volt a szokása.</p>
				<p>- Előbb beszélj - válaszolt Novák, gyöngéden félretolva őt.</p>
				<p>Hilda elkomorodott.</p>
				<p>- Mért nem nézel a szemembe? - kérdezte az apa. - Nézz a szemembe.</p>
				<p>Erre a leány a szemébe nézett, nyíltan, becsületesen, oly átható tekintettel, hogy
               Novák alig állta. Már nem bánta volna, ha nem tekint oda. De azért megdicsérte
               őt.</p>
				<p>- Így - szólt -, most pedig kezdjük el. Ki járt itt?</p>
				<p>- Mikor?</p>
				<p>- Az előbb.</p>
				<p>- Senki.</p>
				<p>- Valaki mégiscsak járt itt.</p>
				<p>- Ha mondom, hogy senki. Azaz Flóri néni - mondta dallamosan. - Flóri néni.
               Délután.</p>
				<p>- Azt tudom. De azóta.</p>
				<p>- Egy lélek se.</p>
				<p>- No, valld be, egy-kettő.</p>
				<p>- Bevallanám - mosolygott Hilda.</p>
				<p>- Nézd, kisleányom, én fáradt vagyok, öt órám volt, mostanáig a szertárban dolgoztam.
               Unom ezt. De nagyon kérlek, könyörgök, hogy ez egyszer légy hozzám őszinte.</p>
				<p>- Én őszinte vagyok.</p>
				<p>Novák látta, hogy ezzel semmire se megy, ennélfogva más hangot ütött meg,
               keményebbet:</p>
				<p>- Tibor volt itt?</p>
				<p>- Kicsoda?</p>
				<p>- Ne komédiázz. Ő ment el az előbb. Beszéltem is vele. Mindent bevallott.
               Töredelmesen, ahogy illik. Tibor mondta.</p>
				<p>- Nem igaz.</p>
				<p>- Hát Tibor hazudik?</p>
				<p>- Hazudik - szólt a leány dühösen, lángoló szemmel -, igenis hazudik.</p>
				<p>- És én? Én, aki mindent láttam. Tulajdon szememmel. Azt, hogy kiugrott az ablakon,
               és te eloltottad a villanyt. Én is hazudom? Meg akarsz hazudtolni engem?</p>
				<p>Hilda rosszkedvűen félreállt.</p>
				<p>Már nem foglalkoztatta az apja. Csak gyűlölet lobogott benne: megvetette ezt a fiút,
               ki ily mamlaszul viselkedett, kiadta őt, az első veszedelmes helyzetben, melyben meg
               kellett volna állnia helyét. Micsoda egy férfi. Azonkívül buta is. Hiába nevelte.
               Bizonyosan kikotyogott mindent. A leányt ez még dacosabbá tette.</p>
				<p>- Csak nem fogod ezt letagadni? - kérdezte az apja.</p>
				<p>- Hagyj engem.</p>
				<p>- Mi ketten - folytatta Novák -, én meg Tibor, szépen elintéztünk mindent. Tibor
               többet nem jön ide. Nem jöhet ide. Soha.</p>
				<p>- Bánom is én.</p>
				<p>- Ő erre becsületszavát adta. És én ismerem őt. Meg is tartja.</p>
				<p>- Nem érdekel - mondta Hilda összeszoruló torokkal, s kifelé ment, arra gondolva,
               hogy szakítani is fog vele, meg se látja többé az utcán, kidobja.</p>
				<p>- Hová mégysz? - pattant föl az apja.</p>
				<p>- Be a szobámba. Lefekszem.</p>
				<p>- Az nem úgy van. Nekünk itt most tisztáznunk kell egyet-mást.</p>
				<p>- Mit?</p>
				<p>- Ezt az egészet. Mi ennek az értelme? Férjhez akarsz menni? Én férjhez adlak, bánom
               is én, vigyenek.</p>
				<p>- Nem.</p>
				<p>- Hát mit akarsz?</p>
				<p>- Semmit.</p>
				<p>- Hihetetlen ez az önfejűség. Csak egyetlen szót kérek tőled. Sajnálod ugye, ami
               megtörtént?</p>
				<p>- Mi történt? - kérdezte, s figyelte apját. - Mit sajnáljak?</p>
				<p>- Értsd meg, Hilda: én nem akarlak megverni, elzárni, rabul tartani. Ismersz engem.
               Tudod, hogy gondolkozom - ezt inkább magának mondta, mint leányának, inkább magát
               vigasztalva. - Te nem vagy az enyém. A gyermek nem a szülőé. Minden gyermek az Istené
               - kijavította magát -, az életé, minden gyermek önmagáé. Én sohase mondtam azt, amit
               mások: “Az én gyermekem.” A gyermek járjon a maga útján. De épp ezért szeretnélek
               megtartani önmagadnak, az életnek, Hilda, az életnek. Csak ennyit mondj: “Helytelen
               volt.” Úgy, mint Tibor.</p>
				<p>- Az hazudott - szólt a leány, ki nem tudta, hogy Tibor mit árult el, melyik
               titkot.</p>
				<p>- Tehát az egész nem igaz?</p>
				<p>- Nem igaz.</p>
				<p>- Te hazudsz - mondta Novák, nagyon erélyesen.</p>
				<p>Az apa, bár belül ideges volt, s csodálkozása ennyi konokság, ésszerűtlenség láttán
               nőttön-nőtt, nem vesztette el türelmét, inkább az izgatta, hogy leánya nem szégyellte
               folytonos ellenmondását, hogy még mindig nem vonul vissza.</p>
				<p>Fölkapta az íróasztalról a papírnehezéket, egy üveggolyót, mely súlyos márványalapon
               nyugodott, a lámpa alá tette, hogy leánya is jól lássa, és abban az oktató, világos
               modorban, melyben a kísérleti természettant szokta előadni, még mindig mérsékelve
               magát, érvelni próbált:</p>
				<p>- Nézd ezt a papírnehezéket. Most itt van. Bizonyos, hogy itt van, mert látom,
               tapintom. Hiába állítod, hogy nincs itt, mert itt van, és mikor nincs itt, hiába
               állítod, hogy itt van, mert akkor nincs itt. Az igazság az kézzelfogható, mint a
               valóság. A hazugság, az puha, szétfolyó, mint az álom. Igen: az igazság, az van, a
               hazugság, az - nincs. Az igazság, az létezik, arról érzékszerveink megbízható
               vallomása által értesülünk, szemünk, fülünk útján, s aki le akarja ezt tagadni, az
               ellenkezik a többség józan észleletével, az őrült, azt tébolydába csukják - erre
               megállt, mert érezte, hogy kíméletlen -, azt, Hilda, egyszerűen kinevetik. Én láttam
               és hallottam mindent. Te azt mondod, hogy nem igaz. Vagy én hazudom. Vagy te. Vagy én
               vagyok kötnivaló őrült - megint nem folytatta. - Tehát, lásd be, nevetséges vagy - s
               úgy vágta oda a papírnehezéket, hogy az íróasztal megrezzent.</p>
				<p>Novák sejtette, hogy kemény munkája lesz, de erre nem volt elkészülve. Az előbb azzal
               a másikkal, a fiúval oly gyorsan és könnyen végzett, minden szava egy-egy húrt
               pendített meg lelkében. Itt minden jóindulat céltalan. De azért tovább prédikált:</p>
				<p>- Sohase hazudj. A hazugság az egyetlen bűn - hányszor mondta ezt -, minden bűn
               szülőanyja. A hazug embert - ez is kedves szavajárása volt - hamarabb utolérik, mint
               a sánta kutyát.</p>
				<p>Hilda ezzel a bölcsességgel már torkig volt. Megvető mosolyra biggyedt a szája.</p>
				<p>Novák ezen fölháborodott. És mint aki összevissza cselekszik helyest, helytelent,
               egyszerre kiabált:</p>
				<p>- Te cigarettáztál.</p>
				<p>- Nem.</p>
				<p>- De igen. Mért hazudsz? Lehelj rám.</p>
				<p>Hilda rálehelt.</p>
				<p>Hiába evett narancshéjat, leheletén átütött a dohányszag.</p>
				<p>- Persze, hogy cigarettáztál. Honnan kaptad a cigarettát?</p>
				<p>- Sehonnan.</p>
				<p>- Loptad.</p>
				<p>Most az arcára pillantott:</p>
				<p>- És milyen piros vagy. Neked lázad van.</p>
				<p>- Nincs.</p>
				<p>- Mérd meg magad.</p>
				<p>- Már mértem.</p>
				<p>Novák elkapta csuklóját, olvasni próbálta érlökését.</p>
				<p>- Az lehetetlen. Legalább százhúsz. Mindig hazudsz.</p>
				<p>Hilda lehajtotta fejét. Novák most közel hajolt arcához. És megrémült.</p>
				<p>- Ahá. Megint ki vagy pingálva. Az arcod. A szájad. Szégyelld magad. Takarodj a
               szemem elől, mosd le azonnal, aztán jelentkezz nálam. Vagy nem. Ne menj. Itt maradsz.
               Mindaddig, míg mindent be nem vallasz, nem eresztelek el.</p>
				<p>Hilda ismét azt hitte, hogy arról van szó.</p>
				<p>- Esküszöm! - kiáltott.</p>
				<p>- Ne káromold az Istent.</p>
				<p>- Az anyám sírjára! - sipította a leány, s folytatni is akarta.</p>
				<p>De apja hirtelen feléje rontott, és hogy elnémítsa gyalázkodó ajkait, melyekkel
               hamisan akart esküdni, baljával - mert az közelebb esett - visszakézből, elég
               keményen, szájon verte.</p>
				<p>Hilda nem vette föl. Ajkain érezte apja kezecsontját. Kissé égett a szája, s
               nyalogatta nyelvével.</p>
				<p>Novák le-fölsétált, dohogva:</p>
				<p>- Hallatlan. Meggyaláznád azt is, ami a legszentebb. Hallgass, hallgass -
               tiltakozott, fölemelve két karját.</p>
				<p>A leány hallgatott. Mind a ketten hallgattak.</p>
				<p>Novák kimerült ebben a meddő körfutásban, mely mindig egy pontra tért vissza.
               Gondolatai, máskor oly rendezett, tiszta gondolatai összegubancolódtak, mint hosszú,
               női hajszálak, s nem tudta kibogozni őket. Maga sem értette, mit akar már, halálos
               fáradtság borult elméjére. Férfiesze, férfilogikája csődöt mondott. Úgy rémlett, hogy
               egy szörnnyel birkózik, mely erősebb nála, s kijátssza őt, elsiklik ujjai közül.
               Hilda nyugodtan fordította feléje kis, csinos fejét. De most apját hagyta el a
               béketűrés, egyszerre kijött a sodrából.</p>
				<p>- Majd én rendet teremtek itt - ordította indulatosan. - Mától fogva másképp
               beszélünk. Ki nem mozdulsz a házból. Ha pedig engedetlenkedsz, akkor szobaáristomot
               kapsz, mint a taknyosok. Letérdepeltetlek, kukoricára. Koplaltatlak. Vége a
               spiritizmusnak. Hol az a fene asztal? Feltüzelem, kidobom, azt is, meg a Flóri nénit
               is - dalolta a nevét, mint Hilda -, Flóri nénit is. És vége az örökös nyalánkságnak.
               Mi ez itt?</p>
				<p>A köténye zsebéhez kapott, és a narancsot kiemelte.</p>
				<p>- Ne bánts engem - rikoltott Hilda fenyegetően -, ne nyúlj hozzám.</p>
				<p>- Mocsok - szólt Novák undorodva, amint a levedző narancsot a földhöz vágta.</p>
				<p>- Segítség! - visított Hilda - segítség! - mintha gyilkolnák.</p>
				<p>- Hallgass, mert fölébreszted a házat.</p>
				<p>A leány tovább kiabált. Gergely ezt már ismerte, tudta, hogy ilyenkor a
               tanárkisasszony bomlik. Nem túlságosan ijedt meg a patáliától.</p>
				<p>Novák azonban megijedt. Feléje lépett, hogy elnémítsa. Hilda most villámgyors
               mozdulattal az íróasztalhoz ugrott, kezébe kapta az ott nyitva álló körzőt, s egyik
               hegyét egyenesen szívének irányította, mintha magába akarná döfni.</p>
				<p>Apja utánaszaladt. Még megragadhatta a körzőt, kicsavarta kezéből, egy sarokba
               hajította. A körző érce pengett.</p>
				<p>Az izgalomtól mindketten elsápadtak. Novákkal kerengett a világ. Leánya egy székre
               alélt.</p>
				<p>- Olyan szerencsétlen vagyok - zokogta.</p>
				<p>- Szerencsétlen vagy hát - korholta apja -, mert szerencsétlenné teszed magad. Te
               vagy az oka. Szerencsétlen. Én is szerencsétlen vagyok, elhiheted. Engem is eléggé
               megvert az Isten. Teveled. Megvert engem is az Isten...</p>
				<p>A leány könnyei omoltak, folyt a lelki nagymosás, anélkül hogy megváltozott volna
               furcsa, áthatolhatatlan arca. Novák figyelte. Mennyire másképp sírt a fiú a kertben,
               ki a sírással mindent lemosott. Itt csak a fényes szemeket látta, melyek
               üveggolyókként meredtek rá, a vizet, a sós vizet, mely lefolyik az állán. Füle is
               csak egy üres tölcsérnek tetszett, melybe belehullanak szavai, aztán kipotyognak
               belőle, valahová, a jó Isten tudja, hogy hová. Nem is beszélt többet.</p>
				<p>Hilda megtörölte száját parfümös-piszkos zsebkendőjével. Panaszosan, jajgatva szólalt
               meg:</p>
				<p>- Apus, adj férjhez.</p>
				<p>- Jó - válaszolta, mint aki nem gondol arra, amit mond -, majd férjhez adlak. Most
               feküdj le.</p>
				<p>A leány bement, levetkőzött, hasra feküdt az ágyban, s felkönyökölve, két fülét
               befogva, olvasni kezdett egy könyvet, a végén.</p>
			</div>
			<div type="chapter">
				<head>X</head>
				<p>Novák kellemetlen érzéssel állt a szalonban. Hogy így elragadtatta magát, s testi
               fenyítékhez is nyúlt, az kimondhatatlan szégyennel töltötte meg. Maga vetette meg
               leginkább az elévült pedagógusok kaszárnyahangját, káplármodorát. Eddig leányát nem
               büntette haraggal, s ha szigorú is volt hozzá, megőrizte méltóságát. Az önvád
               bántotta, hirtelensége miatt.</p>
				<p>Tekintete feleségének képére esett, tanácsot kérve a halott hitvesétől, hogy mitévő
               legyen.</p>
				<p>Ez a kép azonban most se nézett szemébe, más, érdekesebb tájakra tekintett. Úgy
               látszott, hogy rab a keret aranylécei között, és még mindig kifelé vágyakozik ebből a
               polgári otthonból.</p>
				<p>Hilda ezen az éjszakán rosszul lett, hányt. Arca beesett, szeme alatt szarkalábak
               sötétedtek.</p>
				<p>Reggel korán benyitott hozzá az apja. Látta, hogy rossz színben van. Ez nem lepte
               meg. Leánya pár óra alatt lesoványodott, megkövéredett, egy lelki rázkódtatás hatása
               alatt úgy megváltoztatta külsejét, mint más a ruháját. Mégis megkérdezte tőle, hogy
               jobban van-e. Hilda nem szólt.</p>
				<p>Hiábavaló volt tehát jósága, önfeláldozása s a neveléstudomány ezer és ezer eszköze,
               mellyel éveken át kezelni akarta. Talán nem is volna szabad őneki nevelni ezt a
               leányt, ki egészen sajátos, egyéni jelenség. Maguk a híres orvostanárok se gyógyítják
               gyermeküket, mihelyt bonyolultabb betegségről van szó, kartársukra bízzák, mert attól
               félnek, hogy épp a szeretet folytán elvesztik tárgyilagosságukat. Nem így van-e itt
               is? De kihez forduljon? Milyen nevelőt hívjon ide, milyen tudóst? Pepikét a leány
               vénskatulyának nevezte és megvetette, intézetbe nem akart menni. Arra a meggyőződésre
               jutott, mint ilyenkor rendesen, hogy a baj mélyebben fészkel, a nevelő már
               tehetetlen, csak orvos segíthet. Vele ugyan szintén eredménytelenül kísérletezett a
               múltban, úgyhogy már régóta nem is kérette.</p>
				<p>Most megint elküldött érte.</p>
				<p>Barabás doktor törzsorvosi aranygallérja megcsillant a napfényben. A helyőrségi
               kórházból jött, hol újoncokat vizitált. Itt teljesített szolgálatot, s a gimnáziumban
               az egészségtant tanította, mint iskolaorvos. Szikár, csontos ember volt, jóindulatú,
               képzett és középszerű.</p>
				<p>Hivatalosan, de az orvos nyájasságával köszöntötte a beteget. Az, mintha levegő
               volna, meg se látta.</p>
				<p>Hilda nevetségesnek tartotta ezt a derék embert. Kezének jodoformszaga volt, fejének
               pedig “kutyaszaga”. Ezt akkor állapította meg róla, mikor kisleány korában mellére
               hajolva hallgatta szívverését egy hideg gumicsövön. Igen éles szaglással
               rendelkezett. Valahányszor apja a másik, sötétebb barna, bolyhos ruháját hordta, nem
               bírt közelében maradni, s mihelyt elment hazulról, kiszellőzött.</p>
				<p>Barabás rázta fejét. A leány nem engedte, hogy paplanához érjen, duzzogva a falnak
               fordult.</p>
				<p>A két férfi, az orvos és pedagógus egymásra nézett. Barabás, kitől reszkettek a
               szimuláns bakák, tanácstalannak látszott. A doktor csitította az apát.</p>
				<p>Várakoztak.</p>
				<p>Csakhogy a várakozást nem a leány unta meg.</p>
				<p>- Hildácska - szólt Barabás recsegő hangján -, ne legyen olyan rossz kisleány,
               Hildácska.</p>
				<p>Erre a buta becézésre, mely mindig csiklandó nevetőingert keltett benne,
               fölkacagott.</p>
				<p>- Hála a papnak - mondta Barabás -, csakhogy már így vagyunk. Fölülni szépen.</p>
				<p>A leány fölült.</p>
				<p>Az orvos nem mérte meg: ismerte kis páciensét, hogy az akármikor annyi lázat tud
               termelni, amennyit akar, s nála a hőmérséklet nem irányadó. Szeme alól azonban
               lehúzta a bőrt. És nem ezt a gyönyörű szemet bámulta, hanem a halovány szemhúst.</p>
				<p>- Vérszegény - szólt -, majd egy kis vasat kap.</p>
				<p>Mindig vasat kapott, arzént, tinctura valeriánát, a hisztériája ellen.</p>
				<p>- Kiölteni a nyelvecskét.</p>
				<p>Hilda kinyújtotta nyelvét, mely külön életet élt szája rózsás barlangjában, mint egy
               kis, forró állatka. Hegye reszketett.</p>
				<p>- Neuraszténia - mondta Barabás. - Nem rontotta el a gyomrát? Nem evett valamit? Zöld
               gyümölcsöt. Rendesen kell táplálkoznia.</p>
				<p>Nováknak az orvos távozása után az volt legfőbb gondja, hogy az ügyet valahogy
               elsimítsa. Ő fogja kérésre a dolgot. Hilda felöltözködött. Apja a “lelkére
               beszélt”.</p>
				<p>Hosszasan beszélt a lelkére.</p>
				<p>Mint mindenki, ki valami mesterséggel foglalkozik, eleinte fásultan teljesítette
               nevelői munkáját, frázisokat is alkalmazva, de lassanként belemelegedett, minden
               erejét, ékesszólását összeszedte, hogy jobb belátásra bírja leányát, s oly szép
               szavakat lelt, mint még soha. Nem dorgálta többé, csak meg akarta vele értetni a
               hibáját. Mindnyájan hibásak, gyarlók vagyunk. Nem szép-e az élet? Fölkelni, reggel
               korán, dolgozni, lepihenni. Az öröm se tilos. Dehogy. Aztán még az idén férjhez
               mehet.</p>
				<p>Hilda tiltakozott.</p>
				<p>- Nem akarok férjhez menni.</p>
				<p>- Tegnap azt mondtad.</p>
				<p>- Nem. Nem megyek férjhez. Itt maradok veled.</p>
				<p>- Helyes, kisleányom - folytatta Novák. - Akkor itt maradsz, apussal. Egy évig, két
               évig. Ameddig akarsz. Jó?</p>
				<p>- Jó.</p>
				<p>Novák örült ennek a szépségflastromnak, mely a sebet eltakarta. Délután órája volt.
               Nyugalmat óhajtott, hogy dolgozni tudjon. És hogy a felületes, elnagyolt kibékülés
               gyorsabban haladjon, siettette a tempót.</p>
				<p>- Az a fontos, hogy rendesen élj. Hallottad az előbb. Módszeres élet, egészséges
               táplálkozás. Ez minden. Nem pedig ecet és kréta, vagy nem tudom mi. Rendesen kelj,
               feküdj, s csak velem egyél, akkor majd nem kívánsz hajnalban fagylaltot, éjfélkor
               paradicsomlevest.</p>
				<p>Hilda nevetett. Apja még egyszer megragadta véletlen ötletét, és ismételte, maga is
               kacagva, hogy a sikert kiaknázza:</p>
				<p>- Hajnalban fagylaltot, éjfélkor paradicsomlevest. Te kis holdkóros - megfenyegette.
               - Ne tedd tönkre a szép, fiatal életed.</p>
				<p>A leány most látta, hogy az apja semmit se tud arról. Átölelte őt.</p>
				<p>- Ha jól leszel - szólt Novák -, az idén velem jössz Velencébe. Június közepén már
               mehetünk. Gondolázunk, Hilda, a Canale Grandén. Itália, Itália.</p>
				<p>Hilda megcsókolta, s maga hozta ki kalapját, botját.</p>
				<p>Évek óta nem tette ezt meg.</p>
			</div>
			<div type="chapter">
				<head>XI</head>
				<p>Mikor Novák kiért az utcára, azt érezte, hogy nem kap levegőt. Benn a szobában már
               hűvösebb volt, mint künn. Fulladt vakmeleg fogadta.</p>
				<p>Alacsony felhők borították az égboltot, mintha sötét posztóval vonták volna be. Fény
               küllőzött át rajtuk, de ez is csak valami hamuszín, túlvilági derengést szórt szét.
               Ebéd utáni csönd terpeszkedett a városra, a három óra némasága: az emberek gyászosan
               emésztették, amit megettek.</p>
				<p>Fecskék röpültek lenn a földön, a szemetes, lócitromos kövezetet súrolva, s tágra
               nyitott csőrrel kapkodták be a legyeket.</p>
				<p>- Vihar lesz - gondolta a tanár.</p>
				<p>Kémlelte a szemhatárt, melyen igen ritkán apró villogások mutatkoztak. Zsebóráját
               kivette. A villogás és dörgés közt elmúlt másodpercekből, a fényút és hangút
               különbségéről állapítható meg, milyen messze van a zivatar, hány kilométerrel rohan.
               De dörgés még nem hallatszott. Csak kis, forró, alig észrevehető szellők mozogtak,
               azok is egészen alant, babrálva a port s néhány hamar hervadt levelet. A förgeteg még
               a horizont alján lappangott.</p>
				<p>Zsebkönyvébe néhány adatot jegyzett föl: a villogás kezdetét, végét, erősségét s az
               égtájat, hogy otthon lemásolja a zivatarjelző levelezőlapon, s beküldje a
               meteorológiai intézetnek.</p>
				<p>Az iskola udvarán pipált a szemétgödör. Bűzlöttek a patkányos kanálisok, az égbe
               lehelve csömörletes szagokat, hiába szórták körül vasrostélyukat vörös
               karbolporral.</p>
				<p>Fönn, az első emelet sarkán a nyolcadik osztály várta tanárját.</p>
				<p>Ez volt a tanévben az utolsó számtan-fizika óra. Utána már csak az osztályvizsga
               következik, aztán az érettségi, az írásbeli és szóbeli. Nincs többé lecke, csak
               általános ismétlés, mind a két tárgyból. Egy hónapja így van ez. A számtanból tudni
               kell az egész hetedikes és nyolcadikos tananyagot: algebra, irracionális kitevőjű
               hatványok, amortizáció, végtelen számtani és mértani haladvány, Moivre-féle
               formula, komplex számok n-edik gyöke, két egyenlet két ismeretlennel, két másodfokú
               egyenlet közös gyöke, Pascal-féle háromszög, analitikai geometria, sztereometria,
               gömbszelet, gömbszektor, gömbháromszögtan, a fizikából pedig szintén mindent, amit
               csak tanultak: mechanika, hangtan, hőtan s az elektromosság, a legkutyább.</p>
				<p>Tanulni céltalan erőlködés. Ki ússza át az óceánt? Ki-ki annyit tud, amennyit tud. De
               minden ésszerűség ellenére fölhasználták az utolsó pillanatokat, s az előző katolikus
               hittanórán, kettőtől háromig is folyton készültek, elolvasva “A síkot meghatározó
               három nem egy egyenesbe eső pont”-ot vagy “Newton második axiomájá”-t. Jó azért azt
               átvenni. Most a legrosszabbak javítanak majd. Nem lármáztak. Ilyesmihez igazán nem
               volt kedvük. Az osztály halkan zümmögte a sinustételt, imádkozta a molekuláris
               erőket, Ohm törvényét. Lestek, mikor nyikkan a kilincs, mikor lép be Novák Antal.</p>
				<p>A lég megrekedt a sok sóhajtól, s vemhesen kóválygott az emberi testek meg a padokba
               rejtett déligyümölcsök páráitól. Kitekintettek az utcára. Künn még nem esett.</p>
				<p>Fák meredtek föl a tintafekete égbe. Egyik olyan magasra nyúlt, hogy a tanterem
               ablakából kézzel lehetett elérni, s a diákok rég letépték leveleit.</p>
				<p>A gimnázium tisztes épületét lombok fojtogatták. Kúszónövények kapaszkodtak
               bádogcsatornáira, s egy-egy szemtelen virág bekandikált a tanterembe is.</p>
				<p>Nagy kamaszok tehenkedtek el az unt, kinőtt padokban, melyeket kisebb testekhez
               szabtak. A padokat bicskáikkal már összevissza faricsgálták, úgyhogy azok valósággal
               megsoványodtak, készen arra, hogy összeroskadjanak, s széttörő kalitkákként engedjék
               el rab madaraikat, melyeket annyi ideje zártak el a szabadságtól. Ezen a kora
               délutánon alig lehetett látni. A homályban sápadt diákarcok rémlettek, mint
               halálraítéltek ábrázatjai, kik a siralomházban szomorkodnak.</p>
				<p>Csak egy arc rózsállott az önelégültség színében, paposan és kövérkésen, Ebeczky
               Dezső arca. Az első pad közepén ült az első eminens, idősb Ebeczky Dezső köz- és
               váltóügyvéd szépreményű fia, ki otthon tejben-vajban fürdik, s itt túlbuzgóságával
               tünteti ki magát. Karját összefonta, a levegőbe nézett, láthatólag unatkozott, mint
               az, aki tisztában van mindennel, s nem érdekli, ami következik. Tibor, a második pad
               szélén, az ablaknál, a tegnapi izgalomtól még fehérebben, az algebrát olvasta,
               anélkül hogy ajka mozogna.</p>
				<p>Huszár Bandi Vili vékonyába bökött, mert nyílt az ajtó, s megjelent Novák.</p>
				<p>Sietve jött, becsapta maga mögött az ajtót: a tanterem dübörgött.</p>
				<p>Az osztály fölkelt, némán.</p>
				<p>- Rossz napja van - suttogtak.</p>
				<p>Novák máris a katedrán állt.</p>
				<p>- Leülhetnek - intett.</p>
				<p>Nem is volt rossz napja. Miután beírta az osztálykönyvbe a tananyagot, még tréfázott
               is.</p>
				<p>Szokása szerint érdeklődött:</p>
				<p>- No, mi volt fölvéve?</p>
				<p>Ebeczky Dezső, ez a minden lében kanál, bizonyos baljós fenyegetéssel, mely azonban
               rá nem vonatkozhat, ezt jelentette ki:</p>
				<p>- Minden.</p>
				<p>Ebben ő nagy volt. Bizalmas tanácsadóként szerepelt leckeföladásnál, s mikor Novák
               fukarul mérte a tananyagból való adagot, indítványozta, hogy még, még, ez meg se
               kottyan, nem leszünk vele készen, tanár úr.</p>
				<p>- Minden - ismételte Novák, egy mozdulattal mutatva az egész világot, a földet és
               eget. - Ez már beszéd. És mi a teendő?</p>
				<p>- Felelünk - szólt Ebeczky Dezső éles, pimasz hangon.</p>
				<p>Nem voltak rossz fiúk a nyolcadikosok. Ebben a pillanatban azonban mindnyájan
               megegyeztek abban, hogy ezt az alakot jó volna lehajítani az első emeletről. Hiszen
               természetes, hogy felelnek. Azt nem lehet elkerülni. De ezt talán lehetett volna
               kissé szomorúbban, a helyzet komolyságához illőbb hangon mondani.</p>
				<p>- Helyes - szólt Novák -, felelnek. Eddig én beszéltem, egész évben, most pedig önök
               beszélnek - és tréfásan rábökött az osztályra.</p>
				<p>Megnézte a fiúkat.</p>
				<p>Ő is másképp látta a diákokat, mint ők önmagukat, akárcsak a diákok a tanárjukat.
               Kék, barna szemek világítottak feléje, pár szemüveg, szöszke, fekete hajak, melyet
               fölfelé fésültek, borbélyosan lepomádéztak vagy ficsurasan kinyaltak, grádicsosan
               nyírt fejek, kócosak vagy vizes kefével gyorsan összeborzoltak, mint ázott
               csirketollak, és arcok, bájosak, még leányosak, halványak a félsztől, gonoszak a
               rettegéstől, mint a gyilkosokéi, aztán a padok alatt combok, meggyötörve, elgörbülve
               a rémülettől, lábak, melyeket fekete, sárga vagy fénymáztalan nyersbőr cipők födtek,
               és egymást taposták. Kisfiúk ültek itt, kik nagyon nagyoknak képzelték magukat, és
               féltek. Megesett rajtuk a szíve.</p>
				<p>De teljesítenie kellett kötelességét.</p>
				<p>Barátságosan megkérdezte:</p>
				<p>- Tehát ki akar felelni?</p>
				<p>Sokan jelentkeztek.</p>
				<p>Azok, akik rendesen, azok, kiknek semmi szükségük a felelésre, hiszen már egész
               tanévben beigazolták szorgalmukat, tájékozottságukat.</p>
				<p>De azok, kiknek annyira kellene a felelés, mint egy falat kenyér, a hanyagok és
               gyönge előmenetelűek, kiknek meg kellene ragadniok e csábító alkalmat, hogy az
               osztályvizsga előtt kijavítsák rossz érdemjegyeiket, azok nem jelentkeztek.</p>
				<p>Azok társaik háta mögött lapítottak.</p>
				<p>Novák látta, hogy nem engednek a gyöngéd erőszaknak, lapozgatott könyvecskéjében, s
               hosszú, kínos csönd után ezt mondta:</p>
				<p>- Liszner Vilmos.</p>
				<p>Enyhe derültség suhogott át az osztályon, melyet Novák nem értett.</p>
				<p>Nem Liszner Vilmos volt az, hanem Liszner Vili, a Vili. Ki nevezi azt Liszner
               Vilmosnak?</p>
				<p>Vili jobbra-balra fordulva előbb mondott valamit testőreinek, izgatottan, mint aki
               végrendelkezik. Nyilván utolsó kívánságát közölte velük. Azt, hogy súgjanak. De a két
               sportférfiú nem nagyon biztathatta, a tárgyalás hosszúra nyúlt. Jámbor, ki előtte
               ült, a hatodik padban, kénytelen volt hátraszólni s megjegyezni, fölösleges
               jótanácsul:</p>
				<p>- Állj föl.</p>
				<p>Vili végre fölállt, nem serényen, csak megadással. Nem lehetett tovább elodázni.</p>
				<p>- Van kedve felelni, fiam? - kérdezte Novák szelíden, megvakarintva fejét csontvégű
               irónjával.</p>
				<p>Mit mondjon erre? Azt nem mondhatja, hogy egyáltalán nincsen semmi kedve felelni.
               Úgyis felelnie kell. Lefelé tekintett hát a padon heverő könyveire, a számtanra, meg
               a fizikára, melyek lapjait babrálgatta, hogy utoljára még erőt kapjon tőlük, mint
               Anteus a földtől. Fejét kissé oldalt hajtotta. Alig láthatóan vállat vont. Majd így
               szólt:</p>
				<p>- Van.</p>
				<p>A tanár örült ennek. Felelni végre kitüntetés. De megkérte őt, hogy érthetően
               jelentse ki ebbeli készségét:</p>
				<p>- Kissé hangosabban.</p>
				<p>Vili ismételte:</p>
				<p>- Van.</p>
				<p>Már készülődött is kifelé, a táblához. Novák azonban leintette:</p>
				<p>- Csak maradjon a helyén. Mi így is elbeszélgethetünk.</p>
				<p>Ez lehangolta Vilit. Ő szeretett legalább kimenni, kezébe venni a krétát, magasra
               ugrálva, fölkapaszkodva gyorsan törölni a táblát, kisubickolva legutolsó száraz
               foltocskáját is, érezni, hogy ott legalább hasznos izommunkát végez, aminek van némi
               láttatja. Ettől, sajnos, elesett.</p>
				<p>- Most ez kibabrál velem - suttogta Vili a fogai között, de ezt nem egészen így
               mondta.</p>
				<p>Novák becsukta könyvecskéjét. Rátekintett.</p>
				<p>- Micsoda? - kérdezte szórakozottan. - Önnek bizony javítania kell. Egész évben nem
               nagyon iparkodott. Most majd jóváteszünk mindent. Ugye, Liszner?</p>
				<p>Vili többnyire “kegyelem-elégségessel” csúszott át osztályról osztályra Biró Gyurka
               jóvoltából, ki az osztályozó konferenciákon kardoskodott mellette. Novák is átengedte
               mindig, egy megvető kézlegyintéssel.</p>
				<p>De nem kedvelte őt. Nem mintha bármely diákja iránt ellenszenvet vagy rokonszenvet
               érzett volna: mindegyik csak “tanuló” volt, nevelési objektum. Izgatta azonban az,
               hogy annyi fáradtsága kárba vész, s Vili mégsem érti, amit magyaráz. Nürnbergi
               tölcsérrel öntötte volna belé a tudást, kitette volna lelkét, hogy közelebb hozza egy
               problémához. Vili akkor megmukkant, s elárulta, hogy minden éppoly homályos előtte,
               mint azelőtt. Nováknak nem fért fejébe, hogy más ne lássa világosan azt, ami pedig
               oly világos. Gyűlölte a sötétséget, sokkal jobban, mint a hanyagságot vagy a
               vásottságot.</p>
				<p>Vili is furán volt vele. Különösen hatodikos kora óta szentül meg volt győződve, hogy
               Novák őt gyűlöli. A gimnáziumban meg otthon pajtásai előtt többször mondogatta, hogy
               az a Kobak üldözi, az a Butykos esküdt ellensége.</p>
				<p>Novák bátorította:</p>
				<p>- Kedves fiam, csöppet se féljen. Nem harapom le az orrát. Én még egyetlen diákomat
               sem ettem meg elevenen. Nem tudhatunk mindent. Tudásunk véges. Én se tudok mindent.
               Hát jó. Beszéljen arról, amiről akar. Akármiről.</p>
				<p>Vili komoran állt.</p>
				<p>Novák kifelé bámult a viharos délutánra.</p>
				<p>- Nincs itt kissé sötét? - szólt. - Jó volna talán meggyújtani a lámpát.</p>
				<p>Tízen is kiugrottak a padból, hogy a szolgálatkészség örvén minél nagyobb
               rendetlenséget okozzanak. A tanár mást gondolt. Leintette őket. Hiszen ma úgyse
               rajzolnak. Csak kicsit eldiskurálnak.</p>
				<p>Minthogy Vili a “gazdagság zavarában” semmit se tudott választani a dús tananyagból,
               Novák a variatióról, permutatióról, combinatióról, erről a bájos elmejátékról
               csevegett. Vili nem zavarta őt. Végül Novák átadta neki a szót, hogy folytassa.</p>
				<p>Vili kis tétovázás után ezt mondta:</p>
				<p>- Húzunk egy egyenest - bizonyára a táblára célozva, az egészséges mozgásra, a kis,
               üdítő sétára a katedráig.</p>
				<p>- Nem bánom - szólt Novák csodálkozva. - Húzza meg azt az egyenest. De ne itt. Csak
               ott. Gondolatban.</p>
				<p>- Legyen az AB.</p>
				<p>- Vagy CD - tódította bosszúsan Novák, ki nem szerette a
               szajkózást.</p>
				<p>Vilivel lehetett alkudni: elkapta a szót, mint megváltó ötletet.</p>
				<p>- Legyen az CD - ismételte.</p>
				<p>- Vagy XY - okvetetlenkedett Novák.</p>
				<p>Vili megint engedett.</p>
				<p>- Vagy XY.</p>
				<p>- Mit akar, kérem, most azzal az egyenessel? - tört ki Novák. - Minek kell önnek az
               az egyenes a variatiónál? Nem értem önt, nem értem.</p>
				<p>Novák nem értette Vilit. Vili sem értette Novákot.</p>
				<p>Érdekes találkozás.</p>
				<p>Zöldy, a csillagász, röhögött.</p>
				<p>Vili ezt hebegte:</p>
				<p>- Belezavarodtam.</p>
				<p>- Mibe zavarodott bele, fiam? Hisz eddig még ki se nyitotta a száját.</p>
				<p>A tanár másik kérdést ráncigált elő: egy ferde síkról szónokolt meg egy reá húzandó
               merőleges egyenesről. Vili az utolsó szavait buzgón visszhangozta, de mikor
               szabadjára engedte, elnémult, tanácstalanul.</p>
				<p>Novák, kétségbeesve ennyi értetlenségen, föltette magában, hogy mégiscsak megérteti
               vele:</p>
				<p>- Nézze, fiam - mondta -, de most jól idefigyeljen, itt van egy ferde sík, idenézzen,
               ez az a ferde sík - és fehér kezével végigszántotta a levegőt, aztán fölfelé mutatott
               -, erre ön innen, felülről egy merőlegest húz.</p>
				<p>Vili nézte őt s azt gondolta: könnyű neki.</p>
				<p>De agyában nem a ferde sík és merőleges képe jelent meg, melytől egész lényében
               idegenkedett, csak a hadonászó tanárt látta, mint paprikajancsit, az ujjait, arany
               jegygyűrűjét, meg a másikat, melyben karneolkő piroslott. Kevés érzéke volt az
               elvontságok iránt. Mindig csak a valóságot fogta föl, mely közvetlenül szeme előtt
               mozgott.</p>
				<p>Őszintén szólva nem szerette az öreget. Főképp akkor nem, mikor ily közvetlen volt, s
               meg akarta világítani azt, amit úgyse lehet megvilágítani. Például a labdát
               emlegette, a diákok eme kedvenc játékszerét, a hajítás törvényeinek szemléltetésére,
               vagy a mosolygó, piros almát idézte lelki szemei elé, a szabadesés tárgyalásánál.
               Ezzel az ellenkezőt érte el. Vili nem a parabolát kedvelte meg, hanem megutálta a
               labdát is, s nem tanulta meg a szabadesést, inkább lemondott teljes életére az alma
               élvezéséről. Most is az motoszkált fejében, mennyivel jobb volna gyűrűhintán
               bukfencet vetni, nyújtón, lengőgerendán lógni, bordásfalon fészket csinálni, tizenkét
               saslengést kivágni.</p>
				<p>- Szóval érti? - vallatta Novák, ki közben meggörnyedt, fölegyenesedett, többször
               mutatva a ferdesíkot, a merőlegest, s hogy ne legyen oly egyedül, kereste azokat a
               szemeket, amelyekben, akár az övében, az értelem és megismerés villan föl, ennek az
               isteni tudománynak a lángja.</p>
				<p>Azok pár szóval megfeleltek. Novák így szólt Vilihez:</p>
				<p>- Az egész olyan egyszerű.</p>
				<p>Vili mérgesen dünnyögte, félhangosan:</p>
				<p>- Neked minden olyan egyszerű.</p>
				<p>Novák buzdította, hogy kedvet támasszon benne:</p>
				<p>- És nemcsak egyszerű. Érdekes is.</p>
				<p>Vili dörmögött:</p>
				<p>- Neked minden érdekes.</p>
				<p>Novák tovább próbálta kalauzolni a tudomány ösvényein:</p>
				<p>- Hát hagyjuk ezt. Vegyünk egy másik, szintén érdekes esetet. A derékszögű
               paralelepipedont. Remélem tudja, hogy mi az. Hogyne tudná - szólt, önmagát biztatva,
               mert nem merte föltételezni, hogy akadjon oly elvetemült ember, ki ezt se tudja. -
               Tehát a derékszögű paralelepipedon élei úgy aránylanak, mint egy aránylik a
               kettőhöz, a háromhoz. Most már az a kérdés, hogy aránylanak a köréje írható egyenes
               henger palástfelületei? Csak úgy nagyjában mondja el, hogy oldaná meg a föladatot.
               Pár szóval.</p>
				<p>Vili erre dühbe jött. Tőle ugyan beszélhettek. Fejét széles mellére sunyta, mint akit
               mélységesen megsértettek, s bárhogy faggatták, nem szólt.</p>
				<p>Novák lejött a dobogóról, a hetedik pad mellé állt, Liszner Vili mellé, hogy baráti
               jelenlétével erősítse. Néhányszor makogott is valamit Vili, de jobb lett volna, ha
               hallgat, mert minden alkalommal újabb titkok kerültek napfényre: kiderült többek
               közt, hogy logaritmust se tudott keresni, hallatlan, logaritmust sem, és azt se
               tudta, hogy mi fán terem a köbgyök. Még a régi tananyagot is elfelejtette.</p>
				<p>A számtan és fizika tanárja ide-oda sétált, kényelmesen, mint akinek nem sietős a
               dolga. Vastag cipőtalpa csikorgott a padló gyalulatlan lécein.</p>
				<p>Szemügyre vette ezt a fiút. Kurta kabátszárából kibütykösödött a csuklója. Szögletes
               volt, szánandó. Csuklóján, mind a kettőn, olyan gumiszalag feszült, mellyel irodai
               aktákat szokás összeszorítani. Bal kezefejére háromszög volt odatetoválva, mint a
               sziú indiánoknak. Gomblyuka körül, kabátja hajtókáján színes bádogzászlócskák,
               rézgombok, körök díszelegtek, a sportegyletek jelvényei, az ő diadalmas
               zsákmányai.</p>
				<p>Novák megkérdezte:</p>
				<p>- Mit eszik?</p>
				<p>- Nem eszem semmit.</p>
				<p>Vili nem is evett semmit, csak úgy motyogott mérgében.</p>
				<p>- Nyissa ki a száját.</p>
				<p>Vili föltárta a száját, mint a cápa. Nem volt abban semmi sem. Csak harminckét
               egészséges, fehér, fiatal fog.</p>
				<p>- Jól van - szólt Novák -, most csukja be.</p>
				<p>Vili becsukta.</p>
				<p>Erre Novák csontnyelű irónját zsebkönyvéhez ütögette, mély lélegzetet vett, jelezve,
               hogy most következik a tanári prédikáció, melyet a diákok már vártak.</p>
				<p>- Liszner, Liszner - kezdte lassan, mély, nem kellemetlen hangján. - Mondja csak,
               micsoda a maga édesapja?</p>
				<p>Oláh Gyuszi meg volt elégedve. Ő azon a délutánon jobban utánozta Novák hangját, mint
               most Novák a sajátját. Mindenkinek eszébe jutott ez. Zöldy megint röhögött.</p>
				<p>Vili a kérdésre nem válaszolt, mintha nem tudná, hogy mi az édesapja, akárcsak a
               paralelepipedont.</p>
				<p>Aztán szólt kelletlenül:</p>
				<p>- Kereskedő.</p>
				<p>- Milyen kereskedő?</p>
				<p>Hosszú csönd után, igen halkan:</p>
				<p>- Fűszerkereskedő.</p>
				<p>Novák ezt természetesen tudta, hiszen náluk vásárolt már évek óta. De a feddés
               ritmusa megkövetelte a rávezető szókratészi módszert.</p>
				<p>- Látja, látja - szólt, mert ilyenkor mindent kétszer mondott -, ott a maguk szép,
               nagy boltjában sok inasra van szükség. Mért nem megy inasnak? Nem szégyen az. Aki az
               eszével nem tudja vagy nem akarja megkeresni a kenyerét, az keresse meg a két keze
               becsületes munkájával, az arca verejtékével.</p>
				<p>Vili csak pislogott vöröslő, sírni készülő szemével, hogy őt, a bajnokot, inasnak
               küldi. Torkát a harag görcse szorongatta.</p>
				<p>Novák folytatta:</p>
				<p>- Most tavasz van, s künn a mezőn, a szántóföldeken, a szőlőkben kezdődnek a munkák,
               a szántás, kapálás, kötözés. Ehhez sincs kedve? Pedig inkább a földet művelné, mint
               hogy így szomorítsa azt az áldott jó édesatyját. Mondja kérem, mivel lopja maga az
               Istennek azt a drága napját?</p>
				<p>A formás kis beszéd végéhez közeledett, s az utolsó tanulsággal zárult:</p>
				<p>- Aki nem dolgozik, az ne is egyék. Aki nem tanul, az...</p>
				<p>- Tanultam.</p>
				<p>- Tanultam, tanultam - szólt Novák -, könnyű azt mondani. Ne tanuljon soha, hanem
               tudjon. Jaj, jaj, Liszner, Liszner.</p>
				<p>A “jaj” rosszat jelentett. Novák csak akkor használta, mikor fogyni érezte türelmét,
               s tanári fájdalma jajgatásba csapott. Oláh Gyuszi két vonalat húzott könyve szélére,
               jegyezni kezdte, hányszor mondja majd: “jaj”. Egy alkalommal ilyen prédikáció alatt
               huszonhétszer mondta.</p>
				<p>Novák áttért a fizikára.</p>
				<p>Ezen a téren sem remélhetett sokat Vili. A fizikaórák rendesen délutánra estek, s ő
               szundikált az elsötétített szertárban. Nem látott egyetlen kísérletet sem: nem
               ismerte az influenciagépet, nem szívta mellére a villamos szikrák üde ózonszagát,
               csak akkor riadt föl, mikor Novák egyszer a hangtani kísérletezések során tótfurulyán
               furulyázott, vagy az oxigén és hidrogén keveréke hatalmas durranással robbant, vagy
               mikor már az óra végén kitárták a zárt ablaktáblákat, és sárga, sértő fény ömölt
               káprázó szemére. Novák fölemelte Vili padjáról a fizikakönyvét, hogy egy könnyű
               kérdést keressen. Micsoda agyonfirkált, szamárfüles könyv volt ez. Egy régi naptárlap
               hullott ki belőle, meg egy szilvamag. Meyer Robertnek, a szemüveges heilbronni
               orvosnak csupasz szájú arcképére huszárbajuszt rajzolt tussal, fejére sisakot,
               Faradaynek pedig, kit, úgy látszik, különösen utált, gombostűvel kiszúrta mind a két
               szemét. A tanár csüggedten lapozgatta, majd az ingát adta föl. Vili belekezdett,
               megindult, mint az inga, és megállt, mint az inga. Novák, hogy mégis kihúzza őt,
               másik kérdéssel kedveskedett:</p>
				<p>- Talán a Toricelli-féle űr.</p>
				<p>Vili makacsul hallgatott, lelógatva fejét. Körötte sisteregtek a többiek. Glück Laci
               kezével-lábával mutogatta tanítványának, hogy mi az. Hangosan súgtak. Novák már ezt
               se bánta.</p>
				<p>Egyszerre fojtott kuncogás hangzott föl a hetedik pad körül.</p>
				<p>Huszár Bandi a természettan-könyvét Vili felé tartotta, mint a ministráns a papnak az
               evangéliumot, hogy olvassa belőle a leckét, de a könyv lapján egy arckép volt. Novák
               Hilda fotográfiája. Az a csinos, bájos arcképe, mely kirakatokban is látható, s a
               helyi fényképész szívessége folytán nem egy diák birtokába jutott.</p>
				<p>Novák a hetedik pad felé hajolva várta a feleletet, de fél szemmel meglátta a
               fotográfiát, mielőtt még eldughatta volna a diák.</p>
				<p>Úgy tett, mintha nem vette volna észre. Odaszólt indulatosan:</p>
				<p>- Ne ízetlenkedjenek. Mit vihognak?</p>
				<p>Azzal járni kezdett, izgatottan, le-föl, a padok között. Megkerülte a dobogót, újra
               visszament Liszner elé, a hetedik padhoz.</p>
				<p>Női nevek voltak ide bevésve, nyíllal átlőtt szívek, geometriai idomok, trágár ábrák.
               Gyűlölettel nézte végig a szamárpadot. Utálta ezeket a kormos, fekete kamaszokat,
               ezeket a kanokat, kik nem iskolába valók, csak a levegőt rontják. Egész testében
               reszketett.</p>
				<p>És talán tettlegességre is vetemedik, ha meg nem pillantja a feléje nyúló kezek
               sokadalmát, melyek nagyujjuk és mutatóujjuk szakadatlan mozgatásával kaparászták a
               levegőt, s szinte orra előtt babirkáltak: a diákok törzsüket lehetőleg kinyújtva,
               jobb karjukat támadóan előrefeszítve kérezkedtek, hogy ők tudják a Toricelli-féle
               űrt. Ekkor jutott eszébe, hogy mégis mérsékelnie kell magát, hiszen ezek csak
               gyerekek.</p>
				<p>- Tudja - noszogatta Vilit - vagy nem tudja?</p>
				<p>Vili alig hallhatóan nyögte:</p>
				<p>- A Toricelli-féle űr.</p>
				<p>De beérte a címmel, mást nem mondott, megint lecsuklott a feje.</p>
				<p>Novák most rátámadt.</p>
				<p>- Igen, az a maga fejében van.</p>
				<p>Hatalmas kacagás harsant föl.</p>
				<p>- Csönd legyen - mondta Novák.</p>
				<p>Ezt a sikerült élcet több ízben alkalmazta, sok diákjára, egy előkelő növendékére is,
               ki évekkel ezelőtt járt ide, s azóta államtitkárságig vitte föl, és kezében az ünnepi
               serleggel beszédeket szokott mondani egy igen előkelő kaszinóban. Senki se vette
               rossz néven. Vili azonban, ki eddig csak görnyedezett, fejét dacosan fölszegte, s
               magából kikelve kiáltotta feléje:</p>
				<p>- Na.</p>
				<p>- Mit morog?</p>
				<p>- Azt, hogy ne tessék engem nevetségessé tenni, tanár úr. Nem bírom. Nem bírom.</p>
				<p>És látszott rajta, hogy nem bírja.</p>
				<p>Novák ordított:</p>
				<p>- Szemtelen.</p>
				<p>- Nem vagyok szemtelen.</p>
				<p>- Bikfic.</p>
				<p>- Nem vagyok bikfic.</p>
				<p>- Melák.</p>
				<p>- Nem vagyok melák.</p>
				<p>Mindenkiben megfagyott a vér. Zöldy se mert már röhögni.</p>
				<p>Ilyen jelenetek azelőtt sohase fordultak elő Nováknál, legfölebb Fórisnál. A tanár
               homlokához kapott. Így még nem vesztette el egyensúlyát. A szívek viharosan dobogtak.
               Ebeczky Dezső rosszallóan csóválta fejét, Vilire tekintve, mint örök tanárpárti.</p>
				<p>Vili most kiegyenesedett. Novák eléje állt. Fél fejjel magasabb volt a
               tanítványa.</p>
				<p>- Óriás - csúfolta Novák és végignézte -, Achilles. Csak a tudása is ekkora volna.
               Hústorony.</p>
				<p>- Ezt ne mondja nekem a tanár úr.</p>
				<p>- Micsoda alak. Micsoda nagy alak. Szégyellje magát.</p>
				<p>Vili fátyolos hangon kiabált:</p>
				<p>- Ne tessék engem bosszantani - és fenyegetően eléje feszült.</p>
				<p>- Tessék? Azt hiszi, talán félek magától? Nem félek. Ön akar érett lenni? Éretlen.
               Leülhet. Végeztünk.</p>
				<p>Vili úgy ült le, hogy a pad belenyekkent.</p>
				<p>Csajkás Tibor pedig fölállt.</p>
				<p>Némán zsebkendőjére mutatott. Csupa vér volt. Lucskos lett tőle a keze is. A
               tikkasztó hőségben eleredt az orra vére. Pár csöpp a lécpadlóra hullott.</p>
				<p>Kiment a mosdóhoz, hogy letisztogassa magát. Bámulta a falakat, melyeken tanárok
               nevei szerepeltek, főként Fórisé, bohó, teljesíthetetlen kívánságok kíséretében. Az
               ammóniáktól szúrós levegőben majdnem elájult. Ki kellett nyitnia az ablakot.</p>
				<p>Az iskolaudvaron végignyargalt a tavaszi förgeteg, fákat cibálva, ajtókat csapkodva.
               Dörgött, villámlott. Nagy csöppekben potyogott a zápor.</p>
				<p>Nemsokára fölzendült a csengő édes, megváltó szava. Oláh Gyuszi az utolsó vonalat
               húzta statisztikai táblázatán, s kiderült, hogy tanárja ezúttal a Vilivel való
               vitában harmincegyszer használta a “jaj”-szót, tehát rekordot javított.</p>
				<p>Novák alig hagyta el a tantermet, Vili mint egy faun fölugrott padja tetejére. Szinte
               a mennyezetig ért. Öklét magasra emelte, a tanár után rázta:</p>
				<p>- No megállj, ezért még szorulsz. Csak letegyem az érettségit.</p>
				<p>Ezt a sötét, zajos tanteremben kevesen hallották. Huszár Bandinak és Petőfinek
               azonban még egyebet is mondott, amin azok úgy nevettek, hogy a hasukat fogták. Később
               leszállt a padról, megragadta számtan- és fizikakönyvét, s teljes erejéből a földhöz
               vágta. A padló porzott.</p>
				<p>Így végződött a nyolcadik osztály utolsó számtan-fizika órája.</p>
			</div>
			<div type="chapter">
				<head>XII</head>
				<p>Erősen esett.</p>
				<p>A diákok az utcán hármasával-négyesével egy esernyő alá szorulva tárgyalták az
               izgalmas esetet, mely az imént zajlott le a nyolcadik osztályban, s következményeiről
               vitatkoztak.</p>
				<p>Novák megvárta, míg a zivatar elvonul.</p>
				<p>Vili viselkedését nem tekintette különösebb fegyelmi vétségnek. Részéről máris
               elintézettnek vélte azzal, hogy a magáról megfeledkezett fiút hanyagsága miatt
               megszégyenítette, s neveletlensége miatt mint osztályfőnök nyilvánosan
               megdorgálta.</p>
				<p>De azért elővette tanári zsebkönyvét, felütötte a rendtartásnál, melyet szinte
               kívülről tudott, hogy lássa, vajon a vallás- és közoktatásügyi minisztérium által
               jóváhagyott szabályzat miképp intézkedik erre vonatkozólag.</p>
				<p>Ezt olvasta:</p>
				<p>“Fegyelmi büntetések. 1. A tanár által való magános figyelmeztetés és intés a tanuló
               hibájának kellő megvilágításával; 2. szigorú feddés az osztályfőnök által; 3. az
               osztály előtt való nyilvános megdorgálás; 4. az igazgató elé idézés, ki ez
               alkalommal, ha szükségét látja, tanácsolja a szülőknek a tanuló csendes eltávolítását
               az intézetből; 5. tanári szék elé idézés azzal a figyelmeztetéssel, hogy nem javulás
               esetén kizárják az intézetből; 6. a tanuló kizárása a saját intézetből vagy a
               helybeli középiskolákból; 7. oly esetben, midőn félreismerhetetlen az erkölcsi
               romlottság, s ez bármely intézet erkölcsiségét veszélyeztetné, az ország összes
               iskoláiból való kitiltás (v. ö. 1883: XXX. tc. 18. §).”</p>
				<p>Ami a vétség erkölcsi megítélését illeti, föltétlenül helyesen cselekedett: csak a 3.
               pontig ment el, erre viszont rákényszerült, igaz ugyan, hogy szemtelennek nevezte,
               sőt bikficnek és meláknak is, de ez diáknak nem nagy sértés. Elhatározta, hogy beéri
               ezzel. A többi már fontoskodás lenne. Most, a tanév végén, nem akarta kedvét szegni
               ennek a szerencsétlen flótásnak, s újabb fájdalmat okozni derék, becsületes apjának,
               kihez évek hosszú során át szíves ismeretség szálai fűzték. Jegyet sem írt be,
               semmit. Hadd tanuljon, gondolta, talán még lehet belőle ember, aztán meglátja, mit
               tud majd az érettségin.</p>
				<p>Amikor minden tanulóifjú eltávozott az intézetből, akkor jött ki Liszner Vili,
               egyedül, a túlsó járdán. Talán nem volt esernyője, s az eső végét várta, talán
               szégyellte magát, s nem akart a többiekkel találkozni.</p>
				<p>Novák az emeleti ablakból, melyet az eső hólyagossá tett, megfigyelhette őt.
               Födéltelen fizikakönyvét kabátja zsebébe gyűrve, két kezét nadrágzsebébe dugva
               erőltetett meneteléssel gyalogolt, hogy meg ne ázzék. Sapkáját kissé szemére
               húzta.</p>
				<p>A tanár mosolygott rajta. Alig foglalkozott vele még ennyit. Emlékezetében
               föl-fölötlött egyik-másik kedves növendékének az arca, érdekelte magánéletük, családi
               körülményük, de az ilyenféle rossz diákokat csak elhanyagolandó mennyiségnek
               tartotta. Vili is úgy élt lelkében, mint massa iners, nyers
               tömeg, álmos, nehezen mozgatható kamasz, ki nem sok vizet zavar. A puskaport semmi
               esetre sem ő találta föl.</p>
				<p>Novák mire lejött, már nem esett.</p>
				<p>Miután hazaért, otthon a verandán sakkozni kezdett.</p>
				<p>Ökölbe szorított bal kezére támaszkodva a világgyűlölő mozdulatával szemlélgette a
               bábokat, melyek a régi, repedezett viaszkosvásznon sorakoztak, s olykor-olykor húzott
               egy figurát, méregetve szemével azt a láthatatlan ellenfelet, ki nem ült a szemben
               levő nádszéken. Föladványokat oldott meg, könyvből.</p>
				<p>Hilda most megsajnálta az apját.</p>
				<p>Valahányszor így egyedül látta, elmerülve töprengő gondjaiba, maga se tudta, miért,
               már mint kislány, azt képzelte, hogy az apja boldogtalan, s hamarosan valami
               balszerencse éri.</p>
				<p>Tétovázva, attól tartva, hogy majd elkergeti, lábujjhegyen háta mögé lopózott, s két
               kezével befogta szemét.</p>
				<p>- Ki az? - kérdezte tőle, hangját elferdítve. - No, találd ki - szólt -, ki az?</p>
				<p>Novák, ki fölébredt fekete-sárga álmából, tréfált:</p>
				<p>- Várj csak, várj csak. Tudom. Valami kis boszorkány. Csak az lehet.</p>
				<p>És mikor leánya levette szeméről a kezét, rátekintett.</p>
				<p>- Ugye kitaláltam? - és megölelte Hildát.</p>
				<p>A sakkbábukat félretolta.</p>
				<p>Künn a kertben bólongtak a vizes lombok, eső múltán a gyöpön csigák haladtak, lassan,
               nyálazva.</p>
				<p>Hilda ilyen kibékülések után nagyon kedves szokott lenni. Csacsogott, mulattatta
               apját, elkápráztatta figyelmességével. Virágot hozott be a kertből, az íróasztalára
               tette. Nem is egy leány kedvessége volt ez, hanem egy asszonyé.</p>
				<p>Másnap kirándultak a közeli erdőbe, Hilda csirkét sütött, bort vitt, együtt ebédeltek
               a réten, s koccintottak a kis bádogszilkékkel.</p>
				<p>Ez a kibékülés mélyrehatóbbnak, alaposabbnak látszott, mint az előzőek, s a változás
               bármily érthetetlenül gyors is volt, Novákban azt a hitet keltette, hogy leánya jó
               útra tért. Hilda sohase ment el hazulról, csak ővele, sétálni. Beléje karolva haladt
               a korzón, mint engedelmes kislány, se jobbra, se balra nem tekintett, ha pedig
               zajosabb férficsoportok közeledtek, lesütötte szemét.</p>
				<p>Különben minden megszűnt, ami azelőtt zajossá tette a házat. Nem rázták a kilincset,
               nem hangzottak föl estefelé a sivító füttyjelek. Süket, vak volt körötte a világ. A
               posta nem működött, a futárok pihentek. Flóri néni se járt hozzájuk, ki a spiritiszta
               szeánsz megzavarása óta kissé duzzogott Novákra. Hilda élvezte a nyugalmat, melynek
               megvoltak a maga jó oldalai; nem kellett örökösen elrejteni ezt-azt, hazudozni,
               alakoskodni, s így élete az újonnan fejlett szülői barátság oltalmában egyszerűnek,
               majdnem kívánatosnak tetszett.</p>
				<p>Novák is gyakrabban tartózkodott otthon. Mihelyt megtartotta óráit, hazasietett, s
               leányával beszélgetett. Mind a ketten szerettek beszélgetni. Az apa küzdelmes
               diákéveiről mesélt, a bécsi kávévacsoráiról. Most nem kellett küszködnie. Kertje
               mindent megtermett, fizetéséből félre is rakhatott. Hilda önmagáról akart hallani. Az
               apa elmesélte kisleányos csínyjeit, vadóc furcsaságait. Egyszer, még kilencéves se
               volt, valamiért kikapott, erre nefelejcs-koszorút font a kertben, fejére tette,
               fölmászott a padlásajtón át a háztetőre, s onnan semmi könyörgésre sem akart lejönni,
               egészen estélig, pedig az eső is esett, s megázott, mint valami kis veréb. A leánynak
               ez nagyon tetszett.</p>
				<p>Hilda zongorázott az apjának. Finoman, érzéssel játszotta Chopin Esz-dúr
               nocturne-jét, az anyja kedves darabját, melyet a megboldogult gyakran zongorázott, s
               halála előtt egy héttel is ennél hagyta nyitva a hangjegyfüzetet. Ködszerű mélaság
               áradt a szobára a nocturne-ből, olyan fájdalom, mely régi volt, úgy rémlett, az
               embernél is régibb. Novák a karosszékben hallgatta.</p>
				<p>Aztán, mikor leereszkedett az alkonyat, s a virágok lehelni kezdték illatukat,
               kimentek a kert hátsó részébe, hol idegenek nem láthatták őket. Az apa állványt
               cepelt, leánya hosszú tokot, melyben rézcsövek, lencsék álltak. Csillagot néztek a
               gimnáziumi messzelátón, mely náluk maradt azóta, hogy Novák egy áprilisi éjszakán
               megmutatta a nyolcadik osztálynak a csillagos égboltot.</p>
				<p>A távcsövön a hold sárga volt és lyukacsos, mint az ementáli sajt. Novák magyarázta a
               gyűrűs hegységet, a kialudt tűzhányókat, a néma tengereket, melyek ezen a levegőtlen
               bolygón találhatók.</p>
				<p>- Mi az a mélység ott? - kérdezte leánya, míg a távcsőbe nézett.</p>
				<p>- Az völgy. A Kétségbeesés Völgye.</p>
				<p>- Furcsa név. Miért hívják úgy?</p>
				<p>- Mert itt nem terem semmi. Örökösen kopár.</p>
				<p>Egymás után tünedeztek föl a lencsén az égbolt többi ékszerei, az ametisztfényű,
               gyengéd-rózsaszín pontocskák, melyek hamarosan kiszaladtak a csőből, mert azalatt a
               Föld a pályáján tovarohant az űrben.</p>
				<p>- Gyorsan kukkants be, kislány - szólt az apja -, elröpül.</p>
				<p>- Mi ez?</p>
				<p>- Berenice haja.</p>
				<p>- Jaj, de szép - csodálkozott Hilda. - Szőke.</p>
				<p>- Igen, sárgás.</p>
				<p>- Berenice. Ki volt az?</p>
				<p>- Egyiptomi királyné.</p>
				<p>- Szép haja lehetett.</p>
				<p>Látták a Szaturnuszt, a Jupitert, a Kassziopeiát, a Végát, az Aldebaránt. Arab
               hitregékben éltek.</p>
				<p>- A Vénusz - szólt Novák.</p>
				<p>- Nini - mondta Hilda -, hogy lobog. Élnek itt emberek?</p>
				<p>- Aligha. Ott nagyon nagy a hőség. A mi szervezetünk nem bírná ki. De itt könnyűek
               volnánk. Röpülni tudnánk.</p>
				<p>- Miért nem is születtünk ott?</p>
				<p>Novák a messzelátót megfordította. Igen fényes csillag reszketett a lencsén.</p>
				<p>- Ez a Szíriusz - jegyezte meg.</p>
				<p>- Olyan kékes. Ide se lehet elmenni?</p>
				<p>- Nem.</p>
				<p>- Soha?</p>
				<p>- Soha.</p>
				<p>- Milyen messze van?</p>
				<p>- Ah, nagyon messze. Ezt számmal nem is lehet kifejezni. A csillagászok fénnyel mérik
               a távolságot, mert az a leggyorsabb. Egy másodperc alatt körülbelül háromszázezer
               kilométert rohan. Gondold el, hogy egy sugár szakadatlanul száll az űrben, egy évig.
               Az a fényév. Hát a Szíriusz oly távol van tőlünk, hogy egy fénysugara tizenhat év
               alatt jut el a földre. Az a fénysugár, melyet most látsz, Hilda, ott a messzelátóban,
               az a csillogás, mely most a szemed érinti, akkor indult ide, a földre, mikor te
               megszülettél, kislányom.</p>
				<p>- Azóta folyton rohant?</p>
				<p>- Folyton.</p>
				<p>- És csak most ért ide hozzám - szólt Hilda.</p>
				<p>Levéve szemét a csőről, egy szilárd pontot keresett, szédült a végtelenben. Megfogta
               apja kezét.</p>
				<p>- Ó, de messze vagyunk.</p>
				<p>- Mondd inkább, hogy ők vannak messze mitőlünk.</p>
				<p>- Mégis jó volna egyszer odaröpülni.</p>
				<p>- Minek? Jobb nekünk itt lenn, a földön.</p>
				<p>Novák virzsíniája vöröslött a sötétben. A kaszárnyákban több helyütt a takarodó
               zengett, trombiták felelgettek egymásnak. Tizenegykor Jámbor a szomszédban
               tárogatózni kezdett, fújta a bús kurucnótákat. Ezt még megvárták, aztán éjfél felé
               rendszerint lefeküdtek.</p>
				<p>Egy délután Novák ásott a konyhakertben. Épp a földbe roppantotta az ásót, mikor
               Gergely, ki az iskolából jött, átadott egy gyalulatlan faládikát, melyben csomagokat
               szokás küldeni.</p>
				<p>- A tanár úrnak jött - szólt. - Az iskolába. Postán.</p>
				<p>A tanár hóna alá kapta a faládikát, bevitte a dolgozószobájába.</p>
				<p>Azt hitte, hogy a chemnitzi gyár az elektrométert küldte el, ezt a kedves, finom kis
               műszert, melyet rég megrendelt az intézet.</p>
				<p>Maga bontotta föl, óvatosan.</p>
				<p>Kívülről rá volt írva: “Vigyázat, törékeny!”
            </p>
				<p>De amint félrehajlította a gyaluforgácsot, melybe a küldemény be volt bugyolálva,
               hátradöbbent.</p>
				<p>Nem fizikai műszer volt az, nem is törékeny holmi, hanem más. Valami ocsmányság.</p>
				<p>Lecsapta a faládika fedelét. Rajta a saját nevét látta, kátránnyal mázolt nyomtatott
               betűkkel: “Novák Antal főgimnáziumi tanár úrnak”. Hihetetlen, hihetetlen.</p>
				<p>- Vigye ki - szólt oda Gergelynek, ki mögötte állt, s látta, hogy micsoda. - Dobja a
               szemétbe. Az ablakokat pedig nyissa ki.</p>
				<p>- Biztosan valami diák - mondta Gergely.</p>
				<p>- Azt mondtam - ismételte Novák -, vigye ki. Nem kérdeztem. Akkor beszéljen, ha
               kérdezik. Előbb azonban nyissa ki az ablakokat. Szellőzzön. Itt nem lehet megmaradni.
               Gyalázat - tette hozzá, nem tisztázva, hogy ez a megjegyzés a küldeményre
               vonatkozik-e, vagy az iskolaszolga kotnyelességére.</p>
				<p>Ez az ügy kelleténél jobban fölizgatta.</p>
				<p>Körülbelül így töprengett:</p>
				<p>Senki sincs fölvértezve az emberi aljasságok ellen, melyek álarcos furfanggal
               betörnek tulajdon otthonunkba, névtelen levelek, piszkos küldemények alakjában, s
               elmérgezik nyugalmunkat, anélkül hogy a tetteseket átadhatnók a törvény szigorának
               vagy a társadalom jogos megvetésének. A bölcs nem törődik velük. Tovább megy
               mellettük.</p>
				<p>De bárhogy vigasztalta magát, nem sikerült kiverni fejéből, szüntelenül rá kellett
               gondolnia. Az undort érezte, gyomra fölkavarodott, s tódultak kínzó gondolatai: mégis
               ki küldhette? Gergely azt mondta, hogy diák, de véleményét nyomban visszautasította,
               s magában se merte ezt föltételezni. Van-e olyan vásott, minden emberi érzésből
               kivetkezett tanulóifjú, ki ilyesmire képes? A fekete kéz stílusa hasonlítható hozzá.
               Aztán mit akarhat vele? Az egésznek semmi, de semmi értelme. Aki ilyesmire
               vetemedik, az csak műveletlenségéről tesz tanúságot.</p>
				<p>Föltéve azonban, de meg nem engedve, hogy mégiscsak diák az illető, nem tudta
               eldönteni, hogy kit gyanúsítson. Egy harmadikos járt az eszében, kit kiállított, s
               egy hatodikos, kit megszidott, meg Liszner Vilmos, de az már nagy, komoly fiú,
               meglett ember. Nem tartotta érdemesnek, hogy tovább kutakodjék. Hiszen megtorló
               lépéseket tenni úgyis ostobaság. Csak a háládatlanság fájt atyai lelkének, annyira,
               hogy könny csillant meg dióbarna szemén.</p>
				<p>Hilda észrevette lehangoltságát. Tréfásan szólt neki:</p>
				<p>- Apus rosszkedvű - és tagolta a szókat, mint egy verset -, apus rosszkedvű.</p>
				<p>Novák kedvetlenül legyintett:</p>
				<p>- Nem vagyok rosszkedvű, kislányom. Csak fáradt vagyok. Sok a dolgom. Nagyon sok a
               dolgom...</p>
			</div>
			<div type="chapter">
				<head>XIII</head>
				<p>Vilit reggel az osztályban diadalordítás fogadta.</p>
				<p>Ez nemcsak önérzetes viselkedésének szólt, hanem főképp annak, hogy lenyiratkozott.
               Birkanyírás volt, mégpedig nagy. Nullásgéppel vágatta le kondor sörényét, otthagyta a
               borbélyműhely padlóján, hogy futás közben ne csapkodjon többé szembe, és súlyával is
               könnyebb legyen.</p>
				<p>Az előadások a nyolcadikban befejeződtek.</p>
				<p>Ami társadalmi élet volt még, az kizárólag a városerdőben központosult. Vili futott,
               Huszár Bandival és Petőfivel, a többiek nézték.</p>
				<p>A fasor mellett katonai lövőtér terült el. Kurta német vezényszavak röpködtek. Egy
               százados, valami cseh, ficánkoltatta lovát, kardját kirántva. Kék ruhás bakák
               mozogtak a mezőn, hirtelen hasra vágódtak, fölugrottak, puskával kezükben szaladtak
               előre, a század egyszerre sütötte el puskáját a lángoló égbe. Úgy tetszett, mintha a
               golyók lombokat söpörnének, megsebesítenék a levegőt, s magát a felhők közt ülő
               Istent is. Játéknak látszott az egész, üde, tökéletes játéknak. Vili örömében a fák
               felé ugrált. Glück Laci komoran szemlélte. Ő kiérezte ebből a komolyságot, az élet
               irtózatos nyerseségét.</p>
				<p>Készültek a versenyre. Kihozták a nyújtót, cölöpöket vertek le, nemzetiszín
               zászlócskákkal díszítették a kaput, melyen majd bevonul a közönség, a fasor
               bejáratánál. A versenyre odatódult az egész város, megjelent a tanári kar is. Vili
               egy új sárga futónadrágban szaladgált ide-oda, melyet még nem láttak rajta. Ásta a
               startgödröt, kiabált, rendelkezett. Letarolt koponyáján szétállott a füle.</p>
				<p>A verseny oly meglepetést hozott, melyre senki se volt elkészülve. Vili rosszul
               indult, lemaradt már az előfutamban, s a döntőbe nem is került belé. Huszár Bandi
               lett az első. Botrány támadt. Vili azzal vádolta bajnoktársát, hogy előzött. Huszár
               Bandi három bátyja védelmezte az öccse ügyét, a tömeg éljenzett, fütyült. Vili fejébe
               csapta sportsapkáját s otthagyta őket, csak Petőfivel közölte, hogy az egésznek Novák
               Antal az oka, ki ott állt a célnál, s gúnyosan nézte őt.</p>
				<p>Mindez nem keltett olyan feltűnést, mint ahogy megérdemelte volna. A diákoknak nem
               volt idejük foglalkozni Vili kudarcával, tanulniuk kellett. Vili reggelenként Glück
               Lacival ült nagy, világos diákszobájában, s megadóan engedte magára ömleni azt a
               szóáradatot, mely házitanítója szájából eleven forrásként patakzott. Tibor is tanult.
               Mindenki tanult.</p>
				<p>Az osztályvizsgán könnyen átestek. Novák Antal csak a legjobbakat feleltette. Vili a
               Pythagoras-tételt kapta, a szamarak hídját, s miután tudott valamit, mindenki
               csodálatára még ő se hasalt el.</p>
				<p>Hasonlóan folyt le egy hét múlva az írásbeli is. Remegtek akkor, mikor az igazgató
               kibontotta a pecsétes borítékból a tételeket, s Fóris, az őrködő tanár több ízben
               komolyan figyelmeztette őket a csempészés, az “úgynevezett” puskázás komoly
               veszedelmére. Az úgynevezett puskázást mégiscsak megszervezték. Oláh Gyuszi azt
               tervezte, hogy egy alkalmi hektográffal sokszorosítja majd a tételek megoldását,
               egyszerre huszonhárom példányban, hogy a tudást, amint a mai demokratikus időkhöz
               illik, mindenkinek közkincsévé tegyék. Ez nem sikerült egészen. De mikor Fóris
               rendőrszeme nem vigyázott rájuk, s fölváltotta őt Biró Gyurka, majd Tálas Béla, a
               vizsgázók hirtelen rosszullétről panaszkodva sűrűn kérezkedtek ki, és a megbeszélt
               helyen, a mosdó vízvezetékében gyűrött irkalapon meglelték a problémát, melyet
               bejövet lemásoltak, s nyíltan kézről kézre adtak. Ennek tulajdonítható, hogy Tompa
               virágregéinek erkölcsi alapjáról, Lessing hervadhatatlan érdemeiről, a határozatlan
               egyenletről meglehetősen egyformán vélekedtek, s Homérosz és Tacitus szavait majdnem
               egyöntetű stílusban tolmácsolták.</p>
				<p>Utána következett azonban a haddelhadd, az a háromheti idő, mely az írásbelit
               elválasztja a szóbelitől.</p>
				<p>Jaj, csak már vége volna, csak már vége volna. Mert ezt tovább nem bírták
               elviselni.</p>
				<p>Mégis elviselték.</p>
				<p>Az éjszakák világoskékek voltak. A világoskék éjszakákon nem tudtak aludni.
               Beszüremkedett az azúr derengés kis szobájukba. Paplanukra sütött a holdvilág.
               Forró szél rázta ablakukat. Függönyeiken illatok tolakodtak be, buja, izgató szagok,
               melyek megzavarták elméjüket. Nem tudtak aludni.</p>
				<p>Ha elaludtak, mindjárt fölébredtek. Falnak fordultak, hogy reggel négykor
               fölkelhessenek, s kimehessenek a városerdőbe tanulni. Virradt már, mikor
               elaludtak.</p>
				<p>Akkor álmodtak. Azt álmodták, hogy találkoztak Pascallal s karonfogva sétáltak Titus
               Liviusszal. Azt álmodták, hogy fölébredtek, és már réges-rég leérettségiztek. Aztán
               fölébredtek.</p>
				<p>Ez az ébredés megint eléjük szökkentette azt, ami van. Nem, még mindig nincsenek túl,
               ég-föld között lebegnek, lézengve. Eleget tettek két nehéz kötelességüknek, az
               osztályvizsgának, az írásbelinek, az igazi azonban most jön. Már nem is jártak
               iskolába, és sokszor úgy rémlett, hogy kicsapták őket. Elég volt eddig, nyolc évig,
               tizenkét évig, s itt közvetlen a cél, a végső erőfeszítés előtt oly csüggedés fogta
               el mindnyájukat, hogy elaléltak.</p>
				<p>Gyűlölték az iskolát. Szívesen fölgyújtották volna, lerombolták volna, a földdel
               egyenlővé téve, mint Marius Carthagót, sóval hintve talaját, hogy többé ne nőjenek ki
               falai. Mi mindent nem kívántak ők a gimnáziumnak, melyről tanárjaik oly édeskedő
               szeretettel beszéltek, a tanintézetnek s a tanintézet kebelének is, melyből az embert
               ki szokás zárni. Szavakba nem tudták foglalni azt a dühöt, félelmet,
               türelmetlenséget, mely lüktetett bennük.</p>
				<p>Most a maguk felelősségére tanultak. Sok elbújtatott, apró jegyzet volt a lapok
               alján, sok homályos célzás a szövegben, a képletek közt: ezeket rágták, bagózták,
               rendszertelenül, az elmulasztott kötelesség, az önvád keserűségével. Azok az
               intelmek, melyekkel éveken át gyötörték tanárjaik, visszacsengtek fülükbe, és most
               önmaguk ellen szögezték. Hányszor hallották: “majd az érettségin...”, vagy “önből,
               édes fiam, nem lesz semmi...” Lehet, hogy igazuk volt. Maga a semmiség környékezte
               őket, az űr.</p>
				<p>A lidércnyomás pedig visszatért. Tönkre fognak menni, és koldulnak egy utcasarkon,
               kiveti magából a dolgozó polgárok tisztességes társadalma, apjuk meg sem ismeri őket.
               Nem lesz ruhájuk, betevő falatjuk. Aztán más, szörnyűbb dolgok is várakoznak rájuk,
               melyeket már kifejezni se lehet.</p>
				<p>Magukra maradtak. Egyedül az Ostor című, ritkán megjelenő,
               időszaki sajtóorgánum csattogott, az a zsaroló lapocska, melynek szerkesztője Bahó
               Attila volt, egy többször bukott diák s büntetett előéletű álhírlapíró. Cikkeiben
               hemzsegtek az íráshibák, melyeket jóakarói sajtóhibáknak minősítettek. Szellőztette a
               tanárok magánügyeit, közönséges gyilkosoknak nevezte őket. Tavasz jöttén rendszeresen
               megindította hadjáratát a gimnázium ellen, melyről igen rossz emléke lehetett, főképp
               az érettségi “elavult, embertelen intézményét” ostorozta, mely eddig is “számos
               áldozatot szedett az ifjúság köréből”. A diákok között ingyen osztogatta a
               példányokat, s cikkei itt bizonyos helyesléssel is találkoztak. Sajnos, az Ostor még nem rendelkezett olyan befolyással és tekintéllyel,
               hogy hamarosan bármi eredményt lehetett volna remélni férfias föllépésétől.</p>
				<p>A valóság az volt, hogy a napok egyre múltak. Főképp az utolsó kettő volt rettenetes.
               Minden összezavarodott fejükben. Sokszor azt hitték, hogy mindent tudnak, aztán
               látták, hogy semmit se tudnak. Betűről betűre kezdték bevágni az egészet, erre
               azonban már nem futotta az idő. Inkább az érettségiről beszélgettek, kiszínezték
               képzeletükben azt, amit hallottak felőle. Az érettségit is díszteremben tartják, a
               diákokat már nem ültetik padokba, hanem székekre, arra a három székre, mely közvetlen
               a főigazgató asztala előtt van, hogy ne súghassanak. Látszólag megbecsülés, de
               valójában alattomos csapda. Ah, micsoda csapda.</p>
				<p>Végre az utolsó huszonnégy órában teljes erővel jelentkezett a szurkolás, az az
               érzés, mely lámpalázból, szédülésből, fejfájásból, oldalnyilallásból, émelygésből,
               hascsikarásból tevődik össze. Ismerték már régebbről. Latin-, görög-, számtan-,
               fizikaórák előtt kaptak belőle kis adagokat. Akkor hamar elmúlt. Most állandóvá vált,
               percről percre növekedett, a végtelenig és lehetetlenig. Jaj, semmit se tudok. Jaj,
               beteget jelentek. Jaj, el se megyek. Közben pedig mormolták magukban a tananyag
               valami jelentéktelen részét.</p>
				<p>Amint ilyen állapotban szédelegtek a városban, csodálkoztak azon, hogy künn az utcán
               semmi se változott. Liszner bácsi kinyitotta, becsukta boltját, emberek fölkeltek,
               lefeküdtek. Tanárok tűntek föl a vendéglő előtt, s bementek villásreggelizni. Nekik
               minden évben van érettségijük, semmi okuk, hogy ne mulassanak. Mit is tudtak ők az
               ifjúság gyötrelméről. Azt mondogatták nekik, hogy a fiatalság az egyetlen kincs, az
               öregkorral jönnek a szenvedések, betegségek. A diákok azonban irigyelték őket.
               Mennyire utálták már a szép ifjúságot, mely sehol se kap tiszteletet, becsülést,
               mindenütt lenézik, kisemmizik, mindig előre köszön és vár: megvetik akkor, ha
               szegény, nem kell a pénze akkor, ha gazdag. Még a pincérek is kiküldik őket a
               kávéházból, bármily borravalót adnak, s később följelentik a tanároknak. Inkább
               csúzos vénséget, kopasz fejet, epekövet, mint ezt a boldogságot. Tiszteletet,
               becsülést, elég a szép fiatalságból, mely csupa kín és megaláztatás. Azért várták oly
               türelmetlenül, hogy végre-valahára elmúljon.</p>
				<p>Este, a fél héti vonattal megérkezett Vécsey Jeromos, a főigazgató. Szikár, magas,
               szigorú pap volt, ismert tudós, kitűnő pedagógus. Hintón hajtatott a plébániára, ott
               szállt meg. Az Ostor egy vezércikkben kiadta utolsó dühét.</p>
				<p>Néhányan látták a városban. Oláh Gyuszi szerint az igazgatóval is alig beszélt, a
               tanárokkal nem fogott kezet, s különösen paprikás hangulatban volt, mert erre az
               osztályra évek óta “haragudott”. Kisdiákok, kik találkoztak vele, öt lépésről
               köszöntek neki, mint közkatonák a tábornoknak. Mindenki szinte lábujjhegyen járt.</p>
				<p>Reggel nyolckor aztán, mikor bementek a gimnáziumba, mint egyéb napokon, de most már
               ünnepi-feketében, legtöbben szalonkabátban, a szóbeli előtt elérkezett az a mozzanat,
               mikor mindnyájan eggyé váltak a félelemben. Hát csakugyan itt volt, hihetetlen
               gyorsan, az érettségi, az a gyehenna, melyről ősz urak is verejtékezve álmodnak,
               harminc-negyven év múlva. Az érendők kisebb-nagyobb csoportokban álldogáltak a
               díszterem mellett, komoly emberekhez illő méltósággal, a második emeleti folyosón.
               Mindenkin látszott, hogy kevesebbet aludt, hiányosabban táplálkozott. Ebeczky Dezső,
               Glück Laci is komor volt. Oláh Gyuszi már nem ugratta a többieket, azt mondta, hogy
               tartsanak össze, majd csak lesz valahogy. Tibor egy ideges ásítást gyűrt össze
               kesztyűs markában, s ledobta a földre, mint használt selyempapírt. Huszár Bandi vidor
               arca egy árnyalattal elhalványodott. Packa, ki általában Petőfihez hasonlított, most
               ahhoz a Petőfihez hasonlított, ki a segesvári csatatéren haldokolva írja szíve
               vérével a honi rögre ezt a szót: “Hazám”. Jámbor szeme véres volt a virrasztástól, öt
               nap óta nem evett, izzadt tenyereit összeszorította, kérte, hogy ne szóljanak hozzá,
               ne ijesszék és biztassák, s úgy tekintett maga elé, hogy hozzá képest egy haldokló
               tekintete a halál előtti másodpercben vidámnak mondható.</p>
				<p>Vili közönyösen bámult erre a társaságra, mely ölelkezett a rémülettől. Ő egy
               ablakdeszkán ült, meglehetős nyugodtan, s életében először a hullámok
               interferenciáját olvasta, lassan és kényelmesen, s Isten tudja miért, babonásan
               hitte, hogy pont ebből fog felelni.</p>
				<p>Novák Antal Gergellyel a díszterembe sietett, hogy ott valami rejtélyes, de
               kétségtelenül fontos előkészületet tegyen.</p>
				<p>Egy ajtóhasadékon bekukucskáltak: látták a színteret.</p>
				<p>A díszteremben székek álltak padok helyett, ravasz udvariassággal, azok a székek,
               melyekre az ünnepélyeken a közönséget ültetik, egy hosszú asztal, tele irománnyal,
               előtte az a három szék, melyen a három felelő foglal majd helyet. Irtózatos volt.</p>
				<p>A tanár intett, hogy bejöhetnek. Jámbor két térdre ereszkedett a folyosón, kezét
               imára kulcsolva. Lassan indultak. Elhelyezkedtek a székeken.</p>
				<p>Berobbant a főigazgató, a hórihorgas, száraz, aszott arcú Jeromos. Majdnem világinak
               látszott. Ő is szalonkabátot viselt, nem reverendát, csak a nyakán az aranyláncon
               lógó aranykereszt jelezte papi mivoltát.</p>
				<p>A diákok eleinte rá se mertek nézni. Inkább Biró Gyurkával szemeztek, ki a tanárok
               között ülve kedélyes mosollyal bátorította az ifjúságot, mely őt gondolatban tegezte,
               s fölfohászkodó alázattal litániázta: “Gyurka, segíts, édes Gyurka, csókoljuk a
               szíved közepét, könyörülj rajtunk.”</p>
				<p>- Azt hiszem, kezdhetjük - szólt a főigazgató érdes madárhangján, az igazgatóhoz
               fordulva, minden ünnepélyesség nélkül.</p>
				<p>Ez mindenkinek szólt. Kezdhetjük az érettségi vizsgálatot. Nem a vizsgát, mert az,
               gyerekek, nem főnév, hanem melléknév.</p>
				<p>A termen a vesztőhely csöndje lebegett. Olyan pillanat volt ez, mint mikor az ügyész
               így szól a porkolábhoz: “Vezessék elő az elítéltet.”</p>
				<p>Kiment az első három. Mélységesen meghajolt a főigazgató úr őméltósága előtt, ki
               viszont nem hajolt meg előttük mélységesen. A tiszteletadás egyoldalú volt. Ő egy
               aktát olvasott.</p>
				<p>Amikor a fizikához érkeztek, Novák fölkelt, előrejött a táblához.</p>
				<p>Ebből a tárgyból elsőül Kertész felelt, ki közepes tanuló volt. Néha elakadt. A
               vizsgáztatók nem segítettek, nem is korholták, csak levonták a tanulságot, végre ez
               már igazán nem gyerekjáték. De pár pillanat múlva, hogy mondott egyet-mást, a
               főigazgató bólintott, “jól van, nagyon jól van, fiam”, s mozdulatából látszott, hogy
               átengedte. A keblek megkönnyebbültek.</p>
				<p>Ebeczky Dezső nem is felelt, hanem előadott, mint egy egyetemi magántanár. Kezébe
               vette a tételt, élvezetesen hallgatott egy darabig, mintha nem tudná, majd megeredt a
               szava, erre-arra célzott, föl akarta ölelni az egész tananyagot, s akkor se
               hallgatott el, mikor a főigazgató néhány dicsérő szó kíséretében helyére küldte,
               úgyhogy valósággal karhatalommal kellett eltávolítani székéről. Glück Laci hadart,
               krétákat tört, magyarázott. Huszár Bandi, Petőfi, Csajkás Tibor megállta a sarat, még
               Jámbor is, ki lidércnyomásában édesen mosolyogni próbált a főigazgatóra.</p>
				<p>Vilire aránylag későn került a sor, úgy dél felé. Bizonyos magyarázhatatlan
               optimizmus fogta el, mikor szalonkabátjában kiment, s a tételt kihúzva leült a
               székre.</p>
				<p>Novák ekkor odahajolt a főigazgató füléhez, súgott valamit. Vili ezt észrevette. És
               szentül meg volt győződve, hogy most tekeri ki a nyakát. Hátra is fordult,
               tanulótársai felé. Intett a kezével, hogy vége.</p>
				<p>A mennyiségtan és természettan tanárja arra kérte a főigazgatót, hogy tanúsítson
               elnézést e kiváló bajnok irányában, ki más téren dicsőséget szerzett Sárszegnek. Erre
               a főigazgató elkérette írásbeli dolgozatát. Sokáig keresték. Megint beszélgettek.
               Vili várt, mint az elítélt, hogy a hóhér nyakára tegye a hurkot, s összeszorítsa.</p>
				<p>Most a főigazgató, megigazítva orra nyergén a pápaszemet, ránézett, keményen. Vili is
               keményen nézett vissza, őrá és Novákra.</p>
				<p>- Önnek kérem - hápogott a főigazgató -, kissé részletesebben kell majd felelnie.</p>
				<p>Vili elolvasta a tételt, mely reszketett kezében: a rezgőmozgásról kellett beszélnie.
               Novák pár szóval igyekezett bevezetni őt a rezgőmozgás rejtélyébe.</p>
				<p>- Hagyja őt, kedves tanár úr - szólt a főigazgató -, ezt a fiú is tudja. Látom az
               arcáról.</p>
				<p>A főigazgató nem volt jó jós. Vili tudta, hogy mi az a mozgás a szabadban, de hogy mi
               a rezgőmozgás, azt már nem tudta. Legfölebb annyit, hogy valami mozgás, mely
               rezeg.</p>
				<p>Biró Gyurka reszkettette a kezét, hogy segítsen. Ábris igazgató lelket akart belé
               önteni.</p>
				<p>- Bátorság, fiam, bátorság.</p>
				<p>Vili hallgatott, mint azon az utolsó órán. Novák arra kérte, hogy legalább a hozzá
               intézett kérdésekre válaszoljon egyszerű igennel és nemmel, abból is meggyőződhetnek,
               hogy érti-e. Vili erre se volt hajlandó.</p>
				<p>- Hallatlan makacsság - szólt a főigazgató.</p>
				<p>Novák is kijött a sodrából:</p>
				<p>- Harapófogóval se lehet belőle kihúzni a szót - mondta és az asztalra csapott. -
               Mindig ilyen.</p>
				<p>Vili fumigálta őket. Öt percig ült helyén, vértanúfejét lehajtva. A főigazgató
               hangosan tárgyalt a tanárokkal, s hogy letelt az idő, csak ennyit jegyzett meg, két
               kezét magasba emelve:</p>
				<p>- Mit csinált ön, kérem, nyolc évig? - majd a tanári karra nézve, ezt mondta: -
               Köszönöm.</p>
				<p>Vili fölkelt, helyére ment, katonai díszlépésekkel, mire a főigazgató visszahívta őt,
               s megkérte, hogy kissé csöndesebben távozzék.</p>
				<p>Ugyanez ismétlődött meg, mikor Vilit aznap mennyiségtanból, másnap latinból és
               görögből vallatták. Meg se mukkant.</p>
				<p>Harmadnap különben a szóbeli befejezettnek volt tekinthető, csak néhányan feleltek
               még. Mindenki lerázta a nehezét.</p>
				<p>Tibor is fölsóhajtott: érett már, kezében az élet. Édesanyjától levelet kapott,
               melyben közölte, hogy egy hét múlva itt lesz, s együtt utaznak haza. Ennek az
               ígéretnek nem tudott úgy örülni, mint máskor. Semmi megkönnyebbülést, szabadulást sem
               érzett. Miután túlesett az érettségi izgalmán, a másik izgalom fogta el, melyet a
               tanulás csak ideig-óráig tudott elnyomni. Karján még mindig ott csillogott a
               lánc.</p>
				<p>Csak pár napja volt még ebben a városban. Elindult sétálni, hogy még egyszer
               megnézzen minden fát, követ, melyhez annyi emléke tapadt. Maga se tudta, hogyan és
               miért, egyszerre Novák tanár házának kerítése előtt állt, s Mari közeledett, ki a
               kapun akkor lépett ki, egy piaci kosárral.</p>
				<p>Mari a régi ismerős láttán elámult, s meghazudtolva mord természetét, fecsegni
               kezdett, azzal a szószátyársággal, mellyel a nők egymás ügyéről beszélnek. Hilda egy
               hónap óta beteg, nem eszik, nem alszik szegényke, alig lehet ráismerni. Az öreg
               szakácsné, ki pólyában is látta őt, kicsinynek, gyámoltalannak tüntette föl, úgyhogy
               Tibornak megesett rajta a szíve.</p>
				<p>Tibor pár pillanatig gondolkozott. Aztán beküldte Marit az üzenettel, hogy szeretne
               tőle elköszönni.</p>
				<p>Hilda azonnal kijött, egy pecsétes, rongyos, bő háziruhában, melyet eddig még nem
               látott rajta. Nagyon megviselt volt, arca duzzadt, szeme, máskor tüzes szeme lágy és
               bágyadt, mint a tehéné. Idegennek tetszett, mikor kezet fogott vele. Ebben a
               kézfogásban egyikük sem ismerte föl a régit.</p>
				<p>- Csak búcsúzkodni jöttem - mondta Tibor.</p>
				<p>- Isten vele - szólt Hilda.</p>
				<p>Magázták egymást.</p>
				<p>A leány elmondta, hogy többnyire fekszik. Önmaga iránt való részvétlenséggel sorolta
               föl betegsége tüneteit. Aztán arról beszélt, hogy ő is nemsokára elutazik az apjával,
               Velencébe.</p>
				<p>Tibor háziasnak, egyszerűnek találta a szegényes pongyolában, de érdektelennek.
               Ballagtak a kis utcán, a város vége felé. A fiú semmit se kért számon, nem
               vádaskodott, udvarias volt, mint azzal, kit először lát. Hilda lehajtotta fejét.
               Csöndesen sírt.</p>
				<p>A fiú ezt nem akarta észrevenni. Percekig szótlanul ment mellette. Csak mikor
               kiértek, ébredt arra, hogy megint hozzá futott, s megszegte becsületszavát, melyet
               tanárjának adott. Már mindegy volt.</p>
				<p>Hilda egy dűlőúton ráemelte könnytől fátyolos szemét, és minden átmenet nélkül így
               szólt:</p>
				<p>- Ne menj el. Vígy magaddal.</p>
				<p>- Hová?</p>
				<p>- Akárhová. Veled megyek.</p>
				<p>Tibor komoran állt sötét szalonkabátjában, a sárga búzatáblák közt. Hilda megragadta
               kezét, olyan kétségbeeséssel, mintha a haláltól félne, s valamibe meg kellene
               fogóznia, hogy el ne essék.</p>
				<p>- Ments meg. Itt tovább nem lehet... - dadogta. - Szökjünk el.</p>
				<p>- És aztán?</p>
				<p>- Mit bánom én - szólt s fölszegte dacos, imádandó fejét.</p>
				<p>Ez a leány, ki egyébként egy kis bohém színésznőhöz hasonlított, most olyan volt,
               mint egy heroina. Gyöngesége szánalmat ébresztett a fiúban.</p>
				<p>Parasztmenyecskék dolgoztak a földeken, kik fejüket pipiszkendővel kötötték be, s a
               vetésből föltekintve nézték ezt a két fiatalt. Hilda pipacsot, búzavirágot szedett.
               Cipője fehérlett a nyári portól, mintha liszttel öntötték volna le.</p>
				<p>Az országúton egy útszéli kereszt állt, alatta mécs égett. Ott letérdepelt a földre,
               s kezét összetéve imádkozott.</p>
				<p>- Teérted imádkoztam - mondta, mikor fölkelt -, hogy mindig jobban szeresselek.
               Miértünk.</p>
				<p>Még sohase szerették így egymást.</p>
			</div>
			<div type="chapter">
				<head>XIV</head>
				<p>Már csak az utolsó részleteket kellett megbeszélniök.</p>
				<p>Hilda másnap reggel a temetőben várta Tibort, családi kriptájuknál, mely előtt egy
               márványangyal sírt, két szomorúfűz között.</p>
				<p>A leány megölelte a márványangyalt, elbúcsúzkodott anyjától, s a sírnál megesküdött a
               fiúnak, hogy soha többé senkivel se beszél, csak ővele.</p>
				<p>Tibor tízkor az érettségi bizonyítvány kiosztásánál idejében megjelent.</p>
				<p>Már nem félve attól, hogy elkésnek, fölsétáltak utoljára a gimnáziumba, ugyanabban az
               ünnepi ruhában, melyhez halálos verejtékük tapadt. Leültek a díszterembe, mely annyi
               szorongásukat látta.</p>
				<p>Minden úgy volt, ahogy napokkal ezelőtt. A három széket, melyen feleltek, még nem
               vitték el, a hosszú asztalt is elborította még a sok ügyirat, jegyzőkönyv,
               dolgozat.</p>
				<p>Bevonult a tanári kar a főigazgatóval és igazgatóval az élén.</p>
				<p>Ábris igazgató csiptetője két üvegét egymásra hajlítva olvasta az eredményt. Egy
               hivatalnoknak látták őt, nem tartották már oly fontosnak, amit mondott. Közölte,
               hogy 23 érettségire jelentkezett tanulóifjú közül megérett 22, mégpedig: 5 jelesül,
               12 jól, 6 középszerűen.</p>
				<p>- Egy tanulóifjút - szólt halkabb hangon -, sajnos, vissza kellett utasítanunk.</p>
				<p>Mindenki tudta, hogy ez szegény Liszner Vili, ki négyből “nyert” elégtelen
               érdemjegyet: latinból, görögből, mennyiségtanból és természettanból. El se jött.</p>
				<p>A főigazgató szólásra emelkedett.</p>
				<p>Hangja ezúttal is ridegül csengett, de amit mondott, az nyájas volt, s ebből azt
               következtették, hogy nem is oly rossz ember, csak a modora nyers.</p>
				<p>- Uraim - kezdte.</p>
				<p>Erre a szóra, melyet először intéztek hozzájuk, mind fölfigyeltek. Egyesek
               kiegyenesedtek, hogy arcukba hulljon, mások vállukat tartották oda, hogy lovaggá üsse
               őket. De akadtak olyanok is, kik elvihogták magukat, mert pukkasztónak találták, hogy
               ők már urak.</p>
				<p>Uraim, uraim. Halljátok-e? Kéjes, borzongató érzés ez, nagyobb, mint az első
               hosszúnadrág, furcsább, mint az első hónaljszőr serkedése, a bajusz ütközése. Már
               urak vagytok, urak mindnyájan. Te is, Zöldy, hiába röhögsz ott, nyomorfi, te is úr
               vagy, az istenfádat.</p>
				<p>A főigazgató, ki hazafias pap volt, folytatta:</p>
				<p>- Hazám reménye, magyar ifjúság! Önök pár pillanat múlva elhagyják ezt a
               tanintézetet. Annyi munkájuk, küzdelmük színterét, s nevelőiket, az igen tisztelt
               tanár urakat, kik önökbe csepegtették a tudást, és atyjuk helyett atyjuk...</p>
				<p>Ez már unalmas volt és hosszú. Csak Ebeczky Dezső hallgatta, a többiek színlelték a
               figyelmet, alig várták, hogy szabadulhassanak.</p>
				<p>Novák nézte őket. Milyen kedvesek voltak ezek a fiúk, mind, mind, nagy
               fiatalságukban, hamvas tapasztalatlanságukban, gyermeteg reménységükben. Hiába
               szenvelegtek, hogy romlottak, hiába hitték, hogy züllöttek, mert néhányszor átlépték
               a fegyelmi szabályokat, s titokban elkövettek pár diákcsínyt, azért az ártatlanság
               tekintett becsületes férfiszemükből, a tizenkilenc éves fiúk angyali tisztasága.
               Atyai szeretettel vezette őket osztályról osztályra. A főigazgató arról elmélkedett,
               hogy az élet, az igazi élet tulajdonképpen most végződik. Ami jön, az szürke és
               hétköznapi, mert a gimnáziummal zárul az első, öntudatlan, boldog fiatalság. Ezt
               akarta ő megóvni bennük, amikor hangjuk kamaszosan változott, s kissé visszatartotta
               őket, hogy hosszabbítsa ifjúságukat. Lélekben elbúcsúzkodott tőlük. De mintegy
               kifejezve tiltakozását a főigazgató gondolkodása ellen, még egyszer rájuk tekintett,
               s ezzel a pillantással magasztalta az élet e bájos, korán múló idilljét.</p>
				<p>Csakhogy az máris eltűnt. Künn a folyosón tündéri gyorsasággal előkerültek kabátok
               ujjaiból, sarkokból a lenge és mégis szemtelen-hetyke nádbotok. Némelyiknek Gergely
               nyújtotta oda ezüstbotját, mellyel szüleik meglepték őket. A fiúk hadonásztak,
               magukhoz szorították, mint az erő és férfiasság jelképét. Novák egész bot-erdőt
               látott maga előtt. Sokan máris kifelé rohantak, hogy minél hamarább rágyújthassanak,
               s nyilvánosan elismertessék jogukat az élvezethez, a méreghez.</p>
				<p>Igazán csak az utcán lélegzettek föl. Végre, végre itt a legnagyobb nap, melyre
               vártak, a beteljesülés napja. Úgy tetszett, hogy nem is az utcán voltak, hanem az
               életben, melyről a főigazgató beszélt.</p>
				<p>Minden szabad már. De mi az a minden? És mi az a szabad? Mégis szabadság, szabadság.
               Petőfi, szabadság lánglelkű apostola, ugye mindent szabad? Repülni, mint a sas, föl
               az égbe, viháncolni a földön, mint a harmadfű csikó. Nincs már semmi gát, semmi
               tilalomfa. Nekirohantak a levegőnek, de ez nem lökte vissza őket. Hová, merre? Az
               okosabbak zavarba jöttek ettől a szabadságtól, nem tudtak vele mit csinálni. Az első
               nagy örömet fölváltotta az első nagy csalódás.</p>
				<p>Azért mégis sok mindent szabad. Elsősorban cigarettázni, nyilvános helyen, szivarozni
               is, amennyit kedvük tartja. Egész nap, egész éjjel dohányozhatnak, ehetik a dohányt,
               míg be nem rekednek és rosszul nem lesznek tőle. Orrukon engedhetik ki a füstöt,
               bodrosan és karikásan, még a tanárok előtt is. Oláh Gyuszi és Petőfi a gimnázium
               előtt nyomban rágyújtottak. Mikor azonban kijött a kapun Novák, Tálas Bélával és
               Fórissal, kikapták szájukból a cigarettát, köszöntek, sokkal illedelmesebben, mint
               azelőtt.</p>
				<p>Köszönni se tartoznak már. Ezt ingyen adták, ajándékul.</p>
				<p>Huszár Bandi a leányokat magyarázta. Azokkal karonfogva mehetnek a korzón, meg is
               csókolhatják őket akárhol, kinek mi köze hozzá? Igaz, legtöbbjüknek alig volt
               leányismerőse. Húgaik barátnőivel is félszegen beszélgettek, rosszul érezték magukat
               társaságukban.</p>
				<p>Mi marad hát az egészből? Pajtások, sarokba vágni a könyveket, feltüzelni mind.
               Ezeket azonban el lehet adni szeptemberben a diákpiacon. Leghelyesebb felejteni.
               Felejteni mindent, amit magukba szedtek, először a számtant és görögöt, majd a
               fizikát és latint, felejteni minden rendhagyó igét, azt is, mikor született Kisfaludy
               Károly, és mikor halt meg Berzsenyi Dániel. Sajnos, felejteni se tudtak oly gyorsan,
               mint óhajtották volna.</p>
				<p>Egyelőre a cigarettánál maradtak. Újra rágyújtottak. Egyszerre kattantak az ezüst
               cigarettatárcák. Ők, kik nemrégen még őszintén lemarházták egymást, s világért sem
               adtak volna egy tollat, egy fél almát, levetkőzték tisztességesen bevallott, emberi
               önzésüket, s felöltve a polgári kedvesség kolduscondráját, váltig kínálgatták
               egymást:</p>
				<p>- Parancsolj, kérlek. De parancsolj az enyémből. Török. Majd aztán én is veszek.</p>
				<p>Ez volt az élet?</p>
				<p>Igen, ez volt az élet.</p>
				<p>Amíg így mendegéltek, valaki megpillantotta Vilit, ki kerékpárjával egy mellékutcába
               csapott.</p>
				<p>Utánakiabáltak. Nem állt meg.</p>
				<p>Bizonyára nem akart velük találkozni.</p>
				<p>De még egyszer utánakiabáltak. Akkor megállt.</p>
				<p>Leugrott kerékpárjáról, melyet maga mellett vezetett. Levertnek, nagyon szomorúnak
               látszott.</p>
				<p>Sportsapkája volt rajta, tornainge.</p>
				<p>Kopottnak, száműzöttnek érezhette magát ebben a társaságban, mely bottal,
               cigarettázva vette körül, kíváncsian. Nem tudtak hozzá mit szólni. Ő se beszélt
               eleinte.</p>
				<p>- Vége? - kérdezte.</p>
				<p>- Vége - szóltak - vége.</p>
				<p>Kereszteket írt cipője orrával az út porába. Kínossá vált a helyzet.</p>
				<p>Ebeczky Dezső indíttatva érezte magát, hogy mint a társaság alkalmi szónoka, pár
               tapintatos szót intézzen hozzá:</p>
				<p>- Mindegyikünket mélyen érintett - mondta - az eseted. Fogadd, kedves Vili, baráti
               részvétünket. Légy meggyőződve, hogy azért nem hagyunk el soha. Remélem, ma estére
               eljössz?</p>
				<p>- Hová?</p>
				<p>- Az érettségi lakomára.</p>
				<p>- Ugyan.</p>
				<p>- De ha meghívunk. A vendégünk vagy. Fizetünk.</p>
				<p>Vili kerékpárja csengőjével babrált. Csöngetett, hogy ne hallja, mit mond ez a
               gyüge.</p>
				<p>Aztán nyeregbe pattant, és elkarikázott.</p>
				<p>Csak hátát lehetett látni. Utánaröpült a por.</p>
			</div>
			<div type="chapter">
				<head>XV</head>
				<p>A kerékpár az adóhivatalig szaladt.</p>
				<p>Itt Vili fölment a második emeletre, hol az iktatóirodák vannak egymás mellett.</p>
				<p>Egyik ajtón be, másikon ki. Az elhanyagolt termekben kalapok, botok vascsacsikon.</p>
				<p>Egy farácsos hivatalnokkalitka előtt, hol az álló íróasztalokon nagy könyvek
               nyújtóztak, beszólt:</p>
				<p>- Próféta.</p>
				<p>Csúf írnok kelt föl, hasonló a majomhoz. Mintha majom volna, s azért tartanák
               ketrecben.</p>
				<p>Prófétának hívták a gimnáziumban, mert egy hittanórán, Illés prófétáról felelvén,
               csak ennyit tudott kinyögni: “próféta, próféta”. Szép nevét nem érdemelte meg.
               Különben Farkas Cézárnak hívták. De ezt sem érdemelte meg.</p>
				<p>Orrán csíptetőt viselt, a bandzsal szeme miatt. Szűk homlokán, melyet benőtt száraz,
               fölfelé fésült haja, a korlátoltság lakozott, az együgyűség. Ezzel a fejjel szokta
               döfödni a levegőt, mikor a gimnáziumban valamibe “belezavarodott”, valaha,
               diákkorában.</p>
				<p>Már tavaly kimaradt a hetedikből, véglegesen, mint ismétlő. Novák mind a két
               tárgyából könyörtelenül elbuktatta. Fóris egyből. Így bezárult tanulói pályafutása.
               Az adóhivatalba jött, tintanyalónak, úrnak. Sétapálcát viselt, cigarettázott a
               piactéren, újságot járatott, saját nevére. Gyermeke is született azóta. A diákoknak
               rendkívül imponált.</p>
				<p>Vilit kivitte a folyosóra, a pókhálós boltívek alá.</p>
				<p>- Próféta - szólt Vili -, baj van. Segíts rajtam, Próféta.</p>
				<p>- No? - kérdezte Próféta. - Csak nem?</p>
				<p>- De igen - mondta Vili. - Elhasaltam.</p>
				<p>- Ahá - kiáltotta Próféta -, ahá - és megragadta fogával az esetet, mint kopó a
               prédát, hogy többé ne engedje el.</p>
				<p>Vigyorgott. Vigyorgása fénylett a homályban.</p>
				<p>- Persze - bólintott -, Novák.</p>
				<p>- Az.</p>
				<p>- Mit mondtam? Mit mondtam?</p>
				<p>Csakugyan azt mondta Próféta, hogy Novák az érettségin el fogja buktatni Vilit,
               akármit tesz, akármennyit tanul. Most is olthatatlanul gyűlölte volt tanárját. Az
               idő, mely minden sebet behegeszt, az övét nem gyógyította meg.</p>
				<p>- De Fóris - tette hozzá Vili szerényen -, az is.</p>
				<p>Próféta Fórist nem annyira utálta. Ő is megbuktatta ugyan tavaly, de csak egyből,
               aztán az tavaly már “megkapta” tőle.</p>
				<p>- Novák - sóhajtott maga elé Próféta, mintha valami gyalázatosságot mondana, s meg
               akarná vele bélyegezni az illetőt -, Novák Antal. Jellemző.</p>
				<p>A sóhajtást kifújta melléből. Vili felé fordult.</p>
				<p>- Mind a kettőből?</p>
				<p>- Mind a kettőből. De Fóris is. Összesen négyből.</p>
				<p>- Négyből - ismételte Próféta, s latra vetette az eredményt. - Az sok - mondta.</p>
				<p>Sokallta. Ő tavaly csak háromból. Igaz, hogy mint ismétlő.</p>
				<p>- Bizony - válaszolta Vili -, az sok.</p>
				<p>Próféta még mindig nem emésztette meg a hírt, forgatta szájában, csócsálta, s arcáról
               nem tűnt el a vigyorgás, mely holmi lesújtó gúnynak készült, de csak idétlen
               torzmosoly lett belőle.</p>
				<p>- Novák - dünnyögte -, a Kobak, a Butykos. A gazember - és hogy fokozza -, a Tóni, a
               Tóni. Novák doktor Tóni. Olvastad, mit írtam róla az Ostor-ban?</p>
				<p>- Nem.</p>
				<p>- Hát olvasd el. Jól odakentem neki. És most mit teszel?</p>
				<p>- Tudja a fene.</p>
				<p>- No, várj csak - szólt Próféta -, no, várj csak.</p>
				<p>Mint a sebészorvos, kit sürgős műtétre hívnak, vette szalmakalapját, otthagyta a
               hivatalt. Ma délelőtt nem körmöl.</p>
				<p>- Gyere - szólt Vilinek, míg lefelé ugrált a lépcsőn -, majd elviszlek.</p>
				<p>- Hová?</p>
				<p>- Bélushoz. Czeke Bélushoz.</p>
				<p>- Ki az?</p>
				<p>- Méregkeverő.</p>
				<p>- Mi?</p>
				<p>- Gyógyszerész. Itt a szomszédban. Nem ismered?</p>
				<p>- Nem.</p>
				<p>- Mindjárt megismered. Nagyon jó fiú.</p>
				<p>A közben volt, egy macskaugrásnyira, a régi kis patika, melyet tulajdonosa, egy
               gyógyszerész özvegye, egészen Czeke Bélus gondjára bízott.</p>
				<p>A gyógyszerészsegéd a gyakornokszobában unatkozott, fehér köpenyben, melynek
               gallérját fölhajtotta, hogy bohémesebb legyen.</p>
				<p>Próféta berontott hozzá:</p>
				<p>- Elhoztam Vilit - szólt Bélus felé. - Mutatkozzatok be.</p>
				<p>Czeke kezet nyújtott Vilinek. Csak ennyit mondott:</p>
				<p>- Czeke.</p>
				<p>Vili csak ennyit:</p>
				<p>- Liszner.</p>
				<p>Kezeltek.</p>
				<p>Bélus még egyszer kezét nyújtotta, fölajánlva a tegezést.</p>
				<p>- Szervusz.</p>
				<p>Vili, ki még nem tudott úri társaságban viselkedni, nem viszonozta. És ezért nem is
               beszélt hozzá közvetlenül, csak Prófétán keresztül, egyes harmadik személyben.</p>
				<p>Bélus bókolt:</p>
				<p>- Te vagy az a bajnok? Sok szépet hallottam felőled. Tizenegynyolc. Az nagyon szép
               eredmény, barátom. Tizenegynyolc.</p>
				<p>Vili hallgatott.</p>
				<p>Czeke Bélus, úgy látszik, még nem értesült tornaversenyi kudarcáról.</p>
				<p>Nem volt ő már bajnok. Diák se volt. Semmi se volt.</p>
				<p>- Hát - unszolta Próféta -, mért nem beszélsz? A Novák elbuktatta. Mind a kettőből.
               Négyből. Egy évre bukott. Egész évet veszt.</p>
				<p>Bélus összecsapta kezét:</p>
				<p>- Őt is?</p>
				<p>Mert Czeke Bélust is elbuktatta Novák mind a kettőből, az év végén, hatodikban. Ő is
               egész évet vesztett. Budapestre kellett mennie, ott egy magánintézetben rakta le a
               vizsgát.</p>
				<p>- No de ilyent - csudálkozott. - Téged. Szóval téged is. Ez nem nyugszik addig, míg
               ki nem pusztul minden diák. Mit mondtam? - fordult oda Prófétához. Ő is
               megjövendölte.</p>
				<p>- Igen - hagyta helyben Próféta -, a Bélus megmondta előre.</p>
				<p>Bélus megvetése jeléül a padlóra köpött, sercintve:</p>
				<p>- Piszok fráter.</p>
				<p>És nyomban hozzátette, hogy üres beszéd helyett a cselekvés mezejére lépjenek.</p>
				<p>- Mi lesz?</p>
				<p>- Vili - mondta Próféta - föl akarja jelenteni.</p>
				<p>- Kinek jelented föl? - kérdezte Bélus gúnyosan. - A sóhivatalnak? És mit érsz el?
               Árulkodni. Kapsz majd egy pirosnadrágot. Ezt kapsz érte - csipiszt mutatott
               feléje.</p>
				<p>Vili izgett-mozgott, dühtől forrva. Bélus ugratta:</p>
				<p>- Akarsz mérget? Nekem van. Adok. Becsületszavamra.</p>
				<p>- Minek?</p>
				<p>- Olyan mérget, hogy azonnal fölfordul. Elküldöd neki. Cukrászsüteményben. Azt
               megeszi. Szereti. Vagy húsban.</p>
				<p>- Ne izéljetek - tiltakozott Vili, fölháborodva a buta tréfán.</p>
				<p>Bélus nem hagyta abba.</p>
				<p>- Vizes kötél? Az se rossz. Akarsz egy erős kötelet?</p>
				<p>- Nem. Van nekem.</p>
				<p>- Van a Vilinek mindene - buzgólkodott Próféta -, kardja, pisztolya. Tyűha,
               tyűha.</p>
				<p>- Agyonlövöd? - ijesztette Bélus.</p>
				<p>- Szamár - válaszolta Vili, felejtve előbbi félszegségét, rátérve az egyetlen helyes,
               bizalmas hangra.</p>
				<p>Próféta sétapálcájával az asztalra vágott:</p>
				<p>- Ez kell neki, barátaim - és villámlott csíptetőüvege. - Mint Fórisnak.</p>
				<p>- Hát te voltál, Próféta? - kérdezte Vili ámulva. - Te voltál tavaly?</p>
				<p>- Én hát - suttogta Próféta.</p>
				<p>- Az jól sikerült. Használt is. Azt hallom, az idén Fóris már nem volt oly
               komisz.</p>
				<p>- No - szólt Vili. - Fóris az idén is elég komisz volt. És nem tudta meg senki?</p>
				<p>- Senki - dicsekedett Próféta. - Pedig az minden követ megmozgatott. Ide-oda
               futkosott, mint a bolond. Ügyesen kell azt csinálni. Érteni kell hozzá.</p>
				<p>Vili fölbátorodva elmesélte barátjainak, nagy derülésükre, hogy mit küldött
               Nováknak.</p>
				<p>- Nohát - szólt Bélus -, nagyszerű. Mire vársz még? Legjobb azt mindjárt melegében
               elintézni. Addig üsd a vasat, míg meleg.</p>
				<p>- Ma - indítványozta Próféta. - Ma a városerdőben vacsorálnak, ott sötét van.
               Piff-paff - és verte az asztalt.</p>
				<p>- Nem bánom - hagyta rá Vili.</p>
				<p>- De mivel? - érdeklődött Próféta.</p>
				<p>- Ezzel a bikacsökkel, ni - mondta Vili. - Majd a görcsös botom odaadom neked.</p>
				<p>Bélus, hogy rendbe jött a dolog, nyújtózkodott, mintha már unná.</p>
				<p>- Jaj, de álmos vagyok - ásított. - Tegnap úgy mulattunk, mint a hatökrös gazdák.</p>
				<p>Még egyet-mást hazudott, hogy most melyik úriasszonnyal van viszonya, s mennyi pénze
               van az apjának. De valaki benyitott a patikába, recepttel. Erre a márványasztalhoz
               állt, hivatalosan, üvegeket, tégelyeket emelt le a polcról, hogy gyógyszert készítsen
               a beteg emberiségnek.</p>
				<p>Mikor visszajött hozzájuk, így szólt:</p>
				<p>- Csak a fejét, hogy meg ne sántuljon.</p>
				<p>- Bízd ránk - mondták.</p>
				<p>Nyáron minden ünnepséget, táncmulatságot a városerdő faépületében szoktak tartani,
               mert van egy terme, melyben százan is elférnek, azonkívül a tornácon föl lehet
               teríteni, hol szabad levegőn vacsorázhatnak. Ezért esett a két főrendező, Ebeczky
               Dezső és Glück Laci választása a városerdei jó vendéglőre. Itt rendezték az érettségi
               lakomát.</p>
				<p>Novák Antal este fél nyolckor megcsókolta leányát:</p>
				<p>- Szervusz, kisleányom.</p>
				<p>- Szervusz, apus.</p>
				<p>- Nem félsz majd egyedül?</p>
				<p>- Nem.</p>
				<p>- Gergely itthon van. Mari is. Megvársz?</p>
				<p>- Meg.</p>
				<p>- Éjfél előtt hazajövök.</p>
				<p>Fórissal és Tálassal, kik közelében laktak, elindult. Csakhamar hozzájuk csatlakoztak
               az érettek. Ők kalauzolták a már sötét fasoron, hol futni szoktak. Oláh Gyuszi
               göröggyufákat gyújtott, s a sárgarigó füttyét utánozta.</p>
				<p>Gyertyalámpák, lampionok égtek, a tornácot friss lombok díszítették. A cigány
               rázendített egy diáknótára.</p>
				<p>Gyönyörűség volt végigtekinteni a hosszú asztalon. Csupa fiatal arc az abroszra
               helyezett borosüvegek, virágcsokrok között, kissé bágyadtak még a sok éjszakázástól,
               de már az elégedettség és beteltség nyugalma ömlött el rajtuk, hogy életük legnagyobb
               eseménye hátuk mögött van. Legtöbben frakkot viseltek, az első frakkot, mely pompásan
               simult vékony, izmos diáktestükre. A frakk mélyen kivágott ingmellén pedig üdén,
               pillangószerű könnyedséggel fehérlett - fehér a fehéren - a batisztnyakkendő.</p>
				<p>Komolyak voltak mind. Eltöltötte őket a tudat, hogy ez az első társadalmi
               szereplésük, most ülnek együtt első ízben felnőttekkel, mint egyenlők az egyenlőkkel,
               kik csak egy héttel ezelőtt még átallottak volna társaságukban vacsorázni. Ez
               önérzetet adott nekik. Igyekeztek tiszteletteljesen viselkedni, s mégis közvetlenül,
               szeretetre méltóan, ahogy házigazdákhoz illik. Most ők látták vendégül tanárjaikat:
               ők fizettek.</p>
				<p>Ezt tudták a tanárok is, és mintha szerényebbek lettek volna vendégi mivoltukban.
               Kopasz, galambősz fejeik, bajuszaik, szakállaik apaian tarkították a vendégkoszorút.
               Mélázó mosoly tűnt föl ajkukon, amint az elmúlt időre gondoltak, arra a nyolc évre,
               mellyel ismét öregebbek és arra, hogy egy csomó ember fölött megint végképp
               elvesztették hatalmukat. Novák, mint osztályfőnök, az igazgatótól nem messze foglalt
               helyet, Ebeczky Dezső és Glück Laci között.</p>
				<p>Itt-ott még kísértett egy-egy iskolai dolog. A kellemesen duruzsoló zajból
               kihallatszott egy régi magyar kódexíró neve, egy görög ige második aorisztosza, már
               mint távoli emlék. Gyáván incselegtek még utolszor a kiállott veszedelemmel, melytől
               nincs mit tartaniok, a zsebükben fügét mutattak neki. Most már tanárjaiknak is
               dicsekedhettek volna, hogy semmit se tudnak, sőt akármelyiknek minden súlyosabb
               következmény nélkül azt mondhatták volna, hogy szamár. De ezt nem tették. Lemosták
               magukról az iskola porát. Igaz volt-e ez? Talán nem is igaz. Jámbor kétkedett, hátha
               csak álom, s valami csoda folytán kijelentik, hogy minden érvénytelen, aztán bevonul
               egy másik bizottság, és újra érettségizni kell.</p>
				<p>A pulykasültet hordták föl, mikor váratlanul fölemelkedett Ebeczky Dezső. Kezében
               pezsgőspohár volt.</p>
				<p>Ki más is beszélhetett volna, mint Ebeczky Dezső? Olyan készséggel rendelkezett, mint
               egy ügyvéd vagy képviselő. Amikor társaival való vitában ezt jelentette ki: “Legyen
               szabad megjegyeznem...”, vagy ezt: “kénytelen vagyok leszögezni...”, mindenki
               bámulta. Ő tudta, mi a különbség románc és ballada között, s véleményét, teljes
               tisztelettel ugyan, de tanárjaival szemben is fönntartotta. Ő döntötte el, melyik
               diákköltemény érdemes a díszkönyvbe való írásra, melyik nem. Ő olvasta eredetiben
               Byront és Shelleyt, csak Ebeczky Dezső beszélhetett.</p>
				<p>Most is szerencsésen ütötte meg a hangot:</p>
				<p>- Nekem jutott az a megtisztelő föladat...</p>
				<p>Gyönyörű volt, amit mondott. Minden mondatának volt eleje és vége. Kerek, szép
               szólamok kacskaringóztak a levegőben. Biztosította a tanárokat, a volt növendékek - és ezt a szót erősen megnyomta -, a volt tanulók hűségéről, hálájáról, nem győzte eléggé hangsúlyozni, hogy az
               igazi tanulás, az igazi küzdelem csak most következik - a tanárok erre bólintottak -,
               s szerencsés fordulattal célzott az élet viharára, valamint arra a magra is, melyből
               egykor terebélyes tölgy lesz.</p>
				<p>Akik hallgatták, azok elérzékenyültek, mert az érzés, mely itt megnyilvánult,
               csakugyan őszinte volt, s közvetlenül hatott, mert körülbelül úgy fejezte ki, ahogy
               legtöbben elképzelték.</p>
				<p>A diákok pezsgőspohárral kezükben fölkeltek.</p>
				<p>Mikor az éljenzés, a jókedv tetőfokára hágott, valaki elkiáltotta magát:</p>
				<p>- Vili!</p>
				<p>- Kicsoda?</p>
				<p>- Vili. Nini, ott a Vili.</p>
				<p>- Az, az. Ki van vele?</p>
				<p>- Nem látom. Vili, Vili! - kiáltottak feléje újra.</p>
				<p>Mindnyájan fölálltak, s a gyertyalámpák táncoló fényében észrevették Vilit, ki egy
               fatörzs mögött ólálkodott valami ismeretlen alakkal.</p>
				<p>- Be kell hívni. Hívjátok be.</p>
				<p>Már indultak is többen, de Novák leintette őket.</p>
				<p>- Hagyjátok szegényt. Fájna neki. Hagyjátok.</p>
				<p>Nem is találták volna már ott. Vili a neve hallatára futni kezdett a sötét fák felé,
               a bikacsökkel, s meg sem állt hazáig. Utána Próféta, a görcsös bottal.</p>
				<p>Az érettek sok pezsgőt elfogyasztottak. Külön kéj volt tanároknak önteni. Immár nem
               tilos a szeszes ital élvezése sem. Az öregek szelíd-gyarló bűntársaknak mutatkoztak.
               Jámbor látta el a pohárnoki tisztséget, kitűnően, pedig ő csak “középszerűen érett”
               lett. Mit középszerűen érett? Érett volt már, ember, társadalmi lény, úr. Fürgén
               töltögetett, oda-odaszólva tanárjaiknak:</p>
				<p>- Még egy pohárral, kedves tanár úr. No de még egy pohárral.</p>
				<p>A tanárok ittak. Csak Fóris tette poharára kezét egy durva mozdulattal, zordul a
               pohárnokra tekintve.</p>
				<p>Novák végigjárta tanítványait, koccintott mindegyikkel.</p>
				<p>- Szervusz, fiam, Isten éltessen mindnyájatokat.</p>
				<p>Tibor asztalbontás után a cigányzene lármájában eltűnt.</p>
				<p>A városerdő előtt kétfogatú várta, abba beszállt.</p>
				<p>Hilda Flóri néninél a szalon díványán ült, és idegesen nevetgélt.</p>
				<p>Mikor meghallotta a kocsizörgést, mely hirtelen halkult a sarkon, búcsúzott. Csak egy
               vékony csipkekendőt hozott magával, meg egy selyem napernyőt. Sápadt volt, mint egy
               tearózsa.</p>
				<p>A sarkon várakozó kocsiba beugrott.</p>
				<p>Flóri néni, ki az ablakból kihajolt, látta, hogy a kocsis megostorozza lovait és
               elrobog.</p>
				<p>Vasúti jegyeiket előre megváltották. Az indóháznál a fiú kifizette a kocsist,
               karonfogva vezette a leányt a sínen álló személyvonat első osztályú félfülkéjébe.
               Egyetlen ismerőssel se találkoztak az elhagyott peronon. Annyira biztosnak érezték
               magukat, hogy a félfülke ablakát letolva kikönyököltek, s onnan nézték az éjszakai
               állomást. Nemsokára megzökkentek a kocsik, indultak.</p>
				<p>Sokáig bámultak kifelé, és mikor elhalványult az utolsó raktárlámpa fénye, s a
               homokbuckák között a sötét szőlők következtek, búcsút intettek ennek az átkozott,
               mégis kedves városnak, mely már csak gyöngén derengett feléjük, és kissé
               elszomorodtak.</p>
			</div>
			<div type="chapter">
				<head>XVI</head>
				<p>Novák Antal úgy tett, ahogy megígérte leányának: tizenegy után, kezet szorítva
               tanítványaival, eltávozott a lakomáról. Ebeczky Dezső, Oláh Gyuszi kísérte.</p>
				<p>Ebeczky Dezső az integrálszámítás iránt érdeklődött. Ő az iskola padjain túl is a jó
               diák maradt, s a magyarázatot, melyet előre megköszönt, a tanár arcába nézve
               hallgatta, félrebillent fejjel, mint valaha a tanteremben. Elvesztek, megtalálták
               egymást a végtelen térben és időben.</p>
				<p>Oláh Gyuszi elfogódottan ment tanára mellett, kivel még soha életében nem járt az
               utcán. Nem utolsó dolog ily szigorú, felnőtt férfival sétálni késő éjszaka, mikor
               diáknak nem szabad künn csatangolni. Ő nem figyelt arra, amit beszéltek, az időt arra
               használta föl, hogy közelről, tüzetesen szemügyre vegye Novákot. Botját, melyet
               majdnem minden diák megérintett már egy óvatlan pillanatban, hetedikes korukban
               betintázták, majd huzamosabb ideig a szenescsöbörbe, a köpőládába állították. Még
               látszottak rajta a tintafoltok. Nem bánta volna, ha már nem is látszanak.
               Szalonkabátját azonban még egyszer megfogta, hátulról.</p>
				<p>Mindhárman födetlen fővel, kalap nélkül ballagtak az enyhe éjszakában, mert az
               egészséges, azonkívül szép is, az Isten szabad ege alatt.</p>
				<p>A kerítésnél Novák elbúcsúzkodott tőlük. Ebeczky Dezső megjegyezte, hogy milyen jó
               levegő van, s Oláh Gyuszi felé fordulva, de a tanárnak szólóan fejtegette, hogy a
               lombok szénoxidot lélegzenek be, és oxigént lehelnek ki. Novák nem gondolt most
               ilyesmire. Amint arcába csapódott a kert hűvös, élő lehellete, a természet ragadta
               meg, mely a zöld dagályával elöntött mindent. A konyhakertben a gyér holdfényben
               nőttek az uborkák, mert azok éjszaka nőnek. Éji pompájukban aludtak a cserjék,
               illatosan susogva, mint álmukban a menyasszonyok. Fönn a gesztenyefákon fehér virágok
               gyertyái világították meg az útját.</p>
				<p>Minden marasztalta. A hintánál ásóját pillantotta meg, mellyel majd reggel dolgozik,
               s távolabb egy pöszmétebokornál a fülemüle rövid trillája tartóztatta. Csodálatos
               volt, nagyszerű volt, isteni volt. A nagy tudósok jobban ismerhették nála a
               természetet, de ennyire senki se szerette.</p>
				<p>Az elintézett munka jó tudatával ért dolgozószobájába. Megint egy nemzedéket
               kalauzolt ki az életbe, és nemsokára itt a szünidő is.</p>
				<p>Íróasztalán meggyújtotta zöld ernyős lámpáját, melyen, akár egy diák asztalán,
               vonalzók, törlőgumik hevertek. Szalonkabátját levetette. Hallgatódzott a hálószoba
               ajtaján, odatapasztotta fülét.</p>
				<p>Semmi nesz. Hilda lefeküdt volna? Kinyitotta az ajtót. Hilda ágya vetetlen volt.</p>
				<p>Zajosan végigment a szobákon. Mindenütt világos lett. A veranda üvegablakai tüzes
               fénnyel szögelltek ki a kertbe.</p>
				<p>Kereste itt-ott, a konyhában is, mert egyszer idebújt. Majd a kereső ösztönével
               visszatért oda, ahonnan elindult, az íróasztalhoz, s kezét ökölbe szorítva, maga elé
               meredt.</p>
				<p>A rajztömbön, melyen egy hajszálvonalas mértani ábra hevert, összehajtogatott
               levélkét látott.</p>
				<p>A levél így szólt: “Apus, ne haragudj ránk. Ma éjjel elutaztunk. Közösen határoztuk
               el. Másképp nem cselekedhettünk. Bocsáss meg nekünk. Hilda.”</p>
				<p>Az, amit olvasott, nem volt számára új. Még a szavak is, úgy tetszettek, ismerősek,
               ezeket várta. De most, hogy itt volt a csapás, melyet szeretett volna elhárítani,
               vagy legalább kitolni, hihetetlennek tartotta. Körültekintett, hogy lehetséges-e. Még
               egyszer az ágyhoz lépett. Hilda ágya üres. Akárcsak az édesanyjáé, ki meghalt. Csak
               még egy kicsit várt volna, egy évet, fél évet.</p>
				<p>Nagy, nehéz fejét kezére hajtotta. Nyerge Lázár ottmaradt a lakomán, kapatos
               hangulatban, de az se tudhat még semmit. Kihez rohanjon, éjfél után, fél egykor?
               Kabátját magára kapta, a szalonkabát helyett a barnát. Kit értesítsen barátai közül?
               Holnap az egész város erről beszélne.</p>
				<p>Mégis kitámolygott az utcára. Első, tétova gondolata az volt, hogy az állomásra siet,
               hátha megcsípi őket, vagy a hatósághoz fordul. Mást gondolt. Mindenre legjobb aludni
               egyet.</p>
				<p>Botja kopogott a kövezeten. A szőlők felé vette útját, hol a házak kunyhókká
               törpülnek, s csak itt-ott van egy úriasabb villa. Megállt egy kétablakos hajlék
               előtt, zörgött az egyik ablak rámáján.</p>
				<p>Kuvaszok ugattak mérgesen. Nagy sokára benn a szobában, látni lehetett, hogy gyufát
               gyújtottak, s az ablakból, gyertyával kezében, kihajolt egy leány.</p>
				<p>- Pepike - szólt Novák -, Pepike.</p>
				<p>A leány egy ingben volt. Álmos szemmel bámult az éjszakai, különös vendégre.</p>
				<p>- Te vagy az, Tóni? - kérdezte.</p>
				<p>Az orrán keresztül beszélt. Hangja azonban nem volt kellemetlen. Csupa kedvesség
               volt, csupa jóság.</p>
				<p>- Én - mondta Novák -, nyiss kaput, Pepike.</p>
				<p>- Mindjárt, Tóni - felelt a leány.</p>
				<p>Pepike másodunokatestvére volt Nováknak, két évvel idősebb nála. Nem tudni miért, nem
               ment férjhez, pártában maradt, az idő pedig lassan elmúlt fölötte. Ide menekült a
               szőlőkbe, a vincellérhajlékok közé. Rokonai nem törődtek vele, Novák se látogatta,
               már évek óta. Pepike ezt nem vette rossz néven, természetesnek tartotta, hogy nemigen
               érdeklődnek iránta - mi is van érdekes az ő életén? -, de valahányszor találkozott
               atyafiaival, valami bájos, rokoni mosoly sejlett föl sovány, kis arcán.</p>
				<p>- Mi az, Tóni? - kérdezte aggódva, míg kaput nyitott s befelé vezette szobájába. - Mi
               történt?</p>
				<p>Pepike nem csodálkozott azon, hogy ily későn zavarják. Olyan nyájasan mosolygott,
               mint mikor annak előtte vasárnap ebédre volt hivatalos hozzájuk, s leült asztalukhoz,
               nem a vendéghelyre, csak valahová alul, a szegény rokonok helyére.</p>
				<p>Ő már megszokta, hogy a rokonok csak akkor keresik, mikor baj van, vagy valamit
               kérnek tőle. “Pepike lelkem, nem jönnél el hozzánk, este színházba megyünk, te majd
               vigyázol a gyerekekre.” “Pepike, édes, képzeld, a kisleányomnak kanyarója van, lakj
               nálunk egy darabig.” “Pepike, szívem, jöjj el a lakodalomba, segíts egy kicsit a
               konyhában.” Gyászoló házakhoz is hívták, hogy felöltöztesse a halottakat, vigasztalja
               a családot, temetés alatt otthon maradjon, ügyeljen a ravatal szétbontásánál a
               gyászhuszárokra, és később kiszellőztesse a lakást. Azt, amit kívántak tőle, jól
               tudta elvégezni, oly lélekkel és szívvel, mint senki más. Lefektette a kicsinyeket,
               ápolta őket, sütött-főzött az esküvőkön, sírt a temetéseken, aztán mikor a szülők
               hazajöttek a színházból, vagy a gyermekek meggyógyultak, vagy a nászpár elutazott,
               vagy a gyászoló család visszaérkezett a temetőből, ő eltűnt, észrevétlenül, mint
               akire nincs többé szükség, legfölebb még egy napig ott maradt, hogy elkészítse a
               másnapi ebédet. Nem sokhoz értett, de ehhez nagyon.</p>
				<p>A tanár bement az alacsony szobácskába. Pepike az ágyát igazgatta, szégyellte a
               rendetlenséget. Pongyoláját összehúzta a nyakán, leányos-megható szeméremmel. A
               varrógépre letette a gyertyatartót.</p>
				<p>- Mi történt? - kérdezte még egyszer.</p>
				<p>- Ez - mondta Novák, s kezébe nyomta a levelet.</p>
				<p>Pepike olvasta a gyűrött írást, s bár ismerte Hildát, eleinte nem értette, miről van
               szó. Novák nézte ezt a hervadó, kedves leányfejet, a gyertyafényben aranyló szőke
               haját. Azon töprengett, miért kell így elpusztulnia szegénynek.</p>
				<p>A leány kezében, immár nyugodt, kihamvadt ujjai között remegni kezdett a lázas
               papírdarab. Úgy ejtette le az asztalra, mintha parázs volna és pörkölné.</p>
				<p>- Az történt - magyarázta Novák -, hogy megszökött. Ma este. Most éjjel.</p>
				<p>- Lehetetlen.</p>
				<p>- Igen - folytatta Novák -, itthagyott. Egy szó nélkül. Hilda. Az én Hildám.</p>
				<p>- Nincs otthon?</p>
				<p>- Hát persze, hogy nincs. Még mindig nem érted? Üres az ágya.</p>
				<p>- De hisz ez rettenetes - mondta Pepike, aki nem érzett semmi kárörömet, csak
               unokaöccsét sajnálta, hogy mennyire szenved.</p>
				<p>- Bizony rettenetes. Micsoda szégyen, kérlek. Nekem, ki felelős vagyok a
               tanintézetnek. A becsületem. Lehetetlen állapot.</p>
				<p>- Mit akarsz csinálni?</p>
				<p>- Fogalmam sincs.</p>
				<p>- Levelet kellene írni. Sürgönyözni.</p>
				<p>- Hová? Kinek?</p>
				<p>- Hát nem tudod a címüket?</p>
				<p>- Hogy tudnám? Azt se tudom, hová mentek.</p>
				<p>- A rendőrség?</p>
				<p>- Igen. Hogy botrány legyen.</p>
				<p>- Persze.</p>
				<p>- Nekünk az a legfontosabb - szólt Novák keményen -, hogy elkerüljük a botrányt. Azt
               mondjuk, hogy Pistáékhoz utazott Selmecbányára, nyaralni. Tavaly is ott nyaralt. Ezt
               elhiszik.</p>
				<p>Pepike nem fogta föl nyomban. Nem értette, hogy lehet hazudni.</p>
				<p>- Igen.</p>
				<p>- Aztán holnap fölkeresem Nyergét. Nála lakott a fiú. Majd meglátjuk.</p>
				<p>Hátratett kézzel sétált a szobában:</p>
				<p>- Talán utánautazom. Hazahozom. Ha tudniillik jönne. De nem jön. Te nem ismered. Én
               ismerem.</p>
				<p>- Szegény Tóni.</p>
				<p>- Én ismerem őt. Mindent megpróbáltam. Te nem tudod, mik történtek minálunk. Jaj,
               Pepike. Különben ki sem mozdulhatok. Az osztályvizsgák miatt. Most, mikor legtöbb a
               dolgom. Talán majd te utazol.</p>
				<p>- Szívesen.</p>
				<p>- Egyelőre várjunk - mondta Novák tompán, s leült. - Mindegy. Egészen mindegy.
               Itthagyott. Egyedül.</p>
				<p>Ez a szó, mely még nem hangzott el ebben a szobában, hol a magány lakott, a végtelen
               egyedüliség, szíven ütötte Pepikét.</p>
				<p>- Ne sírj - szólt Novák, s kezét a leány kezére tette.</p>
				<p>Egymáson pihent a két rokoni kéz, melyben majdnem egy vér csörgedezett, az a vér,
               mely nem kellett másnak. Úgy rémlett, hogy összefogtak ők, az árvák.</p>
				<p>Novák védekezett az ellágyulás ellen:</p>
				<p>- Ne sírj - szólt rá szigorúan, mint egy diákra. - Nem érdemli meg.</p>
				<p>Pepike gyorsan letörölte könnyeit. Már nem sírt.</p>
				<p>- Rossz leány - folytatta a tanár -, gonosz leány. Tizenhét éves sincs még.</p>
				<p>- Irtózatos.</p>
				<p>- Legjobb nem tudni róla. Hadd menjen, amerre lát.</p>
				<p>- És elveszi?</p>
				<p>- El. Azt mondja. Nem tudom. Semmi közöm hozzá.</p>
				<p>Künn az éjszaka vége felé közeledett. Valami kis levegőáram mozgatta a fákat, de még
               nem szürkült. Novák sötétben akart hazaérni. Kezet fogott unokanénjével. Az nem
               engedte el kezét, rátekintett, s az ő áldott jó hangján megkérdezte:</p>
				<p>- Jöjjek?</p>
				<p>- Jöjj, Pepikém. Másképp nem tudnám, mit csináljak, magam. A háztartás.</p>
				<p>Pepike összeszedte cókmókját, mely mindig készen állott egy utazókosárban, mint a
               színésznő ruhái. Szegényes kis ruhatár: egy hálókabát, egy fekete mamusz, egy vasfésű
               meg egy fogkefe.</p>
				<p>Még virradat előtt értek haza. Mind a ketten siettek.</p>
				<p>Novák följajdult, mikor belépett a házba. Csak most, az első ijedelem múltán mérte
               föl a veszteséget, hogy a félig szokott rémület megmerevedett, s újra eléje hullt.
               Hilda nem volt otthon. Elment, örökre.</p>
				<p>Pepike magára öltötte hálókabátját, fekete mamuszát, otthonosan mozgott a lakásban,
               melynek minden zegét-zugát ismerte.</p>
				<p>Utóbb akkor lakott itt huzamosabban, mikor Novák felesége haldoklott, s közvetlen
               utána, hogy Hilda mellett legyen valaki.</p>
				<p>Amint nesztelenül jött-ment hálókabátjában, a fekete mamuszában, egy baljós tündérnek
               tetszett, ki akarata ellenére is a rosszat hozza.</p>
				<p>Alig került-fordult Pepike, kihozott a konyhából két csésze kávét. Az egyiket Novák
               elé tette. Négy darab cukor volt a tálcán, egy szeletke fehér kalács, egy
               összehajtogatott, tiszta, kis asztalkendő.</p>
				<p>- Egyél, Tóni.</p>
				<p>Novák kavargatta a kávét.</p>
				<p>- Nem megy le a torkomon - mondta fojtott hangon, s eltolta a findzsát.</p>
				<p>- Ne izgasd magad. Rég vacsoráztál. Enned kell valamit.</p>
				<p>Megreggeliztek. Pepike keveset, de nem étvágy nélkül evett. Kivitte az edényeket,
               elmosogatta, s miután ágyat csinált magának a dolgozószoba melletti díványon,
               lefeküdt. Nem akarta megbontani sem a megboldogult asszonynak, sem Hildának az
               ágyát.</p>
				<p>Novák folytatta a rajzot, melyet megkezdett. Vonalakat húzott, logaritmust keresett,
               megfeledkezve mindenről, belemélyedt az ő világába, melyben tisztaság volt és rend.
               Milyen megnyugtató, hogy egy meg egy az mindig kettő.</p>
				<p>Reggel tízig dolgozott anélkül, hogy lefeküdt volna. Mikor Pepike bejött a szobájába,
               csodálkozva látta, hogy még mindig íróasztalánál ül. Csöndes szemrehányással
               suttogta:</p>
				<p>- Agyondolgozod magad.</p>
				<p>- Nem, lelkem - felelt -, már nincs semmi bajom.</p>
				<p>Fölállt. Csakugyan frissnek látszott. A viharos éjszaka gondja nyomot se hagyott
               rajta. Csak haja kuszálódott össze, amint munka közben fölborzolta.</p>
				<p>- Legalább mosdj meg.</p>
				<p>- Igen, szívem. Hozz egy kis friss vizet.</p>
				<p>Nedves szivaccsal dörzsölte nyakát, mellét, hátát, és modoros szokása szerint ezt
               mondogatta: “Jaj, de jólesik ez a kis mosdás”, “Fű, de remek”. A víz visszaadta
               rugékonyságát. Új ingbe bújt. Az érettekhez sietett, kik a fényképésznél már várták
               az udvaron, mind, Csajkás Tibort kivéve.</p>
				<p>Két leanderbokor között csoportképet alkottak. Középütt, az első ülő sorban
               karosszékben ült Novák Antal, ki egyik kezét a mellette jobboldalt ülő Glück Laci
               vállára tette, Ebeczky Dezső pedig, a balján, feléje tekintett. Utána a temetőbe ment
               velük, hogy annak a három fiúnak a sírjára, ki e nyolc év alatt elhalt, koszorút
               helyezzen.</p>
				<p>A gimnáziumban beszélt Nyerge Lázárral. Kollégája, féltvén nevelői hírnevét és anyagi
               érdekét, kitérően válaszolt kérdéseire. Csak később vallotta be, hogy Tibor
               eltávozása őt is megdöbbentette. Fogalma sincs, hol lehet.</p>
				<p>Pepike a verandán elfoglalta Hilda helyét, szemben a kapuval.</p>
				<p>Az első ebéd alatt váratlanul látogatójuk érkezett. Flóri néni libegett be gyöngyös
               ruhájában.</p>
				<p>Nem kajánságból tette ezt a látogatást, csak kíváncsiságból. Azt, ami történt, ő is
               fájlalta. Pusztán sopánkodni akart, bólongatni, sírni egy verset a
               szerencsétlenségen.</p>
				<p>De ügyetlenül viselkedett. Mikor megpillantotta az asztalnál ülő Pepikét, nem eléggé
               csodálkozott, s Hilda holléte felől se tudakozódott. Nováknak ez szemet szúrt.
               Komoran fogadta.</p>
				<p>Flóri néni mentegetődzött, hogy zavarja őket, kérte, hogy egyenek tovább, s bálokról,
               mulatságokról fecsegett. Rövid, rideg válaszokat kapott.</p>
				<p>- Nekem is mennem kell - szólt.</p>
				<p>- Maradj még, Flóri - mondta Pepike.</p>
				<p>Novák nem tartóztatta. Közönyösen nyújtott kezet.</p>
				<p>Flóri néni úgy távozott el, mint akit kidobtak.</p>
			</div>
			<div type="chapter">
				<head>XVII</head>
				<p>Azok a napok, melyek a riadalom és hajsza után jöttek, azt a nyugalmat hozták, mely
               halálesetek nyomában jelentkezik, mikor már ki van terítve a halott a másik szobában,
               a fájdalom enyhül, s a változhatatlanság láttán eltompul az izgalom is, csak a
               veszteség érzése erősödik, melyet el kell fogadni.</p>
				<p>Novák is így élt. Pepike egy szóval se említette a történteket, és ez jótékonyan
               hatott kedélyére. Csak a dohányzást fokozta, anélkül hogy észrevenné. A napi öt
               virzsíniáról fölment kilenc-tízig. Állandóan szájában lógtak a mindig kialvó,
               szalmaszálas szivarkák, mint mikor a magasabb matézis körébe vágó nehéz problémákkal
               vesződött. Nyilvánvaló volt, hogy ezt a kérdést is meg kell majd oldania, s nem
               helyezkedhet a nemtörődömség álláspontjára, amint első indulatában föltette.</p>
				<p>Két nap múlt el, és semmi hír sem érkezett róluk. Novák nem tudta elképzelni, hová
               szökhettek. Már az a gondolat is megfordult fejében, hogy “valami bolondságot
               követtek el”, s gyermekromantikából öngyilkosságot követtek el. Ekkor látta, hogy
               mégsem oly közönyös neki az egész, mint ahogy el akarta magával hitetni. Már mindenbe
               belement volna, csak tudná, hogy még élnek.</p>
				<p>Végre a harmadik napon Nyerge Lázár sürgönyt kapott a fiútól, ki arra kérte, hogy
               ottmaradt poggyászát küldje utána a pusztára, édesanyja birtokára. Novák sürgönyzött
               a grófnőnek, hogy leányát azonnal indítsa útnak.</p>
				<p>Hilda és Tibor rosszul utazott. Két ízben át kellett szállniok, órákig várakoztak a
               csatlakozásra, s a nap már magasan állott, mikor vonatjuk befutott a mezővároska
               elhagyott állomására, honnan a puszta szintén jó messzire volt. Tibor egyedül
               gyalogolt be édesanyjához, Hilda pedig egy padon várt, az indóházban. A birtokon
               béresek ebédeltek a földön, egy-egy ispán köszöntötte az úrfit. Délben tűnt fel
               előtte a Fertő tó tükre, meg a Mária Terézia korából való, szép, de kicsiny,
               elhanyagolt kastély.</p>
				<p>A vonaton mindent kiterveltek. Tibor csak édesanyjához fordulhatott, ki eddig semmit
               se tagadott meg tőle. A leány nevettetően átlátszó, döbbentően leleményes meséket
               eszelt ki, melyek megokolják idejövetelüket, a fiú azonban kezdettől fogva azon a
               véleményen volt, hogy leghelyesebb őszintén föltárni az egészet, megkérni anyját,
               hogy adjon szállást Hildának, mint vendégnek, míg az ügyet valahogy el nem intézik, s
               feleségül nem veheti őt. Ez a felfogás győzedelmeskedett.</p>
				<p>Édesanyja örült váratlan megérkezésének, de meg is ijedt. Tibor elmondott mindent. A
               grófnő egyetlen szóval se tett szemrehányást. Nagyon szigorú erkölcsi elveket
               vallott. Ha kisebb botlásról van szó, talán tiltakozik. De ez oly lesújtó volt, hogy
               nem is tiltakozhatott. Hallgatta, amint fia csöndesen beszélt, s éppoly csöndesen
               kérdéseket intézett hozzá. Finom volt. Magas műveltséggel rendelkezett, igazi
               értelemmel, mely azonnal átlátja a helyzetet, s miután más mód nem kínálkozott,
               elfogadta azt, amit fia indítványozott. Az ősemberi s a főúri morál közelebb van
               egymáshoz, mint a polgári: végleteikben találkoznak.</p>
				<p>E hosszú, több mint egyórás tárgyalás után, melynek során mindent
               meghánytak-vetettek, befogatott a csézába. A fiú maga hajtott az állomásra, hogy
               hazahozza a leányt, kinek már távolról intett. Hilda beszállt, haja röpködött a
               szélben.</p>
				<p>Egy teremben ült a grófnő, mikor Tibor eléje vezette őt. Hilda kezet csókolt. A
               grófnő fölkelt, élesen figyelte a leányt, kit eddig sohase látott. Bájosnak találta
               polgári-bohém ruhácskájában, regényes csipkefátyolában furcsának és
               nem-rokonszenvesnek. Azért megcsókolta homlokát.</p>
				<p>A grófnő egyik vendégszobában helyezte el, az ő szobája mellett, s utasítást adott a
               fehérkesztyűs inasnak, hogy tegyen az asztalra még két terítéket. Együtt ettek a
               nagy, komor ebédlőben, szótlanul.</p>
				<p>Hogy Novák sürgönye megérkezett, a grófnő nem tudott mit tenni, mert ez a sürgöny s
               az ő levele, melyet már első nap elküldött, keresztezték egymást.</p>
				<p>Ebben a tanárhoz intézett levelében, mely tele volt tűzdelve francia és német
               mondásokkal, a grófnő fogyatékos magyar helyesírással, idegenszerű, de folyékony
               stílusban általánosan ismertette a helyzetet, hat oldalon át, azt tanácsolva Nováknak
               és magának, hogy legjobb belenyugodni a történtekbe, melyeket, úgy látszik, Isten
               rendelt. Hilda az ő felügyelete alatt él, s fia azonnal megesküszik vele a
               templomban, mihelyt megkapja a frigyhez apai áldását. Hazamennie azonban
               lehetetlenség. Egy megtört szülő levele volt egy másik megtört szülőhöz,
               bocsánatkérés vagy vád nélkül, józan és egyszerű.</p>
				<p>Novák, miután teljesen megértette a helyzetet, elszörnyülködött. Udvariasan
               válaszolt, de sokkal rövidebben. Körülbelül azt írta, hogy cselekedjenek belátásuk
               szerint. Ő többet nem törődik leányával.</p>
				<p>Ezt a levelet vitte a főpostára, hogy föladja expressz-ajánlottan, egy fullasztó
               délután. Az aszfalt olvadozott cipőtalpa alatt.</p>
				<p>Elkerülve a népesebb teret, egy mellékutcán ment. Emberek nem jártak erre, mert meleg
               lévén, délutáni álmukat aludták az elsötétített szobákban.</p>
				<p>A főpostához közel, a mellékutca végén azonban hirtelen feltűnt valaki.</p>
				<p>Liszner Vilmos volt az.</p>
				<p>Azóta nem látta őt.</p>
				<p>Szembe jött vele, ismert kamaszjárásával, lóbázva hosszú karjait, melyeknek csuklói
               az elmaradhatatlan gumiszalagokkal most is kifityegtek kabátja szárából.</p>
				<p>Tíz lépésről mind a ketten észrevették egymást. A tanár részvétet érzett iránta.
               Elhatározta, hogy pár szót intéz hozzá, tanulásra serkenti, végre jövőre megérhet ő
               is. Csakhogy a diák, bár benne is izgalmat keltett a viszontlátás, közönyösen haladt,
               s közelébe érvén, egyszerűen elfordította fejét.</p>
				<p>Nem köszönt.</p>
				<p>Novák úgy tett, mintha ezt a neveletlenséget nem is látta volna. Gyakran előfordult,
               hogy az intézet kebeléből eltávozott növendékek vastag háládatlanságot tanúsítottak
               nevelőikkel szemben, s utcán vagy egyéb nyilvános helyen tiszteletlenül viselkedtek.
               Hosszú tanári pályáján föl volt vértezve ilyesmik ellen. A kis tűszúrások már nem is
               fájtak érzékeny lelkének. Ismerte az embereket, s ostobáknak tartotta. Ezért inkább
               sajnálta, mint megvetette őket, mert a műveletlenség magában hordozza büntetését.</p>
				<p>Vállat vont.</p>
				<p>De most ez a magyarázat nem elégítette ki. Amíg a főpostán az ajánlott levél
               föladására várakozott, folyton Liszner Vilmosra kellett gondolnia, azon töprengve, mi
               bírhatta rá ilyen magatartásra. Nyilván őt okolja mindenért a csacsi. Azt hiszi, hogy
               ellensége, mert barátja a tudásnak. Micsoda félreértés. Vállalnia kellett: az élet
               félreértések sorozatából rakódik össze.</p>
				<p>Hogy kijött a főpostáról, Liszner Vilmos még mindig az épület előtt ácsorgott. Novák
               céltudatosan feléje ment, hogy kipróbálja, nem tévedett-e az előbb. Vili ezúttal
               sportsapkája ellenzőjéhez érintette egyik ujját. Nem formaszerűen üdvözölte, de mégis
               üdvözölte, Novák viszonozta. És noha ötödikes kora óta önözte, ezt mondta:</p>
				<p>- Szervusz.</p>
				<p>Vili állandóan az utcán csatangolt. Soha egész tanévben nem látta őt annyiszor, mint
               most. A városon végigröpült kerékpárjával, melynek küllői csillogtak a napfényben.
               Ide-oda cikázott, hol háta mögött suhant el a gumiburkos kerék, hol többször egymás
               után eléje került, csörömpölve a csengővel. Keringett körötte. Novák félreugrott,
               utánanézett. Most már rejtélyesnek tartotta. Hilda ügye sem izgatta annyira, mint ez.
               Mit akarhat tőle ez az ízetlen fickó? Mit jelent kétes somfordálása? Szeretett volna
               beszélni vele, hogy szemtől szembe mondja el neheztelése okát, s aztán
               fölvilágosítsa. Erre hiányzott az alkalom.</p>
				<p>Egy este Pepikével ballagott, s a gyógyszertár kivilágított ajtajában megpillantotta
               Liszner Vilmost, ki két fiatalemberrel beszélgetett, és dacolva a fegyelemmel, egy
               vasvégű, fekete görcsös botot tartott kezében, amiből azt következtette, hogy nem
               akarja befejezni tanulmányait, többé nem tekinti magát diáknak. Ismét nem köszönt.
               Magasra emelve fejét szemtelenül, tüntetően szemébe tekintett, s valamit odasúgott
               barátainak, Czeke Bélusnak és Farkas Cézárnak, kik már régóta megszakítottak volt
               tanárukkal minden ismeretséget. Mindhárman végigmérték tekintetükkel, aztán röhögtek.
               Czeke Bélus valami trágárságot mondott szegény Pepikére s Novák után kiáltott:</p>
				<p>- Piszok fráter.</p>
				<p>Novák hallotta a szidalmat, s nyomában a hahotát. Belekarolt unokanénjébe, hogy
               védelmezze.</p>
				<p>E jelenet után nem firtatta többé, miért köszönnek, miért nem. Ha eléjük jöttek,
               keresztülnézett rajtok, vagy átment a másik járdára. Megnyugodott a szomorú
               megvetésben.</p>
				<p>Számára többé nem léteztek.</p>
			</div>
			<div type="chapter">
				<head>XVIII</head>
				<p>Czeke Bélus sok reményt fűzött az érettségi lakomához, s lehangolta a két barát
               kudarca. Valahányszor beállított hozzá Vili és Próféta, nyakukba esett:</p>
				<p>- Széna-e vagy szalma?</p>
				<p>- Szalma.</p>
				<p>- Mindig szalma. Szép kis alakok vagytok.</p>
				<p>- Nem lehetett ám, öccse - mentegetődzött Próféta. - Sokan voltak. Aztán Gergely
               kísérte.</p>
				<p>- Dolgozatokat vitt a hóna alatt - tódította Vili.</p>
				<p>- Hát aztán - mondta Bélus.</p>
				<p>Bélus mindennap újra kezdte:</p>
				<p>- Mikor láttátok azt a piszok frátert?</p>
				<p>- Az előbb.</p>
				<p>- Mit csinál?</p>
				<p>- Parádézik.</p>
				<p>- No, csak parádézzon - szólt Bélus. - Már nem sokáig parádézik.</p>
				<p>- Nagyon néz bennünket, Bélus - panaszkodott Próféta. - Mindig hátrafordul, mintha
               valamit gyanítana.</p>
				<p>- Szorul?</p>
				<p>- Szorul.</p>
				<p>- No csak szoruljon. Mi is eleget szorultunk. Most rajta a sor.</p>
				<p>Egyszer így beszélgettek az utcán, mikor egy katonaféle ember közeledett feléjük,
               szilárd léptekkel. Beosontak a gyógyszertárba, mint akik rossz fát tettek a tűzre,
               onnan lestek, és megkönnyebbülten nevettek föl, mikor látták, hogy nem zsandár, csak
               tűzoltó.</p>
				<p>Vállalkozásuk így posványosodott napról napra.</p>
				<p>Egy késő délután együtt ültek mind a hárman a homályos gyakornokszobában. Vili valami
               sportlapot olvasott.</p>
				<p>Bélus végre kitört, rátámadt Prófétára:</p>
				<p>- Minden alkalmat elszalasztotok. Meddig vártok? Legjobb, ha abbahagyjátok.</p>
				<p>- Azt mondják, hogy erős.</p>
				<p>- Ez a pókhasú?</p>
				<p>- A Vili mondja. Úgy emelte föl a fizikaórákon az ötvenkilós súlyokat, mint a
               pinty.</p>
				<p>- Bizony - szólt Vili, fölnézve sportlapjából.</p>
				<p>- De ti ketten vagytok - érvelt Bélus.</p>
				<p>- És te? - kérdezte Próféta. - Te nem jössz?</p>
				<p>- Én? Nézzétek, nekem éjjeli szolgálatom van. Nem hagyhatom itt a patikát.</p>
				<p>- Lehet azt nappal is, öregem - akadékoskodott Próféta. - Hódmezővásárhelyen nappal
               csinálták. Ketten. A harmadik ott állt, és fotografálta. Én láttam is a
               fényképet.</p>
				<p>- Jobb éjjel - szólt Bélus. - Az biztosabb. De ha nem akarjátok, hát kegyelmezzetek
               meg neki.</p>
				<p>- Isten ments - kiáltott a Próféta. - Micsoda, Vili?</p>
				<p>Vili a zsebébe gyűrte a sportlapot.</p>
				<p>- Úgy látom - szólt Próféta Vili felé -, te már nem akarod.</p>
				<p>- Dehogynem.</p>
				<p>- Ha nem jössz, öregem, akkor magam megyek. És följelentelek.</p>
				<p>- Engem?</p>
				<p>- Igenis téged. Hogy mit küldtél neki.</p>
				<p>- Én pedig följelentelek - vágott vissza Vili -, hogy te Fórist...</p>
				<p>- Csönd, urak csönd - békítgette a fegyvertársakat Bélus. - Csak nem vesztek össze?
               Szép is lenne. Mikor itt a közös ellenség. Aki nem gyáva, az megy. Aki gyáva, az nem
               megy.</p>
				<p>- Ki gyáva? - ugrott Bélus elé Vili, test a test ellen.</p>
				<p>- Senki - mormolta a gyógyszerészsegéd megszeppenve. - Csak úgy mondtam.</p>
				<p>- Azért - szólt Vili.</p>
				<p>Vili nem volt gyáva. Nem félt ő már senkitől és semmitől. Csak a rezgőmozgástól félt,
               akkor. Most már attól se félt.</p>
				<p>Bélus kezelte őt:</p>
				<p>- Gondold meg, mi történhetik. Legfölebb kihív párbajra. Sok ilyenről hallottam. A
               tanár érettségi után provokálja a diákot, s megverekszenek lovagiasan. Tudsz
               vívni?</p>
				<p>- Hogyne.</p>
				<p>- És lőni?</p>
				<p>- Azt is.</p>
				<p>- Úgy leteríted, hogy na. Elküld hozzád két úriembert, az egyik rendszerint civil, a
               másik katona, azoknak te kezet adsz, bemutatkozol, de cigarettával, pálinkával nem
               kínálod őket. “Van szerencsém. Az urak foglaljanak helyet. Rendelkezésükre állok.”
               Megnevezed segédeidet. Az egyik szívesen leszek én. Aztán van egy katonatiszt
               ismerősöm is. Egy magas rangú - gondolkozott - hadnagy. Majd szólok.</p>
				<p>- De úgyse tudják meg - erősködött Próféta. - Hogy tudnák meg?</p>
				<p>- Igazán nem tudják meg? - kérdezte Vili, magát biztatva.</p>
				<p>- Kolera - válaszolta Bélus, ami nála a föltétlen tagadás kifejezése volt. - Különben
               is itt a tőrösbot. Ezzel a legjobb. Próbáld elkapni.</p>
				<p>Vili elkapta a tőrösbot tokját, s egy élesre fent, hegyes tőr rebbent ki belőle.</p>
				<p>- Ha üt - szólt Bélus -, akkor belémártod, a fehér májáig.</p>
				<p>Vili vívóállásba helyezkedve, Próféta sétapálcájával szabályosan védekezett: hátrált,
               előredobbant, támadott, s a gyógyszerészsegédet megfutamodásra kényszerítette a
               tőrösbotjával együtt. Bélus a sarokban néhány lapos vágást is kapott, mire
               jobbra-balra vagdalkozott, s oldalozó mozdulattal lesöpört az asztalról egy nagy
               árnikásüveget, mely pokoli csörömpöléssel összetört.</p>
				<p>Felülről, a lakás ablakából, mely a gyakornoki szobára nézett, kiszólt egy vékonyka
               öregasszony:</p>
				<p>- Béla, kérem - rimánkodott fátyolos hangon -, legyenek csöndben, ne csináljanak itt
               cirkuszt, ez végre is patika.</p>
				<p>- Igenis, kezét csókolom.</p>
				<p>- Ki ez? - kérdezte Vili.</p>
				<p>- A mámi.</p>
				<p>Így hívta a szegény gyógyszerészözvegyet, ki szerényen éldegélt fönn, s folyton tűrt,
               szenvedett miatta. Bélus az ablak felé tekintett:</p>
				<p>- Dögölj meg a legkedvesebb nevednapján.</p>
				<p>- Meghallja - suttogott Vili.</p>
				<p>- Süket, mint az ágyú.</p>
				<p>Csöndesebben beszéltek: főzték a dolgot.</p>
				<p>- Nem kell a tőrösbot - mondta Vili -, majd megcsinálom anélkül is.</p>
				<p>- Úgy élj?</p>
				<p>Vili kezet adott:</p>
				<p>- Úgy éljek.</p>
				<p>Próféta is kezet adott:</p>
				<p>- Úgy éljek.</p>
				<p>- Aztán - beszélt Bélus - majd elvezetlek benneteket a Valeszkához. Ajaj, gyerekek, a
               Valeszka. Olyan leány az, hogy... Előbb azonban intézzétek el az ügyet.</p>
				<p>Sötétedett.</p>
				<p>A patikába bejött egy dülledt szemű, testes alak, bajusztalan, szakállatlan. Bélus
               bemutatta Vilinek:</p>
				<p>- Bahó Attila, főszerkesztő.</p>
				<p>Az Ostor főszerkesztője és kiadója bal kezét megvetően
               nyújtotta oda a társaságnak, leült az asztalhoz. Arcán a járomcsonttól az orrtőig
               hosszú forradás futott, melyet harcos pályáján szerezhetett. Nem lehetett
               rokonszenvesnek vagy bizalomgerjesztőnek nevezni. Erőszakos állát makacsul botja
               rézgombjára nyomogatta. Lenézte ezt az ifjabb, féldiák társaságot.</p>
				<p>De azért érdeklődött a készülő esemény iránt.</p>
				<p>- Előtte beszélhettek - szólt oda Bélus Vilinek, ki megilletődött, hogy szemben áll a
               legnagyobb nyilvánossággal. - Ati mindent tud. A sajtó mellettetek van. Támogat.
               Csak a fejét, urak, hogy meg ne sántuljon. Szerencse föl, urak, szerencse föl.</p>
				<p>Bélus rájuk adta áldását, Bahó Attila is, a bal kezével. Vili és Próféta indult.</p>
				<p>Féltek egymástól, Bélustól és Bahó Attilától, s azonnal lesbe álltak a gimnázium
               előtt.</p>
				<p>Novák Antal, minthogy utóbb nem jól érezte magát otthon, késő estig a fizikai
               szertárban dolgozott.</p>
				<p>Most is ott volt. Az év végi szokásos nagytakarítást végezte.</p>
				<p>Gergely egyenként adogatta kezébe azokat a kényes, rendkívül érzékeny műszereket,
               melyeket úgy szeretett, mint az élőlényeket: lefújta róluk a port, tollseprővel
               tisztogatta, s maga rakta el az üveges szekrénybe. Ebben az évben már nem mutat be
               több kísérletet. Az iskolaszolga törölgetett.</p>
				<p>Tíz után elküldte Gergelyt. A teremben csak az ő erélyes léptei kongtak.
               Megigazította a csengőelemeket, melyek zöldre rozsdásodott sárgaréz csapjaikkal az
               asztalon álltak, a márványcsészéből átöntötte a kénesőt a palackba, babrált a
               Winter-féle dörzsölő elektromos géppel, mely télen a nedves időjárás miatt elromlott.
               Végre sikerült kijavítani. A fésű, a lemezek már működtek, s amint megfordította az
               üvegkorongot, kipattant a villamos szikra, a papírfürt fölborzolódott.</p>
				<p>Lenn a várakozók már unták magukat.</p>
				<p>Novák, hogy kikapcsolta az ellenállásokat, s a falra erősített órán ellenőrizte az
               ampereket, valamivel éjfél előtt elhagyta a fizikai szertárat, s villamos
               kézilámpájával világítva az utat, kiért az épületből.</p>
				<p>Az utcára, újhold lévén, koromsötétség borult. Egy nyomorúságos petróleumlámpa
               pislákolt, meg a “Zöldfa” kocsma ablakai vöröslettek, mintha tűzvész volna mögöttük.
               Itt magyar legények mulattak, verve az asztalt, hogy nekik nem parancsol senki.</p>
				<p>Alig ért a kocsma közelébe, füttyszót hallott, hosszút, éleset, erre egy másik
               füttyszó felelt, távolabbról, valaki visszafütyült, de nem a szájával, hanem úgy,
               ahogy a külvárosi zsiványok szoktak: két ujját fogai közé véve. Baljóslatúan
               sivalkodott a két füttyszó az éjszakában.</p>
				<p>Most megállt, körülnézett. Két alakot látott, egy magasabbat s egy alacsonyabbat, kik
               - úgy tetszett - lassan követik, a járda túlsó oldalán utánasompolyognak.
               Visszamenjen a gimnáziumba, és csak aztán térjen haza, mikor már a terep egészen
               tiszta? Nem hitte, hogy egérutat talál. Aztán a két alak egyelőre eltűnt. Csak árnyak
               mozogtak a fák között, csak a sötétség hullámzott. Jobbnak látta sietni, előre,
               tovább.</p>
				<p>A kocsma után kis tér következett, melyen szivattyús kút volt, meg a vásárnak ponyvás
               sátrai, bódéi, melyeket lakattal zárnak be éjszakára.</p>
				<p>Itt már határozott zajt hallott. Mint amikor a szél rohan, valaki lábával alig
               érintve a talajt, szaladt, szédületes iramban, úgyhogy csak a levegő áramlása árulta
               el. Novák egy mozdulatot tett, hogy szembenézzen az ismeretlennel, de ebben a
               pillanatban karjai már megmerevedtek a támadói kezében, mintha satuba szorították
               volna.</p>
				<p>Hátulról, orvul estek neki ketten. Nem voltak azok lovagok.</p>
				<p>Annyi ereje, lélekjelenléte még maradt, hogy lerázta magáról őket, s botjával
               hadonászva ellenük szegült. Dulakodott velük a homályban.</p>
				<p>- Ki az? - kiáltott, félelem nélkül, emelt, határozott hangon.</p>
				<p>Visszatorpantak, de nem válaszoltak.</p>
				<p>- Mi az? - ordított durván. - Mit akarnak? Mit akartok? - és botját magasra
               tartotta.</p>
				<p>Erre valami kemény, nagyon súlyos tárgy zuhant botjára, mely messzire repült a
               járdától, vagy négy méterre, a kocsiútra.</p>
				<p>Úgy látszik, ez volt a jel. Miután védetlenül maradt, a két rémes alak dolgozni
               kezdett, sokkal buzgóbban, amint tervezték, mert erősebbnek vélték ellenfelüket, s
               attól tartottak, hogy majd ők húzzák a rövidebbet. Egymás után záporoztak az ütések.
               A kisebbik, ki a görcsös botot forgatta, a hátát, a bal lapockáját verte
               következetesen, a nagyobbik pedig a bikacsökkel a tarkóját s az oldalát.</p>
				<p>- Gyávák - kiabált Novák -, gyávák.</p>
				<p>A vad legények úgy munkálkodtak, mint a gyepmesterek. Ide-oda rúgták az áldozatot.
               Ekkor történt, hogy valamelyikük hirtelen megfordította őt, s Novák tágra nyitott
               szeme rájuk világított. Novák egy másodpercig látta a lidércnyomás sötét figuráit,
               kik ellen puszta kezeivel próbált védekezni: az alacsonyabbikat, ki erre az alkalomra
               fekete sálat kötött nyakára, s a magasabbikat, kinek rövidre nyírt feje
               föl-fölbukkant a sötétben. Ezt fölismerte.</p>
				<p>De a szemétől megijedtek. A cingárabbik, a rejtélyes alak különben is sokallta már a
               dolgot, s megadta neki a kegyelemütést: a görcsös bottal Novák Antal szép, boltozatos
               koponyájára sújtott, a kobakra, akkorát, amekkorát bírt, erre lehullott a
               szalmakalap, s utána maga az áldozat is összerogyott, egyetlen jajjal az aszfalton, a
               vásáros bódé mellé, azzal a megadó mozdulattal, mellyel az ártatlanul szenvedők
               hanyatlanak alá, kiknek tiszta a lelkiismeretük.</p>
				<p>Itt feküdt a porban, a piszokban, anélkül hogy elvesztené öntudatát. Azt is hallotta
               még, hogy kereket oldanak. Előbb a nagyobbik kezdett szaladni veszettül a gimnázium
               felé, majd a kisebbik, rázva görcsös botját.</p>
				<p>Otthagyták.</p>
				<p>Percek múltak el.</p>
				<p>- Gyávák - gondolta magában -, megfutamodtak. Micsoda erkölcsi bátorság.
               Banditák.</p>
				<p>Lassan föltápászkodott. Porolta ruháit. Kalapját kereste, mely a bódé mellett hevert,
               s botját, melyet nehezen lelt meg a kocsiút közepén. A bódéhoz támaszkodott,
               lihegve.</p>
				<p>Hajlandó lett volna még egyszer összemérni velük az erejét, megvívni az
               orvtámadókkal. Szinte szerette volna, ha visszajönnek.</p>
				<p>De nem mutatkoztak sehol.</p>
				<p>Fönn az égen csillagok hunyorogtak, a Kassziopeia, a Véga, az Aldebarán. Csak azok
               látták ezt, azok nézték, rettenetes-reménytelen távolságból, közönyösen.</p>
			</div>
			<div type="chapter">
				<head>XIX</head>
				<p>Liszner Vili a patika éjjeli harangját rázta. Kerékpárján érkezett, melyet égő
               karbidlámpájával odatámasztott a falhoz. Aztán a lámpát elfújta.</p>
				<p>Sokáig csöngetett.</p>
				<p>Bélus ágya fölött gingallózott a zsinórra járó harangocska.</p>
				<p>A gyógyszerészsegéd édesdeden aludt, pörsenéses arcát fiatal karjára fektette.</p>
				<p>Vili rugdalta az ajtót.</p>
				<p>Bélus nehezen ébredt. Másik oldalára fordult, egy buja álom karjaiba, hogy
               késleltesse a fölkelést. A Ponciusát, a Pilátusát. Szedte az égből a szenteket, hogy
               egy kis morfiumért épp most háborgatják a nyavalyások.</p>
				<p>Papucsában kicsoszogott a patikába, s ott a márványasztalon meggyújtotta az
               olajlámpát, melynek belét előbb körültörülgette. Zörögve húzta félre a haránt
               vasrudat, mely az összehajtható utcai faajtót elzárta.</p>
				<p>- Nyisd ki már - kérlelte Vili.</p>
				<p>- Á - szólt Bélus -, azt hittem, valami recept.</p>
				<p>Az utca végéről egy alak futott még a patika felé.</p>
				<p>Próféta iszonyú lépésekkel közeledett a házak alatt, föl-fölbukkanva, el-eltűnve. Azt
               megvárták.</p>
				<p>Majd mindhárman a patikába mentek. Vili fél kézzel emelte be a kerékpárját.</p>
				<p>Bélus becsukta az ajtót vasrúddal. A méregszekrényhez dőlt:</p>
				<p>- No? - kérdezte egy fejmozdulattal.</p>
				<p>A két barát hallgatott.</p>
				<p>- Megtörtént?</p>
				<p>- Meg - gyökintett Vili.</p>
				<p>- Mikor?</p>
				<p>- Most.</p>
				<p>- Hisz ez nagyszerű - és ölelgette pajtásait. - Mivel?</p>
				<p>- Ezzel ni - szólt Vili, s mutatta a kerékpár bikacsökjét, mellyel az országút
               veszett ebjeit szokta elriogatni.</p>
				<p>- Meg ezzel - dicsekedett Próféta.</p>
				<p>A görcsös bottal végigvágott a patika márványasztalán.</p>
				<p>- Szóval elláttátok a baját? - ujjongott Bélus. - Nem vitte el szárazon.</p>
				<p>- Nem - mordult Vili zordul -, mi ráhúztuk a vizes lepedőt.</p>
				<p>- Hazament már?</p>
				<p>- Mit tudom én - szólt Próféta. - Ott maradt a földön.</p>
				<p>- Hát meghalt?</p>
				<p>- Dehogy - dadogta Vili. - Te marha. Kutyabaja. Én láttam, amint fölkászálódott.</p>
				<p>Nevettek, de azért mindhárman elfehéredtek a halál gondolatára.</p>
				<p>- Kerüljetek beljebb, urak - mondta Bélus, ki az olajlámpát fölemelve vendégeit
               befelé tessékelte, a gyakornokszobába, melyet a patikától üvegajtó választott el.</p>
				<p>Ezt is bezárta kulccsal.</p>
				<p>Biztonságban érezték magukat ebben a kis azilumban, melyet a lámpa piszkossárga
               fénnyel szórt tele. Halkították szavukat, hogy föl ne ébresszék a mámit, ki fönn
               aludt.</p>
				<p>Bélus csak most vette szemügyre a hősöket. Elnevette magát.</p>
				<p>Próféta csiptetőjének egyik üvege tudniillik kettérepedt, s még furcsábbá tette
               bandzsal szemét. Úgy tetszett, hogy csiptetője is bandzsított.</p>
				<p>- Hát ez mi?</p>
				<p>- Lepottyant. Közben.</p>
				<p>- Ne búsulj, tata. Veszek helyette kettőt.</p>
				<p>- Igen. Mert támadott. Ő támadott. Nekünk kellett védekeznünk.</p>
				<p>- Hallatlan - méltatlankodott Bélus, és amint szokott, a földre köpött, sercintve. -
               Piszok fráter.</p>
				<p>- Az. Nem engedte magát. Pimaszkodott a botjával. Én kicsavartam, széttörtem.
               Szerbusz, bot. Vilit mellbe bokszolta.</p>
				<p>- Nem igaz - szólt Vili.</p>
				<p>- Hát nem igaz. De aztán megkapta. Jól odasóztunk neki, mi? - és Vilire
               sandított.</p>
				<p>- A fejére? - érdeklődött Bélus.</p>
				<p>- Oda is. A Vili.</p>
				<p>- Nem igaz - mondta Vili.</p>
				<p>- Csak a fejét - kacagott a gyógyszerész -, csak a fejét.</p>
				<p>- Én nem ütöttem a fejét - szólt Vili, Próféta felé fordulva -, azt te ütötted,
               pajtás. Én, pajtás, csak a hátát ütöttem.</p>
				<p>- A hátát is, meg a fejét is.</p>
				<p>- Nem igaz - tiltakozott Vili erélyesen.</p>
				<p>Bélus közbelépett:</p>
				<p>- Közös a dicsőség. Derék fiúk vagytok mind a ketten. Fő, hogy rendben van.</p>
				<p>- Egy pillanat alatt elkészültünk - hadarta Próféta.</p>
				<p>- Ti igazán nem kaptatok semmit?</p>
				<p>- No. Úgyszólván semmit. Kalapja le a földre. Ő utána. Jajgatott.</p>
				<p>- Jajgatott is?</p>
				<p>- Mint a malac. Aztán sipirc.</p>
				<p>- És rendőr?</p>
				<p>- Ojjé. Sehol. Benn ivott a “Zöldfá”-ban. Haha, a Mihaszna András.</p>
				<p>- Haha - hahotázott Bélus -, fényesen sikerült.</p>
				<p>- Hallgassatok már - szólt Vili -, unom. Beszéljünk másról. Mondd, nincs itt egy kis
               víz?</p>
				<p>- Minek?</p>
				<p>- Meg szeretnék mosdani.</p>
				<p>- Csak nem vagy véres?</p>
				<p>- Nem. Piszkos. A kezem. Poros.</p>
				<p>Mutatta a kezét, de az nem volt poros.</p>
				<p>Mégis megmosta azon a kis gyógytári házimosdón, melyen az orvosságos üvegeket szokás
               öblögetni. Vékonyan szivárgott a rézcsapból a vízsugár, azzal locsolta arcát, majd
               hosszasan törölközött, a friss törölközővel, melyet Bélus nyújtott át.</p>
				<p>Próféta is kedvet kapott a tisztálkodáshoz. Száját a csap alá tartva, megfordított
               fejjel ivott, később a vizet szűk és izzadt homlokára, mereven fölfelé fésült hajára
               csorgatta.</p>
				<p>Bélus követte példájukat.</p>
				<p>Olyan fülledt volt ebben a kis, zárt szobában, mint a gőzfürdő
               szárazgőz-kamrájában.</p>
				<p>- Az ember egészen fölüdül - szólt Próféta, ki az asztalon lévő gyógyszerszűrő
               papírtölcséreket szemlélte, s az üvegdugókat, kenőcsöket, melyekben kanalak
               álltak.</p>
				<p>Unta magát.</p>
				<p>- Adj valamit inni - mondta a gyógyszerészsegédnek.</p>
				<p>Vili az egyik polcról leölelt egy hasas üveget.</p>
				<p>- Igyuk meg ezt - indítványozta.</p>
				<p>- Mi ez? - kérdezte Próféta.</p>
				<p>- Pióca - szólt félvállról Bélus, ki a szekrényből előkotorászott három
               pálinkáspoharat, s az asztalra tette.</p>
				<p>Az üveg vizében hosszú, fekete piócák fickándoztak.</p>
				<p>- Ittál már piócát? - tréfált Vili Prófétával.</p>
				<p>- Harap - állapította meg Próféta. - Én félek tőle. Az embernek kiszívja a vérét.</p>
				<p>- Ha a szívemre tennék egyet? - szólt Vili a gyógyszerészsegédhez.</p>
				<p>- Semmi bajod se lenne. Odatehetsz tízet is. Orvosok rendelik. Gutaütés ellen.</p>
				<p>Bélus egy zöld vizespalackot tartott kezében. Megtöltötte a pálinkáspoharakat,
               csordultig, valami fehér folyadékkal.</p>
				<p>Próféta, a nagyivó, élt a gyanúpörrel:</p>
				<p>- Csak nem víz?</p>
				<p>- Ez valami - mondta Bélus. - Kóstoljátok meg, urak. Hazai. Egészségetekre, urak.</p>
				<p>Koccintottak.</p>
				<p>- Barack - szólt Próféta, szakértően.</p>
				<p>- Barack - ismételte Bélus. - Az. Barack. Kisüstön főtt. Jó.</p>
				<p>- Erős.</p>
				<p>- Azt a... - sziszegett Vili, torkát köszörülve -, mint a méreg.</p>
				<p>Bélus öntött:</p>
				<p>- Ebből ma beköpünk néhány kupicával.</p>
				<p>- Az apját meg az anyját - szitkozódott Vili. - Könnyezek.</p>
				<p>- Akkor még eggyel, fiam. Három a magyar. Isten éltessen benneteket.</p>
				<p>- Ezt a poharat - elméskedett Próféta - az öreg egészségére. A Kobak egészségére.</p>
				<p>- Azt már nem - pattant föl Bélus. - Akkor inkább kiöntöm ide a moslékba. A Butykos
               csak dögöljön meg szépen.</p>
				<p>- Hát akkor éljen a sinus alfa meg a cosinus alfa.</p>
				<p>- Éljen.</p>
				<p>- Meg az x mínusz y, vagy mi a fene.</p>
				<p>- Éljen, éljen.</p>
				<p>- Meg - tette hozzá Vili búsan - a rezgőmozgás.</p>
				<p>- Éljen, éljen, éljen.</p>
				<p>Vedeltek, mint a gödények, gyorsan, habzsolva az italt. A szesz páráiban
               összemelegedtek, s becsülettel végzett munkájuk eredményét élvezve elővették a
               részleteket, maguk elé teregették a verés minden jelentéktelennek tetsző, de izgalmas
               mozzanatát. Milyen hosszú volt a várás. Már azt hitték, hogy ki se jön, s hiába
               ácsorogtak ott, mint annyiszor. Végül mégiscsak lekocogott az öreg.</p>
				<p>- Óriási volt, barátom - hazudott Próféta -, a hamis foga is kiesett.</p>
				<p>- Ne mondd - csodálkozott Bélus.</p>
				<p>- De igen. Láttam a földön valami fehéret. Csak az lehetett. A hamis foga.</p>
				<p>- Amivel megharapta a diákokat - dörmögött Bélus.</p>
				<p>Bélus fölkelt:</p>
				<p>- Én csak annyit mondok, fiúk - szólt egész hangosan -, hogy a tanarak mind
               szamarak.</p>
				<p>Ezen a szójátékon, melyet már többször élveztek, úgy kacagtak, hogy az átlátszó
               pálinka kifröccsent fogaik közül, mint a szódáspalack vízoszlopa, ha fogantyúját
               hirtelen megnyomják. Fi, fi. Egymás arcába prüszkölték a pálinkát.</p>
				<p>- Te - ingerkedett Bélus Prófétával -, nem sajnálod egy kicsit?</p>
				<p>Próféta dühbe gurult.</p>
				<p>- Sajnálja a Kozarek.</p>
				<p>- De mégis...</p>
				<p>- Ezt a gyilkost? - és kezében a kupicával beszélt. - Mert az. Gyilkos. Az Ostor is kiírta róla. Minden harmadik évben főbelövi magát
               miatta egy diák.</p>
				<p>- Az emberiség szégyene - jelentette ki Bélus.</p>
				<p>- Közönséges gyilkos gonosztevő, fegyházba kellene csukni. Azt hallom, hogy fiatal
               korában sikkasztott is. Örülhet, hogy így szabadul a büntetéstől. Hóhér.</p>
				<p>Próféta ebben a percben rettenetes volt. Színtelen faarca lángba borult, verekedni
               akart még tovább. Úgy kellett lefogni.</p>
				<p>Miután vagy egy óráig ittak, Bélus így szólt:</p>
				<p>- Hozok nektek valamit.</p>
				<p>Utazókosarából kiemelt egy vörös zsebkendőbe bugyolált holmit.</p>
				<p>- Ez is hazai - mondta. - Nesztek.</p>
				<p>Véres hurka volt.</p>
				<p>Megéheztek. Nekiestek lapos bicskáikkal, melyekkel egyébként körmüket tisztogatták,
               szeletelték a kövér, zsíros húst. Fekete rozskenyeret ropogtattak hozzá.</p>
				<p>- Milyen?</p>
				<p>- Isteni.</p>
				<p>- Micsoda szaga van, te.</p>
				<p>Csámcsogtak, inni kellett rá. Bélus egymás után lehelte föl a cigarettákat. Vili is
               cigarettázott. Alig lehetett látni a forró odúban.</p>
				<p>Bélus kedves nótáját énekelte, melyet a többiek utánadünnyögtek:</p>
				<p>
               Minden diák tartson három szeretőt, Vagy ha nem is hármat, legalább
                  kettőt. Tanáré az asszony, Diáké kisasszony, Hát a pedellus? Annak ide semmi köze,
                  neki tehát - kuss!
            </p>
				<p>Vili már nem nyúlt a poharához. Ő, ki legkevesebbet ivott közülük, hamar betelt, mert
               soha életében nem élt szesszel, nem cigarettázott. Elnehezülve, de nem részegen ült
               egy székben, lovagolvást, az üvegajtó felé fordulva, mely a sötét patikára nyílt.</p>
				<p>Amikor ezt a dalt Bélus és Próféta újra kezdte, Vili fölemelte fejét:</p>
				<p>- Csitt - mondta -, csitt - és mutatóujját szája elé tette, jelentősen.</p>
				<p>Az ének hirtelen elhalt.</p>
				<p>- Mi baj?</p>
				<p>- Itt járnak.</p>
				<p>- Hol?</p>
				<p>- A patikában.</p>
				<p>- Az lehetetlen - hebegte Bélus -, senki sincs ott. Én bezártam.</p>
				<p>- De igen. Hallottam - lihegte Vili. - Hallottam. Itt valaki jár.</p>
				<p>Hallgatóztak.</p>
				<p>Bélus és Próféta majdnem kijózanodott. Halottfehéren meredtek egymásra.</p>
				<p>Vili is elsápadt. Fekete, lesült bőre megfakult. A négerek halványodnak el így.</p>
				<p>- Bolondság - szólt Próféta.</p>
				<p>- Nézzétek meg - indítványozta Bélus, ki nem mert moccanni.</p>
				<p>- Hallottam - dadogta Vili. - Az üvegajtón.</p>
				<p>- Kicsoda?</p>
				<p>- Nem tudom. Valaki.</p>
				<p>- De ki? - kérdezte egyszerre Bélus és Próféta.</p>
				<p>A gyakornokszobában a gyógytári házimosdó csapja pintyegett. A csöppek nagy időközben
               azt mondták: pinty, pinty. Bélus elzárta a csapot.</p>
				<p>- Részeg vagy, tatám - szólt a csöndben. - Tökrészeg vagy.</p>
				<p>De a hideg borzongott át háta gerincén, s keze feje lúdbőrös lett, úgyhogy a szőrök
               rajta élükre szöktek.</p>
				<p>Próféta magasra emelte az olajlámpát, bevilágított a patikába.</p>
				<p>Nem volt ott senki. Fadobozok, orvosságos palackok békésen álltak őrt a polcokon.</p>
				<p>De azért mikor Vili remegő kézzel kinyitotta a gyakornokszoba üvegajtaját, két társa
               előreengedte őt a biztonság okáért, csak aztán ment utána, hogy a lámpával
               világítson.</p>
				<p>A lámpa nyugtató fénye elöntötte a patikát. Bélus és Próféta biztatgatta:</p>
				<p>- No látod, gyerünk vissza.</p>
				<p>Már vissza is akartak térni poharaikhoz, Vili azonban csak állt, a méregszekrény felé
               sandítva, bizalmatlanul. Lekuporodott, fölegyenesedett, keresett valamit. Most az
               utcai ajtóra nézett.</p>
				<p>- Itt járnak - suttogott. - Hallom.</p>
				<p>- De kicsoda?</p>
				<p>Bélus és Próféta is suttogott, mint bejövet.</p>
				<p>- Keresnek - remegett Vili.</p>
				<p>- Kit?</p>
				<p>- Engem. A rendőrség. A detektívek.</p>
				<p>- Miért?</p>
				<p>- Följelentett.</p>
				<p>- Mi jut eszedbe.</p>
				<p>- De igen. Hallod?</p>
				<p>- Én nem hallok semmit - mondta Próféta.</p>
				<p>- Én se - mondta Bélus.</p>
				<p>Csakugyan, csöndes volt az utca.</p>
				<p>Bélus, hogy ne tartsák gyávának, és kockázat nélkül hősködhessék, félrevonta a
               vasrudat, kinyitotta az ajtót.</p>
				<p>Vili elsőnek lépett ki. Utána Próféta. Végül Bélus.</p>
				<p>Lélek se járt ott. Mélységes éjszaka pihegett, az égen lobbadoztak a nagy, nyári
               csillagok, szikrázva, rakétázva.</p>
				<p>Amikor visszamentek a gyakornokszobába, Bélus és Próféta pogányul elkacagta magát.
               Próféta még gúnyolta is Vilit:</p>
				<p>- Anyámasszony katonája.</p>
				<p>Vili nem bánta.</p>
				<p>- Rosszul vagy? - faggatták.</p>
				<p>- Fáj a fejem.</p>
				<p>- Akarsz antipirint? Antipirint faenacetinnel? Az nagyon jó. Várj, hozok neked valami
               mást. Múltkor én is cefetül berúgtam, bevettem egy grammal, és rögvest kijózanodtam.
               Addig feküdj le, tégy a fejedre hideg borogatást.</p>
				<p>- Majd a Bélus kikúrál - mondta Próféta rekedten -, majd a Bélus, a Bélus.</p>
				<p>Vili levetette kabátját.</p>
				<p>A tornaing volt rajta, a kék-fehér csíkos tornaing, mely csupaszon hagyta izmos
               karját. Próféta vízbe mártotta a törülközőt, átkötötte Vili fejét, úgy hogy a csomó
               épp homlokára bogozódott. Aztán lefektette a gyógyszerészsegéd ágyára.</p>
				<p>Bélus patikai üveggel jött vissza.</p>
				<p>- Mi az? - kérdezte Vili riadtan.</p>
				<p>- Koffein. Ne félj.</p>
				<p>- Nem méreg?</p>
				<p>- Dehogy.</p>
				<p>- Te méregkeverő - fenyegette Próféta.</p>
				<p>- Egész bátran végy belőle egy grammot.</p>
				<p>Mérés nélkül adott belőle, a patikai kanállal, megitatott vele egy pohár vizet.</p>
				<p>- Most maradj nyugodtan.</p>
				<p>Vili vízszintesen feküdt, a mennyezetre bámulva.</p>
				<p>Bélus Prófétával kicsit iddogált.</p>
				<p>- Még egy kupicával. Szervusz.</p>
				<p>Nem törődtek a beteggel. Bélus elázott, büfögött, érthetetlen szavakat mormogott:</p>
				<p>- A Kobak. No, ez bekapta a legyet. A Butykos. Ellazsnakolták. A Valeszka, jaj, a
               Valeszka. Vörös a haja, gyerekek. Fehér a bőre. A Valeszka, a Valeszka.</p>
				<p>Próféta, ki még nem volt ennyire részeg, félóra múlva odaszólt Vilihez:</p>
				<p>- Jobban vagy?</p>
				<p>- Uhu.</p>
				<p>- Akkor gyerünk haza.</p>
				<p>Vili lábára állt. Megint fél kezével vitte ki kerékpárját. A görcsös botot Prófétára
               bízta, ki gyalogszerrel sietett el.</p>
				<p>Ő pedig kerékpáron, melynek nem gyújtotta meg lámpáját, mint a szélvész vágtatott a
               néptelen utcákon, s egy perc alatt hazaért.</p>
			</div>
			<div type="chapter">
				<head>XX</head>
				<p>Aki ebben az időben Novák Antal kertjéből figyeli dolgozószobája ablakait, csak ezt
               látja: a fény folyton kigyullad, elalszik. Minden öt percben váltakozva vagy
               világosság, vagy sötétség ömlött el a szobában, arról tanúskodva, hogy ott benn egy
               álmatlan ember vergődik, szeretne aludni, de nem bír.</p>
				<p>Novák Antal alig egy negyedórával később érkezett haza, mint ahogy tervezte, mégpedig
               saját lábán. Csak feje zúgott kissé, hátul, nyilván az utolsó ütéstől, de ez nem
               akadályozta a járásban. Uralkodott magán.</p>
				<p>Bezárta az ajtót, mint máskor. Az ablak nyitva maradt.</p>
				<p>De a kert semmi hűsítést se küldött. Olyan illatot árasztott, mint egy piperebolt,
               hol parfőmöt, szagos szappant árulnak. Kezdődött a kánikula. A nap láza éjfél után se
               hűlt le. Pállott és forró volt az éjszaka, oly kevéssé üdítő, akár az a pohár víz,
               mely az asztalán meggyöngyösödött.</p>
				<p>Ebből ivott egy kortyot. Majd a mosdótálból kiöntötte a szappanyos vizet a vödörbe.
               Sokáig motozott.</p>
				<p>Pepike a szomszéd szobában fölébredt a zajra a díványon, s párnájára könyökölt.
               Átszólt hozzá:</p>
				<p>- Te vagy az, Tóni?</p>
				<p>Zárt ajtón át beszélgettek.</p>
				<p>- Én - mondta Novák tompa hangon, mert azóta először szólalt meg.</p>
				<p>És megborzongott ettől az ismert, rövid szótól: én.</p>
				<p>- Nem is vacsorázol?</p>
				<p>- Nem.</p>
				<p>- A verandára odakészítettem a vacsorádat. Hideg marhanyelv. Olyan jó. Mért nem
               eszel?</p>
				<p>- Nem vagyok éhes.</p>
				<p>- Egyél, Tóni. Olyan finom az a marhanyelv. Kár érte.</p>
				<p>A leány nem merte tovább unszolni, igénytelensége tudatában elhallgatott. Figyelte a
               neszeket, melyek az ajtón kiszűrődtek. Csobogás, vízlocsogás hallatszott, folytonos
               törülközés.</p>
				<p>Novák a szekrény tetején kereste a kefét, hogy ruháját megtisztogassa. Kefélt,
               kefélt. Újra a mosdóhoz lépett, kivette két elülső műfogát, a kaucsukínnyel, s azt,
               mint minden este, betette egy kék pohárkába. A vízben szomorúan ázott a foga.</p>
				<p>Le kellett volna már feküdnie. Ő azonban tovább sertepertélt.</p>
				<p>Pepike, minthogy unokaöccse egyébkor pár perc alatt ágyba tért, a szokatlan, izgatott
               jövés-menésből megértette, hogy itt valami rendkívüli történt, s bár nem tudta, hogy
               micsoda, szíve összeszorult, és ösztönével közvetlenül megsejdítette a rettenetes
               valóságot.</p>
				<p>A tanár leroskadt egy székre. Ugyanaz az undor fogta el az emberi elvetemültségen,
               mint akkor délután, mikor itt kibontotta a faládikát, melyet ajándékul kapott,
               ugyanaz az émelygés fojtogatta. Micsoda háládatlanság és gonoszság. Most ehhez
               hozzájárult a harag, a kétségbeesés, mely minden megértés, bocsánat nélkül gyors és
               példás megtorlást követelt a rajta esett igazságtalanságért. Keze ökölbe szorult.</p>
				<p>Milyen hirtelenül jött az egész. Szinte valószínűtlen. Isten verése után ez, a másik.
               Hilda elment, és most itt állok a szobában. Hol az összefüggés, a kapcsolat? Ilyen az
               élet? Nem, ez nem is élet, csak a regények ilyenek, mikor az író egymásra torlaszolja
               az eseményeket, s nem indokolja meg kellően.</p>
				<p>Ökle kinyílt és tenyérré változott.</p>
				<p>Egyelőre próbált vetkőzni. Lerántotta kabátja jobb szárát, de amint a balt vetni
               készült, oly fájdalmat érzett, hogy fölszisszent. A kabátot visszahúzta. Inkább
               cipőjét rúgta le. Harisnyában botorkált, hogy az alvót ne zavarja.</p>
				<p>Egyszerre fájt mindene, mint a lázas betegnek. Eddig semmije se fájt.</p>
				<p>A sajgás a háta bal felső részén, különösen a lapocka és tarkó táján percről percre
               erősödött, határozottabb jelleget öltött. Bizsergett, égetett a seb, a bőr feszült,
               mintha kétoldalról tépnék, s egyenesen szét akarnák repeszteni. Ez a gyötrelem arra
               bírta, hogy legyőzze a vetkőzéssel járó fájdalmat. Kabátját óvatosan lelökte a
               földre, ingéből kibújt, meztelen törzzsel állt a tükör előtt.</p>
				<p>De a sebet nem láthatta, csak a szélét, egy pirosas sávot a hátán meg egy rózsaszín
               horzsolást a balkarján, mely, a fölhámtól megfosztva, kissé vérzett. Ezt kiszívta
               szájával, mint a kígyómarást. Hátára vízbe mártott törülközőt borított.</p>
				<p>Lassanként levetkőzött. Ágyában ült, anélkül hogy eloltaná a villanyt.</p>
				<p>Itt a sérült emberek makacsságával mozgatta azt, ami legjobban fájt, a bal karját,
               mindaddig, míg meg nem győződött, hogy helyesebb nem mozgatnia. A párnához nem
               dőlhetett, mert akkor minden parázzsá vált.</p>
				<p>Mégis sikerült találnia egy helyzetet, mely viszonylag kényelmesnek volt mondható:
               bal karját maga felé hajlította negyvenöt foknyi szögben, s jobb karjára
               támaszkodott, ügyelve arra, hogy ne érintkezzék az ágyneművel, hogy folyton üljön, a
               párnától lehetőleg távol. Eloltotta a lámpát. A sötétség kissé hűtötte.</p>
				<p>Így elmélkedett:</p>
				<p>- Hát igen. Jelenteni fogom az igazgatónak, mindjárt holnap reggel, mert ezzel
               tartozom magamnak. Az majd jegyzőkönyvet vesz, fölterjeszti a főigazgatónak, esetleg
               a minisztériumnak, a magas minisztériumnak, mely elrendeli a vizsgálatot. De a
               fegyelmi szabályok, bármily szigorúak is, vajmi keveset érnek, mikor egy tanulóifjú
               megválik a tanintézettől. Itt másról van szó. A rendőrséggel kellene összeköttetésbe
               lépni, egy orvossal, egy ügyvéddel, s a büntetőtörvénykönyv paragrafusainak érvényt
               szerezni. Kétséges azonban, hogy el lehet-e csípni a tetteseket. Eh, eső után
               köpönyeg. Ott künn a fegyelmi szabályok mások, keményebbek, kegyetlenebbek.</p>
				<p>A borogatás, mely eleinte enyhítette szenvedését, átmelegedett, tüzelt a hátán.
               Ledobta a padlóra. Fölkelt az ágyból, meggyújtotta a villanyt. Amint a fény cikázata
               végigreszketett a szobán, úgy tetszett, hogy így jobb. Legalább látott. Régi, meghitt
               bútorai vették körül. Kotorászott a mosdón lévő tárgyak között, és meglelt egy
               rizsporos dobozt, melyet Hilda hagyott itt. A rizsporral megszórta lapockáját.
               Visszaült az ágyba. Belső forróságot érzett, halántéka lüktetett, szemgolyói
               megfájdultak. Hóna alá dugta a lázmérőt. Közben pedig komolyan töprengett, kik
               lehetnek a tettesek, mintha egy egyenletet kellene megoldania, több
               ismeretlennel:</p>
				<p>- Ki volt a másik? Az az alacsonyabb, ki azt a fekete sálat viselte, s először ütött.
               A magasabbat, azt láttam. De az az idegen, érthetetlen, miképp került oda. Nem
               emlékszem, hogy találkoztam volna vele. Valami fénylett az arcán, nem tudom mi,
               valami rettenetes, nem is emberhez hasonlított.</p>
				<p>Amíg így gondolkozott, pillája leragadt az álomtól, feje előrehanyatlott,
               elbóbiskolt. A gondolat szálai pedig az álomban tovább szövődtek. Ismét ott
               ténfergett az utcán, a “Zöldfa” vörös ablakai körül, elhagyta a kocsmát, a szivattyús
               kút mellé ért, a vásárosok ponyvás sátraihoz, bódéihoz, s akkor feltűntek az alakok.
               Az alacsonyabb, kit nem ismert, görcsös botját ráemelte. Novák kiabált, mint
               akkor:</p>
				<p>- Gyávák, gyávák.</p>
				<p>Fölébredt. Hóna alól kihullt a lázmérő. Meg se nézte.</p>
				<p>A szúnyogok a fénytől becsalogatva ellepték a szobát, füle körül zümmögtek,
               döngicséltek. Sűrű volt tőlük a levegő. Egy-egy odaszállt az arcára, s éles kis
               tűjét, melyet szájában vitt, beledöfte húsába. Novák füstölt, hogy elriogassa a
               szúnyogokat.</p>
				<p>Tépelődött:</p>
				<p>- Vajon én vagyok-e a hibás? Lehet. Talán nem lett volna szabad azon az utolsó órán
               annyira elragadtatnom magam. Itt kezdődött. Emlékezem, azt mondtam, bikfic és azt,
               hogy melák. Két szó, mely, mihelyt kiszaladt a számon, csodálkozással töltött el s
               utálattal, mert életemben sohase használtam. Valamikor gyermekkoromban hallottam.
               Miért is mondtam? Furcsa. Ezért volt az egész. E két buta szó miatt. De tehetek-e
               róla? Nevelés. Leibnitz, Leibnitz. “Bízzátok rám a gyermekek nevelését, s
               megváltoztatom a világot.” Nagyralátó, dőre frázis. Ő ezt hitte, akárcsak azt, hogy
               ez a világ a legjobb minden képzelhető világok között. Nem neki van igaza, hanem
               annak a másiknak, ki valahol azt írta, hogy a pedagógus hamarább téved, mint a
               gyermek. “Aki a lámpát viszi elöl, gyorsabban megbotlik, mint aki követi.” Igen.
               Bizonyára tévedtem én is.</p>
				<p>Egy kis csöndre vágyakozott. De künn a kert tele volt apró zajokkal, melyek
               nyugtalanul dobogó egyvelegbe fogtak. Láthatatlan bogarak kaparászása hallatszott.
               Később jöttek a macskák. Háztetőkön kergetőztek, hosszan, bársonyosan miákoltak, s
               nyávogásuk végül oly megható nyöszörgéssé vált, mint a csecsemők sírása. Aztán a
               kakasok is kukorékoltak, noha még homály borult a földre, férfiasan, kackiásan
               jelentették a közelgő hajnalt szerelmes tyúkjaiknak. Hímek, nőstények keresték
               egymást. A termékenység sustorgott a kohójában.</p>
				<p>Novák csörömpölve csukta be az ablakot.</p>
				<p>A díványon, a túlsó szobában, megszólalt az előbbi hang, melynek színén érzett, hogy
               a beszélő közben sem aludt, folyton vigyázott arra, ami a szobában történt:</p>
				<p>- Tóni.</p>
				<p>- Mi az, lelkem?</p>
				<p>- Nem alszol?</p>
				<p>- Nem.</p>
				<p>- Miért nem alszol?</p>
				<p>- Meleg van. Meg aztán ezek a szúnyogok. Folyton csípnek.</p>
				<p>- Holnap majd lehozom a padlásról a szúnyoghálót. Már tegnap akartam. De, szamár
               eszem, mindig elfelejtem.</p>
				<p>- Jó, lelkem, csak aludj.</p>
				<p>Novákot az órák zavarták. A ház minden óráját hallotta, külön-külön és együtt.
               Versenyt futottak az ingaórák az ütőórákkal, a keltőórák a zsebórákkal, néha
               utolérve, néha elhagyva egymást. Parányi részecskékre szeletelték a nagy időt,
               melyből egyetlen részecske éppoly elviselhetetlennek tetszett, mint az egész.
               Félrebeszéltek, az álmatlan éjszaka zavarában, percegtek, akár a koporsóban őrlő szú.
               Novák egy székre kapaszkodott, megállította az ingaórát.</p>
				<p>Az éber hang vallatta:</p>
				<p>- Mit csinálsz, Tóni?</p>
				<p>- Igazítom az órát.</p>
				<p>Már virradt. Hamuszín derengés nézett be az ablakon. A józan világítás közelebb hozta
               a külső világhoz, mellyel szemben felelősséggel tartozott, s most már csak azzal
               foglalkozott, mi a legközelebbi teendő.</p>
				<p>- Hallgatni, hallgatni. Fő, hogy ne tudják meg, hogy titok maradjon, teljes titok. Ha
               nem beszélnek róla, akkor nem is történt meg. Amiről nem veszünk tudomást, az nincs
               is. De ha fecsegnek azok a gonosztevők, s a város pletykálni kezd? Akkor tagadni,
               tagadni. Talán megkérem majd barátaimat, hogy cáfolják a nevetséges híreszteléseket.
               Ez már kényesebb lesz, nehezebb. Ah, milyen ostoba és gyalázatos az egész.</p>
				<p>Az undor borzongatta, jobban, mint a láz.</p>
				<p>Novák, ki meztelenül ült az ágyban, bal karját kiegyenesítve magára kapta hálóingét.
               Az ajtót kinyitotta.</p>
				<p>Pepike kávéval, kaláccsal lépett be, de elhozta a hideg marhanyelvet is, melyet
               annyira dicsért.</p>
				<p>Szeme ki volt sírva.</p>
				<p>- Te nem aludtál semmit - mondta elcsukló hangon.</p>
				<p>- De valamit aludtam.</p>
				<p>- Mi bajod van? Téged valami bánt.</p>
				<p>- Semmi, lelkem, semmi.</p>
				<p>- Hisz látom rajtad. Téged valami bánt.</p>
				<p>Pepike, miután nem kapott választ, így vigasztalta:</p>
				<p>- Nézd, Tóni, föl se vedd. Az ember föl se veszi az ilyent. Föl se vedd az
               egészet.</p>
				<p>És kisietett, sután, mert nem bírta volna tovább.</p>
				<p>Novák ment az iskolába: órája volt.</p>
			</div>
			<div type="chapter">
				<head>XXI</head>
				<p>Vakáció alatt minden évben el szokott utazni, vagy Pöstyénbe, hol kezdődő köszvényét
               kezelte, vagy külföldi tanulmányútra.</p>
				<p>Az idén a történtek után se tett le arról a szándékáról, hogy Velencébe megy.
               Pepikének megígérte, hogy magával viszi. Jegyeit, melyeket az olasz vasúttól
               százszázalékos kedvezménnyel kapott valami nemzeti ünnepre, készen tartotta
               államvasúti arcképes igazolványában, s többször mutogatta Pepikének. Unokanénje, így
               tervezte, majd a Hilda nevére kiállított jeggyel fog utazni.</p>
				<p>Pepike még sohase járt az ország határán túl. A néma, de nem kellemetlen együttlétek
               alatt érdeklődött unokaöccsétől, milyen az a város, hol a házak cölöpépítményeken
               nyugszanak, az utcákon is tenger van, s nagy figyelemmel hallgatta szeretettel teljes
               előadását. Eddig csak képeken látta Velencét, meg egy kancsón, mely az
               üvegszekrényben van, de elképzelni sem ezek alapján, sem unokaöccse magyarázata után
               nem tudta.</p>
				<p>- Furcsa - csodálkozott Pepike -, és nem lesz vizes a szoknyám?</p>
				<p>- Nem hát - mosolygott Novák -, a gondolások mindenüvé elszállítanak. Majd
               meglátod.</p>
				<p>Ábris igazgató kérdezgette tőle:</p>
				<p>- No, mikor utazol a taliánok közé?</p>
				<p>- Július közepén.</p>
				<p>- Tudtommal te előbb akartál, mindjárt az osztályvizsgák után.</p>
				<p>- Igen, de inkább megvárom a tanévzáró ünnepélyt is. Több dolgom akadt itt. Azt előbb
               el kell végeznem.</p>
				<p>Novák sokat üldögélt az igazgatói irodában, bal karját maga felé hajlítva, az
               asztalra könyökölve, kezére támasztva a fejét. Ha azonban fejét elmozdította, karja
               megmaradt az előbbi merev helyzetben. Lehetőleg nem mozgott. Minden helyváltozás
               fájdalommal járt. Nyakát se forgatta, csak szemeivel követte az embereket.</p>
				<p>Az igazgatóval többször hosszabb, általános beszélgetést kezdett az intézet fegyelmi
               állapotáról, s várta az alkalmas pillanatot, hogy előhozakodjék saját ügyével. Ezt
               mindig meggondolta. Az igazgató, úgy látta, nem tud semmit.</p>
				<p>Szerencsére a hír nem terjedt el oly mértékben, mint ahogy sejtette. Maguk a hősök,
               kik megriadtak sikerüktől, babérjukon pihentek, nemigen dicsekedtek vele. Csak az
               érettek, valamint a felsőbb osztályos növendékek közt mozgott a pletyka, hogy az
               öreget bizony “jól elagyabugyálták”, ami egyesekben ámulatot, másokban kárörömet
               keltett. Hilda szökését is meglepően kevesen tudták, a tanári kar tagjai közül csak
               Nyerge Lázár, ki saját érdekében megőrizte a titkot. Flóri néni hallgatott. A
               kíváncsiak beérték azzal a magyarázattal, hogy Selmecbányán nyaral, Novák Antal
               testvérbátyjánál.</p>
				<p>A seb változatlanul fájt. Novák különösen a harmadik-negyedik napon szenvedett. Ekkor
               a lapockán érezhető nyomás vad lüktetéssé alakult, a láz magasra szökött, a hetedik
               napon pedig viszketni kezdett az egész törzs. Már a járás is nehezére esett.</p>
				<p>Ő ebben az időben többet jött-ment a városban, mint annak előtte. Feltűnt itt-ott,
               csak azért is, hogy eloszlassa a gyanút, s útját szegje a megveretéséről szóló
               esetleges szóbeszédnek. Ellenőrizte az embereket. Arcokról, taglejtésekről,
               hangsúlyokról következtetett, hogy tudják-e.</p>
				<p>Pepike figyelmeztette:</p>
				<p>- Mért jársz egyedül? Kísértesd magad Gergellyel. Nem jó egyedül járni.</p>
				<p>- Hagyj engem - felelt Novák bosszúsan.</p>
				<p>Néha az emberek éppúgy köszöntek neki, mint máskor. Néha azonban furcsa dolgok
               történtek.</p>
				<p>Megálltak, hosszasabban nézték, utánatekintettek, miután pedig eltávozott, hirtelen
               beszélni kezdtek, mintha az ő történetét tárgyalnák egymás között.</p>
				<p>Egy volt tanítványa, Bimbó Gábor, árvaszéki ülnök a városnál, megállította. Máskor
               ezt nem tette. Nem merte volna.</p>
				<p>Gúnyt érzett ki minden szavából. A szánalom vagy a részvét jogán fölényesen, majdnem
               szemtelenül szólt hozzá:</p>
				<p>- Jó napot, tanár úr. Hogy van? Hogy van?</p>
				<p>- Hát csak megvagyok, kérem.</p>
				<p>Tud ez mindent? Vagy csak ő képzelődik? Novák rövidre fogta a beszéd fonalát,
               igyekezett szabadulni tőle.</p>
				<p>Alig rázta le nyakáról, jött a másik. Kertész János, a Kertész apja, kinek fia most
               érettségizett le.</p>
				<p>- Tanár úr, tanár úr. De megsoványodott. Mi baja?</p>
				<p>- Semmi, kérem.</p>
				<p>- Meg sem ismertem az első pillanatban. Nagyon rossz színben méltóztatik lenni -
               mondta Kertész János, ki Novák láztól ködös, mélységes szenvedést tükröző szemébe
               nézett.</p>
				<p>- Lehet - válaszolta -, talán elfáradtam a munkától.</p>
				<p>- A munka, a munka - bólongatott Kertész János -, abból ki tetszett venni a részét.
               De most itt a vakáció. Kisült már a meleg cipó - és nevetett.</p>
				<p>Novákot sértette a nevetés, szentül hitte, hogy ez az ártatlan ember ugratja. Minden
               megjegyzés célzás volt, minden szófoszlány, melyet kihallott a körötte sétálók
               tömegéből, őrá vonatkozott. A szembejövők rosszul leplezett mosolyt haraptak el
               fogaik között, azok pedig, kik mögötte settengtek, a hátát nézték, csak a hátát, a
               bal lapockáján a fájó pontot, melyet pimasz tekintetükkel, mint valami kutatótűvel,
               átszúrtak, s látták a sebet ruhán-ingen keresztül is. Menekült az utcáról.</p>
				<p>Ebéd végén, mikor a sajtot ették, így szólt Pepikéhez:</p>
				<p>- Honnan való ez a sajt?</p>
				<p>- Lisznertől.</p>
				<p>- Ne vegyetek többet nála - mondta határozottan.</p>
				<p>- Mért? Talán nem jó?</p>
				<p>- De. Csakhogy nagyon messze van innen. Marinak úgyis sokat kell talpalnia. Öreg
               szegény. Vegyetek inkább a Keresztestől. Az itt van a közelben.</p>
				<p>- Jó - válaszolta Pepike -, ahogy akarod, Tóni.</p>
				<p>Ettől kezdve Keresztes fűszeres boltjában vásároltak.</p>
				<p>Otthon mégis jobb volt, egyedül, egészen egyedül, távol az emberektől, kiket ezután
               került is. Megtartotta azt a kevés óráját, melyet a nyolcadikkal csonkult
               gimnáziumban vállalt, egyes osztályok már le is vizsgáztak, nem sokat kellett
               bejárnia. Beletemetkezett a magányba.</p>
				<p>Terveit elvetette. Sem az igazgató, sem az orvos, sem az ügyvéd, sem a törvény nem
               hozhatott megoldást. Becsülete megvédelmezésére, melyhez annyira ragaszkodott, nem
               találván módot, beérte azzal, hogy önérzete tiszta, és az emberekkel nem
               törődött.</p>
				<p>Ebben az időben különös megfigyelést tett.</p>
				<p>Nem bírta többé lebilincselni a matematika és fizika, melyen mindig szenvedélyes
               érdeklődéssel csüngött. Ez a tudomány, bármennyire is rokonságot tart az örök
               kérdésekkel, csak zárt, mesterséges világnak látszott, melyből jobb kiszabadulni.
               Mint legtöbb ember, ki válságos helyzetbe jut, magasabbról, új szemszögből akarta
               szemlélni eddigi életét, melyet a kötelesség taposómalmában töltött el. Este
               kitétette a kerti széket a veranda elé, órákig bámulta az égboltot, melyen a nyári
               hullócsillagok hosszú fénypászmákat vontak. Nappal filozófusokat, szépírókat vett
               elő. Arany János Őszikék-jeit olvasta nagy gyönyörűséggel és
               csodálkozással. De később ez is fárasztotta, figyelmét nem tudta központosítani arra,
               amit olvasott, s megindulva a ritmus robogó szekerén, csak saját gondjai-gondolatai
               zakatoltak tovább.</p>
				<p>Liszner Vilmost látta maga előtt, fényben és sötétben, élesen.</p>
				<p>Nem is képszerűen, hanem domborműszerűen, mint egy szobrot, úgy, hogyha hozzáér, meg
               is tudja tapintani.</p>
				<p>Eleinte el akarta űzni a jelenést. Aztán nem tiltakozott ellene. Elfogadta, amint
               jött, eléje állt, hogy szemébe nézzen. Minden idejét annak szentelte, hogy végezzen
               vele. Nem értette. Meg akarta érteni. Tudta, hogy a legnagyobb fájdalmak a meg nem
               értésből származnak, csak attól szenvedünk, amit magunk se tudunk felfogni vagy
               elképzelni. A megértésből enyhületet remélt.</p>
				<p>Szét próbálta szedni tetteinek rugóit, melyekből a merénylet szörnyűsége
               összeállítódott. Vajon miért cselekedett így? Nem ismerte soha ennyire sötétlelkűnek,
               pedig napról napra látta, beszélt vele. Föltehető-e, hogy egy lényben ennyire
               elhatalmasodjék a fattyúhajtás, úgyhogy az egész ember nem is egyéb, mint egyetlen
               rút csomó, förtelmes kinövés? A kertészet másra tanította. Szüleitől örökölte volna
               ezt a kóros elmét? Édesapja derék, becsületes, egyenes ember, édesanyja jókedélyű,
               igénytelen nő.</p>
				<p>Vajha lett volna egy fotográfiája Liszner Vilmosról, hogy színről színre láthassa, s
               összehasonlítsa azzal a képpel, mely lelkében él. Fényképe nem volt. Magát a fiút se
               látta azóta. Homloka alacsony, de nem erőszakos, füle nagy, szétálló, de perem szegi
               be, nem mint a gonosztevő típusokét, szeme sem alattomos. Nem is terhelt. Egy szokása
               volt, melyet meg is rótt több ízben, az, hogy míg pirongatta, vállát vonogatta. Ezt
               sokan teszik, nyilván semmit se jelent. Zaj nélkül suhant ide-oda. Nem alamusziság ez
               sem. Különben szót fogadott azonnal, semmit se kellett kétszer mondania. A kamaszodás
               idején, a válságos időszakban, úgy emlékezett, semmi vásottsággal se tette magát
               hírhedtté. Bal kezén egy kék, tetovált háromszöget látott. Kár azonban mindennek
               túlzott fontosságot tulajdonítani.</p>
				<p>Előéletét is tanulmányozta, egészen az aprólékosságig. Levette a polcról az év végi
               értesítőket, melyek könyvtárában álltak bekötve. Ezekből akarta megrajzolni
               jellemének lázgörbéjét. Majd íróasztala fiókjából előszedegette tanári zsebkönyveit,
               hogy az évközi tanulmányi előmeneteléből, sőt az egyes feleleteire adott
               érdemjegyekből állapítsa meg, hogy nem terheli-e lelkiismeretét valami mulasztás.
               Tagadhatatlan, Liszner nem volt ragyogó diák. Mindig elégséges és elégtelen közt
               ingadozott, de tőle alig kapott szekundát, az év végén egyetlenegyszer sem, a
               másodikban és ötödikben jót is, a mennyiségtanból. Szó sincs arról, hogy üldözte,
               vagy viselkedése csak az üldözés látszatát is fölgerjesztette volna benne. Nem bánt
               vele sem embertelenül, sem igaztalanul. Hibázhatott és tévedhetett, de az
               osztályvizsgán tanúsított elnézése, aztán az érettségin való magatartása fölmentette
               minden súlyosabb önvád alól.</p>
				<p>Pepike minden reggel a közeli templomba ment, gyónni és áldozni. Novák egy reggel a
               fájós hátával fölbotorkált a padlásra. A padláson megőrizte a régi dolgozatfüzeteket,
               melyeket a diáknemzedékek írtak. Itt, a fojtó porban, pókhálóktól cirmosan kikereste
               a sok ezer gyakorlat közül Vili füzeteit, ezeket levitte a lakásba.</p>
				<p>Maga elé teregette mind. Vizsgálgatta írását. Írása ormótlan volt és bájtalan,
               dolgozata azonban nem nagyon rossz. Alig akadt köztük elégtelen, s volt egy jeles is,
               hatodikos korából. Semmi döntő nyomra nem jutott. Ismét elfogta a csodálkozás: miképp
               lehetséges, hogy annyi tanulóifjat nevelt föl minden baj nélkül, míg végre ezzel az
               eggyel egyszerre és váratlanul robbanás történt? Az ember veszedelmes portéka.</p>
				<p>Érthetetlen volt, érthetetlen.</p>
			</div>
			<div type="chapter">
				<head>XXII</head>
				<p>Egy délután kétségeibe burkolózva gubbasztott díványán. Előtte az asztalon a füzetek,
               Liszner Vilmos régi gyakorlatai.</p>
				<p>Utóbb látogatói elmaradoztak. A tanév vége felé megszűntek a tanári ozsonnák is.
               Magára hagyták.</p>
				<p>Ingujjban volt. Kabátját újabban otthon nem hordta. Nem is a hőség miatt, hanem mert
               így kevésbé fájt a sebe.</p>
				<p>A füzeteket nézte már dél óta, elmerülve.</p>
				<p>Pepike hirtelenül belépett, és ezt mondta:</p>
				<p>- Valaki van itt.</p>
				<p>- Ki?</p>
				<p>- Azt hiszem, egy diák.</p>
				<p>- Egy diák? - szólt Novák, s majdnem kiáltott.</p>
				<p>Biztosra vette, hogy Liszner Vilmos. Csak ő lehet az.</p>
				<p>- Téged keres - erősítette Pepike.</p>
				<p>- Engem? - kérdezte Novák harcra készen, s tekintetét előre megkeményítette, hogy
               majd farkasszemet tudjon vele nézni, mint egy rablógyilkossal.</p>
				<p>- Igen.</p>
				<p>- Jöjjön be - szólt Novák durván.</p>
				<p>Pepike kiment. Novák fölállt. Mélységes egyedüllétéből kiráncigálták a porondra.</p>
				<p>Annyira izgatott volt, hogy kabátjáról is megfeledkezett, ingujjban várta, mintegy
               felgyürkőzve a viadalra, pedig egyébként sokat adott a társadalmi formákra.</p>
				<p>Fél perc múlhatott el. Pepike ajtót nyitott. Megjelent a látogató.</p>
				<p>- Ki az? - kérdezte Novák nyersen, noha már látta, hogy ki az.</p>
				<p>De csak a szeme látta: az agya még nem.</p>
				<p>- Bocsánat - szólt a látogató, megfélemlítve a zord fogadtatástól.</p>
				<p>- Jöjjön be - parancsolta Novák, még mindig érdesen.</p>
				<p>Csak ekkor ocsúdott. A látogató kicsi volt, nagyon kicsi. Nem az a nagy, akit
               várt.</p>
				<p>- Á, maga az - mondta. - Nem is tudtam. Jöjjön be - hívogatta -, jöjjön, Laci
               fiam.</p>
				<p>Glück Laci szegényes ruhájában egy állvány mellé lapult. Kezében könyv meg egy
               becsomagolt kartonlap.</p>
				<p>Novák, várakozásában csalódva, de a csalódásnak mégis örvendezve, üdvözölte. Nem
               egészen összefüggő szavakat mormolt:</p>
				<p>- Érdekes. Azt hittem. Micsoda furcsaság.</p>
				<p>Majd elszégyellte magát. Átkarolta a fiút:</p>
				<p>- Tessék, édes fiam, jöjjön be, ide.</p>
				<p>És bár nehezére esett a gyors mozgás, kabátját fölhúzta.</p>
				<p>Glück Laci a régi diák félszegségével hajlongott, melyet most se tudott leküzdeni,
               hogy tanárjaival állt szemben. Egy tekintettel megnézte lakását.</p>
				<p>- Ne tessék haragudni, hogy eljöttem.</p>
				<p>- De kérem.</p>
				<p>- Tudom, hogy zavarom a tanár urat. Elrablom a drága idejét.</p>
				<p>- Ugyan, ugyan. Üljön le.</p>
				<p>- Köszönöm.</p>
				<p>- Ha mondom, hogy üljön le.</p>
				<p>Glück Laci leült a nádszékre, de csak a szélére, hogy a tanár úr nádszékéből minél
               kevesebb helyet foglaljon el: a többit neki hagyta.</p>
				<p>- Cigarettázik?</p>
				<p>- Ó - szabadkozott Glück Laci.</p>
				<p>- Gyújtson rá - biztatta Novák.</p>
				<p>- Ha megengedi - rebegte, míg tanárja tüzet tartott a cigaretta alá.</p>
				<p>Nemigen cigarettázott, de ezt meg kellett tennie, hogy a helyzet félszegségét
               enyhítse, s közvetlenségét, elfogulatlanságát beigazolja.</p>
				<p>Torkát köszörülte. Most előállt azzal a mondókával, melyet már az úton elkészített
               fejében:</p>
				<p>- Hálás köszönettel visszahoztam a könyvet - egy német csillagászati munkára mutatott
               -, melyet a tanár úr szíves volt kölcsönadni.</p>
				<p>- Csak tegye oda, az íróasztalra.</p>
				<p>- Meg ezt.</p>
				<p>- Mi az?</p>
				<p>- A csoportkép. Osztálytársaim engem bíztak meg.</p>
				<p>Novák kibontotta.</p>
				<p>Glück Lacinak, mint szervezőtehetségnek, az érettségi utáni munkából is kijutott: ő
               számolt el a vendéglőssel a lakoma után, a fényképésszel, s őt kérték meg barátjai,
               hogy majd a tízéves érettségi találkozó idejéről kit-kit levélben értesítsen, s “a
               budapesti sajtóban elhelyezzen egy kis közleményt”.</p>
				<p>Erre a látogatásra maga vállalkozott. Fél füllel hallott Novák Antal tragédiájáról,
               leánya szökéséről s megveretéséről, anélkül hogy a támadók kilétéről fölvilágosítást
               kapott volna. A részvét hozta ide.</p>
				<p>Az ablaktábla résén beözönlött a június végi nap, s a falig hosszú poroszlop táncolt,
               billió és billió kis bolygót rengetve. Glück Laci, míg Novák szemlélte az arcképet,
               őt nézte.</p>
				<p>E hét alatt, hogy nem látta, erősen megváltozott. Nem öregedett meg, s jobb
               megfigyelő lévén, mint a többiek, azt se mondhatta, hogy túlságosan megsoványodott.
               De elvesztette mozgékonyságát. Mozdulatlansága a kezdeményezőerő híjának tetszett.
               Bal karját sajátosan fölfelé tartotta akkor is, ha állt, mintha figyelmeztetné
               valamire, vagy fenyegetné, vagy kérezkednék, akár egy diák. Aztán szava valami tompa
               utánrezgést kapott, s bár mosolygott is, oly kedvetlennek látszott, hogy az ember
               fázott közelében. Szeme pirosas volt, mint azé, ki sokat dohányzik, és fátyolos, mint
               azé, ki keveset alszik. Nagyon megszánta.</p>
				<p>A beszélgetést oly irányba óhajtotta terelni, hogy legalább távolról célozhasson
               arra, biztosítva tanárját, mennyire elítéli, mennyire nem vállal közösséget azzal sem
               ő, sem a többiek.</p>
				<p>Novák még mindig kezében tartotta a csoportképet.</p>
				<p>- Nagyon sikerült - mondta. - Nagyon jó.</p>
				<p>- Úgy tetszik találni?</p>
				<p>- Maga is - intett Glück Laci felé. - No, köszönöm. Majd berámáztatom. Önök is
               idekerülnek. A többiek közé.</p>
				<p>A falra mutatott, hol vékony, fekete rámában a leérettségizett ifjak csoportképei
               lógtak, tíz kép, tíz nemzedék.</p>
				<p>De mielőtt letette volna a fotográfiát, még egyszer rápillantott, megnézve rajta
               mindenkit. Ekkor újra látta, hogy kettő nincs közöttük: Csajkás Tibor meg az a másik,
               az a másik.</p>
				<p>Novák elkomorult. Gyanakvó tekintetet vetett Glück Lacira, ki Liszner Vilmos
               házitanítója volt, s bizonyára ismeri az ügyet. Talán szaglászni küldte ő ide,
               puhatolózni, kémül.</p>
				<p>A csoportképet az asztalra ejtette.</p>
				<p>Glück Laci szemébe meredt, fürkészve:</p>
				<p>- Azt hittem, hogy ön már elutazott.</p>
				<p>- Igen. Nyomban az érettségi után.</p>
				<p>- Hová?</p>
				<p>- Ide, a szomszéd faluba. Az édesapámhoz.</p>
				<p>- Él a kedves édesatyja?</p>
				<p>- Hála Istennek.</p>
				<p>- Hány éves?</p>
				<p>- Ötvenkilenc.</p>
				<p>- És remélem, egészséges.</p>
				<p>- Egészséges.</p>
				<p>- Mi a foglalkozása?</p>
				<p>- Pálinkamérése van - szólt Glück Laci egészen halkan.</p>
				<p>Ebben a pillanatban Nováknak eszébe jutott valami. Az, hogy minden tanítványáról
               tudja, hogy mi az apja foglalkozása, még jelentéktelenekről is, kik nem érdekelték
               őt, csak Glück Laciról felejtett el kérdezősködni, kit legtöbbre becsült, s
               példaképül állította a többiek elé. És ebben a pillanatban más is eszébe jutott, az,
               ami nyolc évig nem jutott eszébe öntudatosan, hogy ez a fiú, ki itt ül előtte fekete
               dróthajával, szemében a szeretet megnyilatkozni nem merő vigaszával, zsidó. Maga is
               furcsállta késői érdeklődését. Glück Laciról tudta, hogy zsidó, s nyilván azt
               képzelte, hogy apja egy másik zsidó.</p>
				<p>A fiú minden megtiszteltetésen át is ezt érezte. És mást is érzett: azt, hogy
               tanárja, kit mindegyik közt legjobban kedvelt, gyámoltalan jóságában, szőke, vékony
               hajával, óriás koponyájával, melyben fény van, akár az övében, testvéri megértés
               minden elvont probléma iránt, keresztény. Ezen pár másodpercig ő is csodálkozott.
               Előrehajolt a székén, ösztönösen, hogy közeledjék hozzá.</p>
				<p>Novák nem tudott ember és ember közt különbséget tenni, legkevésbé az iskolában.
               Valójában nem szerette a zsidókat. Nem többé vagy kevésbé, mint bárki, aki nem
               zsidó. Tartózkodott tőlük, s maga se tudta, hogy ez a tartózkodása védekezés vagy
               támadás. Azt képzelte, hogy a zsidók nem egészen őszinték, s meleg, homályos családi
               életük mélyén egy szemvillanással kísérve oly dolgokat beszélnek keresztényekről,
               melyeket keresztények társaságában átallanának kimondani, aminthogy a keresztények
               sem egészen bizalmasak zsidók jelenlétében. Nem firtatta, hogy ez előítélet vagy sem,
               s elmúlik-e, elmúlhat-e majd a következő évszázadokban. Csak a tényt látta, melyet
               lehetetlen letagadni, a tényt, melyet értelme elítélt, s érzése gyakorlatban
               vallott.</p>
				<p>Végre ők külön éltek, oly történelmi emlékek keserű tapasztalatával, mely nem az övé,
               el nem ismerve, a törvények ellenére is, elszigetelve, talán kényszerűségből, talán
               öntudatos dölyfből, egy be nem vallott, de létező összetartással. Régi prófétáiktól
               egy optimizmust kaptak örökbe, hogy élni föltétlenül érdemes, s a világ majd
               megváltozik, és egy pesszimizmust is, mely az ész fénykörén túl mindent elítél. Az ő
               öröksége más volt. Egy optimizmus, hogy már szabad, s az áldott vértől megváltottan
               élhet, szegényen és igénytelenül a hivatásának, s egy pesszimizmus, hogy a
               változhatatlan világ a siralom völgye marad most és mindörökké. Ez a hit annyira
               elválasztotta tőlük, hogy egy ostoba golyhót közelebb érzett magához, mint az ő
               legokosabbjaikat. Közéjük és közéje pedig hidat vert zsidó tanítványainak szorgalma,
               értelme, az a szikár, edzett értelem, mely különösen fogékony a természettudomány
               iránt, s biztos kézzel tapintja ki a dolgok csontszerkezetét. Mégis megmaradt az
               ellentét, az idegenség, melyre igazán csak most eszmélt.</p>
				<p>Jóvá akarta tenni mulasztását, hogy eddig közönyösnek mutatkozott tanítványa
               családjával szemben, kinek testi és lelki jóvoltára, szellemi és erkölcsi haladására
               majd egy évtizede féltő gonddal ügyelt.</p>
				<p>Melegen kérdezte:</p>
				<p>- Többen vannak?</p>
				<p>- Öten.</p>
				<p>- Fiúk?</p>
				<p>- Négy. Egy leány.</p>
				<p>- Szóval ön otthon járt kedves szüleinél, és most visszajött. Miért?</p>
				<p>- Elutazom.</p>
				<p>- Hová?</p>
				<p>- Budapestre.</p>
				<p>- Sok szépet fog ott látni. Csak használja föl az időt okosan.</p>
				<p>Novák bizalmatlansága eltűnt. Ez a beszélgetés, mely kérdésekből állt és válaszokból,
               akár egy számtan-fizika órán tanár és diák között, üdítette, fellocsolta
               aléltságából. Örült, hogy még emberek vannak a földön. Elhagyatottságában vigasz volt
               számára ez a látogatás, hiszen Glück Laci az első ember, kivel azóta nem hivatalosan
               társalog. Aztán megjelenésében is rejlett valami vigasztaló. Nem azokban a balog
               kijelentésekben, melyeket tett, hanem hangsúlyában, mely mindig másra vonatkozott.
               Arra, amire nem mert kitérni.</p>
				<p>A fiú, míg Novák elmerengett, fölugrott:</p>
				<p>- De föltartom a tanár urat.</p>
				<p>- Nem - mondta Novák, és visszaparancsolta helyére. - Nagyon szép, hogy gondolt rám.
               Hogy eszébe jutottam. Hogy eljött. Ennek igazán örülök. Kedves fiú, maga, Laci.</p>
				<p>- Kérem, tanár úr. Hisz ez csak természetes.</p>
				<p>- Mi lesz? Tanár? Az akart lenni.</p>
				<p>- Az.</p>
				<p>Novák fejét rázta.</p>
				<p>- Ne legyen tanár. Nem önnek való az. Legyen más. Akármi. Ha kedve és hajlama
               megmarad, foglalkozzék a tudománnyal, szenvedélyből. Mi, tanárok, csak félig-meddig
               foglalkozhatunk vele, mert népszerűsítjük, közöljük, átadjuk másoknak. Bizony. A mi
               igazi föladatunk az apostolkodás, a nevelés, az emberteremtés, mint a jó Istené - és
               itt mosolygott -, a nevelés, ami meglehetősen nehéz dolog.</p>
				<p>Egy sarokba nézett mereven, hova azon a rettenetes éjtszakán a körzőt vetette, s
               látta maga előtt Hildát, ki fölborzolt hajjal szaladt, mint egy fúria. A szünet nagy
               volt. Majd a fiúnak magyarázva, tisztázta saját gondolatait:</p>
				<p>- A mi pályánk küzdelmes és szürke. A tudósoké gyönyörű és fényes. Emlékszik,
               beszéltem önöknek a tudomány vértanúiról. Galilei. Azt mondják, elvesztette szeme
               világát, mert messzelátón akarta megnézni a napot, s a lencse kiégette szemhártyáját.
               Mennyi ilyen híres mártír van. A nevelőkről nem beszélnek, pedig nyilván azok is
               meglakolnak vakmerő mesterségükért. Azoknak a tragédiája csöndesebb, kevésbé
               érdekes. Azok csak magukban szenvednek. Tudja, hogy kik voltak az első
               pedagógusok?</p>
				<p>Glück Laci feléje hajolt.</p>
				<p>- Rabszolgák voltak - felelt Novák. - Úgy ám. Görög rabszolgák, kiket az uraik
               megkorbácsoltak. Ők kísérték el a gazdagok gyermekeit a gimnáziumba. Mi is
               rabszolgák vagyunk. A szeretet rabszolgái. Azzal a különbséggel, hogy mi, modern
               pedagógusok nemcsak a gazdagok gyermekeit kísérjük el a gimnáziumba és aztán tovább,
               ameddig lehet, hanem mindenkiét. Mi a jutalmunk? Nem sokkal több, mint azoké.</p>
				<p>Novák őszintesége fölbátorította vendégét:</p>
				<p>- Ezt tudom - mondta Glück Laci - nagyon tudom.</p>
				<p>- No, ne panaszkodjunk. Másra nem is szabad számítani.</p>
				<p>Glück Laci fölállt:</p>
				<p>- Köszönöm - dadogta ügyetlenül. - Nagyon köszönöm.</p>
				<p>- Mit?</p>
				<p>- Azt a sok jót. Köszönöm.</p>
				<p>- De kedves fiam...</p>
				<p>- És...</p>
				<p>- No csak mondja.</p>
				<p>- Tessék? - kérdezte Glück Laci.</p>
				<p>- Maga akart valamit mondani - szólt Novák, hogy a párbeszédet kerékvágásba
               zökkentse.</p>
				<p>- Köszönöm - ismételte a fiú. - Még egyszer. Mindnyájunk nevében. Köszönjük.</p>
				<p>- Szívesen, fiam. Ezzel tartozom. Kötelességem volt.</p>
				<p>- Ha pedig megbántottuk volna - de már indult kifelé. - Köszönöm - susogta még
               egyszer.</p>
				<p>Glück Laci nem volt képes magát oly folyamatosan kifejezni, mint Ebeczky Dezső, mert
               mélyebben érezte, amit gondolt. Megvetette tanárja támadóit. És nem úgy, mint a
               többiek.</p>
				<p>Azok, a tisztességes érzésűek, szintén helytelenítették, ami történt, ellenben lelkük
               mélyén mégis kissé mulatságosnak tartották, hogy alul maradt, s nem tudták teljesen
               lenézni a verekedés katonai erényét, mely az életharchoz tartozik. Glück Laci azonban
               nem bírt mulatni azon, hogy valaki alul marad. Minden ízével és idegszálával
               tiltakozott a tettlegesség ellen, az ösztönével, mely utálja az erőszakot, minden
               formájában retteg tőle, borzasztó emlékek alapján, mint a farkas a lángtól, mely az
               ősi barlangtüzeket látja föllobogni, ha csak egy gyufát villantanak meg előtte. Maga
               a tiltakozás volt ez a fiú. Ha neki kellett volna bosszút állni valakin, akkor más
               módhoz folyamodik. Talán kegyetlenebbhez, lassúbbhoz, szívósabbhoz. Ehhez azonban
               nem, nem.</p>
				<p>Novák megszorította kezét. Szenvedése tetőfokán jólesett ez a találkozás. Nem akarta
               elengedni diákját, ki fakó arcán egy katona évezredes idegrázkódtatását és
               terheltségét viselte, az iszonyt a háborúságtól, régi vereségek, lázadások,
               megaláztatások jegyét, s szemében lobogó forradalmak, mohó és gyors kielégülések,
               kárpótlások, vagyonszerzések, csöndes, családi örömök és fényes szellemi diadalok
               vágyát. Nem volt már idegen többé, hanem egy vele a szenvedésben, a könyvben s a
               nyers erő elleni harcban.</p>
				<p>A szalonban álltak, honnan végig lehetett tekinteni a hosszú, szomorú lakáson. Glück
               Laci Hilda szobáját is látta, az összetört családi élet romját, a két gazdátlan
               ágyat: az anyáét és leányét.</p>
				<p>- Ha valaha szüksége lesz rám - szólt Novák -, forduljon bizalommal hozzám. Minden
               jót.</p>
				<p>A verandán még egyszer megfogta kezét:</p>
				<p>- Az Isten áldja meg, fiam.</p>
				<p>És nemcsak mondta. Míg kezét szorongatta, ezt is gondolta magában:</p>
				<p>- Az Isten áldja meg ezt a derék, jóravaló fiút.</p>
			</div>
			<div type="chapter">
				<head>XXIII</head>
				<p>Megint Liszner Vilmos régi gyakorlatait vette elő, de már csak kevés ideig nézegette,
               aztán félrelökte.</p>
				<p>Tűrhetetlenné vált számára, hogy folyton gondolataival bíbelődjék, vagy Pepike
               társaságában legyen, ami egyet jelentett. Glück Laci látogatása fölrázta
               troglodita-magányából.</p>
				<p>Ki innen, emberek közé, ki innen. Mégis élni, élni akárhogy, s küzdeni, harcolni. Egy
               embert, egy embert, akárkit.</p>
				<p>Kollégáját kereste föl, Fórist, ki mindig otthon kuksolt.</p>
				<p>Fóris Ferenc a csendőrlaktanya mellett lakott egy barátságtalan házban, melyet kis,
               hepehupás, rosszul kövezett udvar vett körül, pár sovány ecetfával. Mogorva
               öregasszony mosott az udvarban, teknőjére hajolva, a tanár lakásadónője. Az a vendég
               láttán elbámult.</p>
				<p>Lakójához sohase járt senki, sem tanárok, sem diákok, sem nők.</p>
				<p>- Benn van a tanár úr? - kérdezte Novák.</p>
				<p>- Arra - motyogott az öregasszony kedvetlenül. A tornác felé intett. Itt egy
               zsömlyeszín kutya, mely meg se ugatta, unalmában Novák nadrágjára nyújtotta két
               lábát, mintegy társaságot keresve. Az is oly elhagyatottságban élhetett, mint a
               gazdája. Novák megsimogatta buksi fejét.</p>
				<p>Az udvarra nyíló ajtón ez a rettegett név fénylett sárgaréz táblácskán: Fóris.
            </p>
				<p>Csak így röviden, keresztneve nélkül, mint egy használati cikk neve.</p>
				<p>Kopogtatott. Sokáig nem kapott választ. Benyitott.</p>
				<p>Kétes félhomály borongott a szobán, minthogy a zöld lécfüggönyök le voltak eresztve a
               fény ellen. Fóris a szoba közepén ült egy széken, a meleg ellenére is teljesen
               felöltözködve, fekete ruhájában, keménygallérban, kézelővel, óralánccal mellényén, s
               noha szemét nem sérthette a világosság, most is fönntartotta fekete szemüvegét.
               Lábait keresztbe rakta. Rejtély, hogy mit csinálhatott.</p>
				<p>Vajon azt a képet látta-e maga előtt, melyet helyettes tanársága négy hosszú éve
               alatt gyakran elképzelt, hogy a diákok föllázadnak ellene, ő pedig hiába toporzékol a
               dobogón, nem bír velük? Hová nézett? Nem tudni.</p>
				<p>Vendége érkeztére fölkelt, szigorúan és erélyesen. Csak a télen múlt harmincéves.
               Homlokán azonban már két ördögárok mutatkozott.</p>
				<p>Semmi meglepetést vagy csodálkozást nem árult el, hogy legnagyobb ellenfele
               magánlakásán keresi föl. Az érzelemnyilvánítástól általában tartózkodott.</p>
				<p>- Szervusz - szólt közönyösen.</p>
				<p>- Szervusz.</p>
				<p>Novákot hellyel sem kínálta. A vendég leült, kalapját, botját a ripszpamlagra
               tette.</p>
				<p>Fóris egy szegényes bútorozott szobát bérelt. Mindenütt példás rend. Az asztalon
               tálca, rajta horgolt terítő, három lefelé borított pohár. Vaságya ragyog a
               tisztaságtól. Alatta két súlyzó, a svédtornához. A falon egy Kossuth-kép.
               Kézikönyvtára polcán katonásan sorakoznak egymás mellé az olcsó, silány könyvek,
               melyeket valószínűleg még egyetemi hallgató korában gyűjtött. Azóta nem olvasott.</p>
				<p>- Tehozzád jöttem - szólt Novák.</p>
				<p>- Hivatalos ügyben?</p>
				<p>- Nem. Magánügyben. Azaz. Ahogy vesszük. Szóval az én ügyemben.</p>
				<p>- Hallottam róla - jegyezte meg ridegen Fóris, s egész lénye valami komisz közönyt
               árasztott. - Tudom.</p>
				<p>- Mit szólsz hozzá? Ehhez a merénylethez.</p>
				<p>- Semmit. Egyáltalán semmit. Azt, amit mindig mondtam - és ujjait ropogtatta.</p>
				<p>Fórist jobban foglalkoztatta az ügy, mint ahogy mutatta. Naspolyasárga arca, melyet
               beteges halványság takart, lobot vetett. Izgalmában rágta kis, fekete bajuszát.</p>
				<p>Ez a bajusz idő előtt őszült, mintha megsózták volna. Szája elfanyarodott tőle, amint
               nyalogatta.</p>
				<p>Szaladgált a szobában:</p>
				<p>- Itt anarchia van, forradalom. Évek óta hirdetem a gimnáziumban, én egyedül, de ti
               nem hisztek nekem, magamra hagytok, nem támogattok. A mumus - ütögette a mellét -, a
               mumus. Legyen. Vállalom. Állom. Te vagy az oka.</p>
				<p>- Én.</p>
				<p>- Igenis te. Meg a többiek. Főképp az igazgató. Folyton kényeztetitek ezeket a
               szemtelen, pimasz tacskókat, aztán vérszemet kapnak, és első alkalommal, mikor
               kiszabadulnak, természetesen megvadulnak. Addig jár a korsó a kútra, míg valaki össze
               nem zúzza - mondta, mert a közmondásokat mindig rosszul alkalmazta. - Mindez a te
               liberalizmusod eredménye.</p>
				<p>- De kérlek.</p>
				<p>- Kesztyűs kézzel, barátom, nem lehet nevelni. Vagy van hatalmam, vagy nincs.
               Fütyülök a modern pedagógiára, azokra a buta, álszent elvekre, amelyeket be kellett
               magolnunk a pedagógiai vizsgán. Mit ér az ilyesmi? Szenteltvíz. Én bizony eztán az
               órákon is pofozni fogok. Ha nem tetszik, ott kívül tágasabb. Szedjék a sátorfájukat
               azok a bitangok. A főigazgató meg a miniszter pedig jöjjön ide személyesen, és maga
               próbáljon rendet teremteni. Másképp nem lehet.</p>
				<p>- Szomorú lenne.</p>
				<p>- Szomorú? Ez a szomorú - s Fóris ujjal mutatott Novákra. - Az én eszmém, melyet ti
               kinevettek, mégiscsak diadalmaskodni fog. Vasfegyelem - amikor ezt a szót kiejtette,
               orrcimpái kitágultak, s azon a ponton, hol az archúshoz értek, elzöldültek -,
               vasfegyelem. Aki nem hajol meg, az pusztuljon, idejekorán. Érettségi után pedig
               rendőröket a gimnázium köré, őrszemeket a tanárok lakása elé. Meg kell szervezni az
               iskolai rendőrséget.</p>
				<p>- Bocsáss meg, de ez igazán nevetséges. Ha mi magunk nem tudunk...</p>
				<p>- Mért volna nevetséges? - vágott szavába Fóris, s szeme csillogott a fekete szemüveg
               mögül, jelezve, hogy ez a halottnak látszó ember mégiscsak él. - A tanintézetünknek
               úgyis olyan híre van már, hogy az emberek nem mernek idejönni. Boros Pista mért ment
               el innen? Megszökött, áthelyeztette magát, félt. És ez érthető. Az a két helyettes a
               múltkor az utolsó pillanatban leköszönt, el se foglalta állását. Majd bolond lesz. A
               legjobb tanerők elkerülnek bennünket. Maholnap csak díjbirkózóknak való ez a város,
               fegyenceknek. Deportálóhely. Pardon.</p>
				<p>Odaugrott kézikönyvtárához. Egy piros kötet fordított címkével volt a polcon. Ezt már
               régebben figyelte, félt, hogy a tótágast álló könyv fejébe vér tódul, s megüti a
               guta. Segített rajta. Megigazította.</p>
				<p>Miután elfüstölgött a dühe, kevésbé puskaporosan beszélt:</p>
				<p>- Remélem, vétettél orvosi látleletet?</p>
				<p>- Nem.</p>
				<p>- Az baj - szólt Fóris szakértően. - Nagy baj. Visum repertum. Az az első dolog
               ilyenkor. Stante pede orvosi látleletet vétetni. Az iskolaorvossal vagy a
               tisztiorvossal.</p>
				<p>- Hová gondolsz...</p>
				<p>- Miért?</p>
				<p>- Dobra verni, a város szájára kerülni.</p>
				<p>- Úgyis beszélnek róla. És a rendőrségen jártál?</p>
				<p>- Nem.</p>
				<p>- Ott sem. Azonnal elmegyek teveled. Viszlek. A rendőrkapitányt jól ismerem.</p>
				<p>- Én is.</p>
				<p>- Ő majd detektíveket küldet.</p>
				<p>- Mi célja ennek?</p>
				<p>- Mi célja, mi célja. Valamit csak kell csinálni. Ne hagyd el magad ennyire, Tóni -
               szólt Fóris, ki most volt hozzá először gyöngéd, mert egynek látta ügyét az övével. -
               Ne essél kétségbe. A rendőrség keze messzire elér.</p>
				<p>- Igen, ha ismerném őket.</p>
				<p>- Hát többen voltak?</p>
				<p>- Azt hiszem. Nem tudom. Nem szeretek gyanúsítani.</p>
				<p>- Akkor nem marad más hátra, mint tüstént összehívni egy konferenciát. Ez a sérelem
               nemcsak a tiéd, az enyém is, az övé is, mindenkié, az egész tantestületet érte, s
               méltó, ünnepélyes formában kell tiltakoznunk. Igaz, hogy a tanév végén kissé bajos
               összeszedni a kollégákat. Többen elutaztak, megkezdték a vakációt. Mindegy,
               összejövünk annyian, amennyien itt vagyunk. Sürgönyözünk a főigazgatónak, a
               minisztériumnak, magának Wlassicsnak. A miniszter kormánybiztost küld, és akkor...
               akkor...</p>
				<p>Ostoba fecsegés volt.</p>
				<p>Ezek a gondolatok megfordultak Novák fejében is azon az első rettenetes éjszakán,
               mikor egyedül vergődött, s annyival inkább fájtak, mert már többször latra vetette,
               és mint nem használhatókat eldobta. Kollégája beszélt-beszélt, valami sohase fogyó
               indulattól fűtve.</p>
				<p>Kevésre becsülte ezt a korlátolt, epés embert. Tulajdonképp mégis tanácsért jött
               hozzá. Ő is tudta, hogy Fórisnak is volt valami kellemetlensége. Ez eszébe jutott,
               mindjárt a merénylet másnapján, rokonszenvet ébresztett iránta, a közösség érzését,
               mely mindig jobban erősödött, most pedig nem sok siker reményében ugyan, de elvezette
               őt ide, a lakásába.</p>
				<p>Fóris nem csinált titkot szégyenéből, sem akkor, sem most. Nyíltan hirdette, hogy
               milyen “sérelem érte”. Tanári szobákban, vendéglőkben, hol kollégáival étkezett,
               egyenesen dicsekedett azzal, hogy rohanta meg az ismeretlen, s regényesen kiszínezte
               a részleteket, melyek arról tanúskodtak, hogy ő az “orvtámadást visszautasította”, a
               “szemtelen fickót vaskézzel megfékezte”. Utána a rendőrségen is járt, egyszer,
               kétszer. Itt vajmi keveset tehettek: megindították a nyomozást, aztán az ügy
               elaludt. Tanári konferenciát indítványozott, melyet az igazgató nem hívott össze.
               Erre hónapokig beadványokat szerkesztett a főigazgatósághoz, a minisztériumhoz, s
               minthogy az alacsonyabb és magasabb hatóságoktól nem kaphatott elégtételt, már a
               sajtó útján akart nyilatkozni, a nyílttér-rovatban, amitől csak az igazgató baráti,
               de erélyes tilalma tartotta vissza.</p>
				<p>Valójában fölfújta, erősen túlozta azt, ami Sárszegen nem is volt olyan nagy
               ritkaság. Mindössze az történt, hogy egy sötét, szeles este, úgy érettségi után,
               valaki hátulról lefogta, háromszor hatalmasan pofoncserdítette, egyszer az arcán,
               kétszer a füle tövén. Ő maga nem “bántalmazta” az illetőt, amint állította. Ideje se
               maradt erre, mert magához se tért, s a fickó elfutott. Igaz, hogy egyik fülére egy
               darabig nagyothallott. De az a tehetséges, fiatal fülorvos, kit fölkeresett, hogy
               orvosi látleletet vetessen föl, oly szorgalmasan és lelkiismeretesen kezelte, hogy a
               tanév elején ismét visszakapta régi, kitűnő hallását, s éppúgy fölfigyelt az utolsó
               padokból hallatszó súgásokra, mint annak előtte.</p>
				<p>Nem több jogtalanság esett meg vele, mint elődjével, néhai Török Gidával, kinek egy
               súlyos követ hajítottak a lábára, amitől az öreg sokáig sántított, vagy Boros
               Pistával, kinek leverték a kalapját az utcán. Fóris végül belenyugodott. Sovány arcán
               egy ránc húzódott végig, valószínűleg tapasztalatainak a nyoma. Még ridegebb lett,
               nemcsak tanítványaival, hanem a szülőkkel szemben is, és vígan buktatott
               figyelmeztetés nélkül. Különben edzette testét, reggelenként súlyzókat emelt, hogy
               minden eshetőségre elkészüljön, s ez, ha nem is vette közvetlenül hasznát, semmi
               esetre sem ártott neki.</p>
				<p>Most izzó színekkel ecsetelte a csatát, melyben nem ő vallott kudarcot.</p>
				<p>Hirtelenül az íróasztalhoz rohant. Gondosan elzárt fiókjából kiemelt egy másfél
               méteres kenderkötelet.</p>
				<p>- Nekem ezt küldték közvetlen a merénylet előtt. Természetesen, hogy akasszam föl
               magamat.</p>
				<p>És lengette a bűnjelet.</p>
				<p>- Nekem is küldtek valamit - szólt Novák.</p>
				<p>- Mit?</p>
				<p>Novák megmondta, hogy mit.</p>
				<p>- Ugyanaz a banda - csapott rá Fóris. - Pont az az eset.</p>
				<p>Ez túlzás volt. Olyan eset, mint szegény Novák Antalé, még sohase fordult elő.</p>
				<p>Fáradtan hallgatta Fóris harci krónikáját. Majd halkan ezt kérdezte:</p>
				<p>- És mit csináltál azután?</p>
				<p>- Természetesen nyomban följelentettem a rendőrségen.</p>
				<p>- Legalább megcsípték?</p>
				<p>- Nem - szólt Fóris, és ajkába harapott.</p>
				<p>- Látod - mondta Novák csüggedten -, látod.</p>
				<p>- Hohó, barátom, csakhogy én nem vagyok olyan puha legény. Most már jöhetnek, itt
               vagyok, állok elébük. Aki bírja, állja - megint sántított a közmondás. - Nézd ezt
               itt.</p>
				<p>Zsebéből kivett egy vasbokszert, s őrjöngve döfködte a levegőt:</p>
				<p>- Ha ők is úgy, én is úgy. Egy ütés, s az orrcsont összezúzódik, az arcot elönti a
               vér. Azonnal elvesztik eszméletüket.</p>
				<p>Kacsintott a fekete szemüvegével:</p>
				<p>- Meg ez itt, ni.</p>
				<p>Hátsó nadrágzsebében kotorászott, kigombolta, s elővett egy jókora forgópisztolyt,
               melyet recés, bordó bőr borított. Óvatosan kifejtette belőle.</p>
				<p>- Remek szerszám - dicsérte. - Ha a városban járok, állandóan nálam van.
               Természetesen tok nélkül. Meztelenül. Hogy kéznél legyen.</p>
				<p>Játszott vele, jobbra-balra forgatta. Novák felé irányította csövét.</p>
				<p>Az elhúzódott. Nem szerette, ha fegyverrel bolondoznak. Rászólt:</p>
				<p>- Tedd el.</p>
				<p>- Ne félj. Becsuktam a biztonsági závárt. Patent. Várj, majd kiveszem a golyóágyat
               is. Így ni.</p>
				<p>Csettent a závár. Fóris a pisztolyt többször elsütötte, a föld felé tartva.</p>
				<p>- Hat golyó - mondta elégülten. - Hatnak épp elég.</p>
				<p>- Mutasd csak - szólt Novák.</p>
				<p>Fóris odanyújtotta.</p>
				<p>Novák annak idején nem volt katona, s így ritkán fogott kezébe pisztolyt. Otthon se
               tartott soha. Nem mintha félt volna tőle. Veszedelmes kísérleteket végzett
               villamossággal, robbanógázzal, dinamitot is készített a tanulók előtt, meg kéksavat,
               melyből egy szippantás halálos. A pisztolyt azonban utálta.</p>
				<p>Megvetően, de némi kíváncsisággal szemlélte ezt a gyalázatos gépet, melyet kizárólag
               emberi életek kioltására gyártottak. Már külsejében is van valami vészes, ragadozó.
               Beletekintett üres csövébe, az ablak felé tartva. A cső fekete volt, nagyon fekete,
               szinte kormos, ellenben a végén, egészen a végén, egy kis világosság derengett, egy
               kis, kerek világosság. Különben mindenütt sötétség, kietlen, vigasztalan
               sötétség.</p>
				<p>Arra gondolt, hogy ez a buta emberek menedéke. Ultima ratio
                  regum. A királyok utolsó érve. Ha a népek nem tudnak megegyezni egymással, s
               a diplomaták szava elnémul, akkor ez szólal meg minden vonalon, százkilométeres
               terepen, ez dönti el, kinek van igaza. Aki erősebb, annak igaza van. Aki gyönge,
               annak soha sincs igaza. Hol is keressük az igazi erkölcsöt? Csak a természetben van,
               a társadalomban nincs. Az ostoba népek a puskapor fellegeiben tényleg világosabban
               látnak, s az ostoba egyének is. Úgy látszik, mégis szükség van erre, jó, hogy van
               ilyen. Ez szabályozza az életet. Délkörök szerint különböznek a vélemények, hogy mi a
               helyes és helytelen, de az ősnépek és a mai művelt emberiség egyaránt megérti, hogy
               aki meg akar ölni bennünket, vagy halálosan megaláz, azt mi is megöljük. Sok kérdés
               különben megoldhatatlan lenne ember és ember között. Szomorú, hogy így van. De így
               van.</p>
				<p>Pallérozott elméje azonban azonnal ellökte magától ezeket a gondolatokat, mihelyt
               felötlöttek benne. Megvetette a reakciót.</p>
				<p>Kezében reszketett a gyilkos szerszám, nem is illett hozzá, és mintha beszennyezné,
               sietve visszatette Fóris kezébe.</p>
				<p>Az hadonászott vele:</p>
				<p>- Az embernek, kérlek, védekeznie kell. Támadtok? Én is támadok. Hát rajta,
               kard-ki-kard. Beléjük engedem mind a hatot. Semmi lovagiasság. Lelövöm őket, mint a
               kutyákat.</p>
				<p>Pihegett a gondolattól, hogy vért ont, bosszút áll. Jobb szemét lehunyva, bal szemét
               a légyre irányítva célzott, hosszan, bóduló örömmel, a csövet a falra szögezve, a
               Kossuth-kép nagy homlokának. És ha megnyomja a ravaszt, s a pisztolyban van golyó,
               biztosan el is találja. A csövet leengedte.</p>
				<p>- Hiszen ezek olyanok - sipította magánkívül -, mint az afrikai négerek. Emberevők -
               majd hozzátette -, haszontalan kölykek.</p>
				<p>Novák már megbánta, hogy eljött ide. Ez is tanár volt, ő is tanár volt. A két tanár,
               kinek egy az élete, nem értette egymást: az egyik, a harcoló, kemény, a paedagogia militans, villámokat szórt, a másik, a szelíd,
               türelmes, az igazabb és tisztább, most is csak szenvedett.</p>
				<p>Fóris feléje fordult:</p>
				<p>- Végy te is egyet.</p>
				<p>- Majd veszek.</p>
				<p>- Még egyszer figyelmeztetlek: itt életveszélyes járkálni. Ki biztosít arról, hogy
               holnap nem ismétlődik meg? Vagy ma. Megint. Ezek a gyilkosok - szólt, és viperaszáján
               sisteregtek a szavak.</p>
				<p>Haragját elnyelte.</p>
				<p>Novák vette kalapját-botját.</p>
				<p>- Hová mégysz? - kérdezte tőle Fóris.</p>
				<p>- Haza.</p>
				<p>- Ne kísérjelek el?</p>
				<p>- Köszönöm. Elmegyek magam is.</p>
				<p>- Mert szívesen. Ne feledd, amit mondtam.</p>
				<p>- Majd gondolkozom.</p>
				<p>- Nézd - kezdte Fóris, újabb tanácsot akarva adni, de minthogy nem talált,
               elhallgatott.</p>
				<p>- Te itthon töltöd a vakációt? - kérdezte Novák.</p>
				<p>- Nem. A Felvidékre utazom. Az öregekhez.</p>
				<p>- Mikor?</p>
				<p>- Holnap reggel. Tudod, az apámnak van ott egy kis gazdasága. Tejet akarok inni,
               juhtúrót enni. Meg azt a kis, kerek, tót sajtot, mely meg van füstölve, az ostyepkát.
               Nagyon szeretem.</p>
				<p>- Csak pihenj, Feri.</p>
				<p>- Te, Tóni - szólt Fóris -, neked is hozok majd olyan tót sajtot.</p>
				<p>Fóris ezt minden évben ígérte, de sohase hozott.</p>
				<p>- Szerencsés utat - mondta Novák.</p>
				<p>Fóris kikísérte őt az udvaron át, a kapuig. Ott kezet nyújtott:</p>
				<p>- No szervusz.</p>
				<p>- Szervusz.</p>
				<p>Nézte, hogy ballag Novák lassan. Majd visszament szobájába, leült a székre, keresztbe
               tette lábait, s fekete szemüvegén át bámulta a tárgyakat. Ismét rejtély volt, hogy
               mit csinált.</p>
			</div>
			<div type="chapter">
				<head>XXIV</head>
				<p>Az a sok badarság, melyet Fóris összekarattyolt, rendszertelenül kavarodott Novák
               fejében. Megbolygatta azt a kis nyugalmat is, melyre utóbbi napokban annyi tépelődés
               és gyötrelem eredményéül szert tett, s minthogy meg akarta világítani, elvette tőle a
               kétségbeesés egyenletes sötétségét, mely már szelíden borult lelkére. Ebben a
               szakadozó homályban különböző, egymásnak ellentmondó szándékok cikáztak. Egyet máris
               elhatározott. Gondoskodnia kell személyes biztonságáról. Ezért betért a legközelebbi
               vaskereskedésbe, s ott egy hatlövetű forgópisztolyt vásárolt, nem oly nagyot, mint
               Fórisé, de a kereskedő biztosította, hogy legújabb, kitűnő gyártmány, s önvédelemre
               teljesen megfelelő.</p>
				<p>A pisztoly bizonyos biztonságot adott neki. Nyugtalanabb volt, de frissebb,
               boldogtalanabb, de erélyesebb. Fóris tanácsai szakadatlanul foglalkoztatták. És
               másnap, minthogy éjszaka már a csontja is fájt, gyors elhatározással elhívatta
               magához Barabás doktort.</p>
				<p>Azok közé tartozott, kik úgy félnek az orvostól, mint tulajdon lelkiismeretüktől.
               Ahogy gondjait se szerette közölni másokkal, ahogy kis szédüléseit, múló
               rosszulléteit is eltitkolta, még közvetlen környezete elől is, az elvonult, nem
               közlékeny emberek bizalmatlanságával szégyellte mezítlen testét, melyet egy-egy
               szőrrel borított májfoltjával még a gőzfürdői dögönyözőnek se tárt föl szívesen. Az
               orvost is ezért kerülte. Most türelmetlenül várta.</p>
				<p>Barabás doktornak őszintén elmesélte az “esetet”. Az végighallgatta, anélkül hogy
               éreztetné, értesült-e eddig felőle vagy sem. Aztán így szólt, komolyan:</p>
				<p>- Vetkőzz le, kérlek.</p>
				<p>Novák tétovázva vetkőzni kezdett, még mindig tépelődve, helyesen cselekszik-e, hogy
               ezt a sebet, mely már egy az életével, idegen szemnek is megmutatja. Ez azonban
               feltétlenül kellett a vizsgálathoz.</p>
				<p>Az orvos a háta mögé állott.</p>
				<p>Arcán csak vágyakozó figyelem ült s egy kis csodálkozás, hogy felnőtt embert
               megvernek. De amint szegény barátjának törzse kibukkant az ingből, s a csúnya, nagy
               sebek teljes egészükben földerengtek előtte, arca megváltozott, és feledve orvosi
               higgadtságát, álmélkodva sóhajtott föl. Ezt mégse várta.</p>
				<p>- Ó - mondta résztvevően, fejét csóválva, s kitört, baráti haraggal -, a gazemberek,
               a gazemberek.</p>
				<p>Novák nem szólt semmit.</p>
				<p>Barabás szemlélte a testet, mely már nem volt fiatal, mezítlenül rosszabbul
               tápláltnak látszott, mint ruhában. Különösen a nyak vékony. A kis pocak pedig még
               szomorúbbá tette. A kor volt ez már, a kor.</p>
				<p>- Förtelmes - suttogta, undorodva az aljas gonosztevőktől -, förtelmes - de már
               uralkodott magán.</p>
				<p>A hátat négy-öt helyen kisebb-nagyobb hosszúkás, sárga és zöld foltok tarkították,
               melyek alatt véraláfutások voltak, mint a márvány erezetei, a tarkón egy repedt seb,
               melyet a görcsös bot vasvége okozhatott, s a karon itt-ott jelentéktelen
               horzsolások.</p>
				<p>- Mi rajta ez a fehér? - kérdezte az orvos, ki elnyomta magában a szánakozást.</p>
				<p>- Hintőpor.</p>
				<p>- Mit pacsmagoltál, kérlek? Mért nem fordultál azonnal hozzám? Most már el is múlt
               volna. Jöjj ide, az ablakhoz.</p>
				<p>Csak most vált egészen orvossá. Szemét összemorcolva, orrát kissé fölhúzva, hosszan,
               figyelmesen nézte a sebeket, mint tárgyakat. Egy pontot kíméletesen megérintett a
               tarkón.</p>
				<p>- Ez fáj, Tóni?</p>
				<p>- Nem.</p>
				<p>- Már behegesedett. Pörk borítja. Szépen gyógyul. És ez, Tóni?</p>
				<p>- Fáj.</p>
				<p>- Nagyon?</p>
				<p>- Nagyon.</p>
				<p>Novák azért nem sziszegett, egy izma se rebbent.</p>
				<p>Itt volt a baj. Barabás tapogatta. A bal lapocka felső részén, ott volt a baj.</p>
				<p>- Igen - mondta, és fölemelte a beteg két karját. - Ezt kezelni kell. Nem tudsz rajta
               feküdni?</p>
				<p>- Dehogy.</p>
				<p>- Éjjel feküdj a jobb oldaladon vagy hason. És ne hordd ezt a keménygallért. Végy
               puhát. Mindennap tisztát. Most úgyis meleg van. Van itt tinta, papír?</p>
				<p>Recepteket írt, többet, azokat kivitte Pepikének, hogy hozza el a patikából. Novák
               már öltözködni akart. Az orvos intett.</p>
				<p>- Maradj még - mondta, és odaállította Novákot, háttal az íróasztalnak. - Ezt nem
               lehet annyiban hagyni. Fölveszem a látleletet.</p>
				<p>Barabás, ki az íróasztalnál ült, ismét nézte a sebeket, írt egy sort, gondolkozott és
               megint írt, megint rátekintett, mintha másolná azt, amit lát.</p>
				<p>Ezt írta:</p>
				<p>
               Orvosi látlelet. A mai nap folyamán megvizsgáltam dr. Novák
                  Antal...
            </p>
				<p>- Hány éves vagy?</p>
				<p>- Ősszel leszek negyvenöt.</p>
				<p>Az orvos tovább írt:</p>
				<p>
               ...44 éves tanár urat, s a következőket állapítottam meg: A bal
                  lapocka felső részén egy 8 cm hosszú és 3/4 cm széles vérömlenyes bőrzúzódás
                  észlelhető, melynek környéke sárgán és halványzölden elszíneződött, s gyengéd
                  érintésre is nagyon érzékeny, sőt fájdalmas. Ugyancsak a bal lapocka felső
                  részén, a tövisnyúlványnak megfelelően elmozdulás van, mely törésnek
                  (csontsérülésnek) következménye. A tarkón, a karokon hasonló bőrzúzódások és
                  repedt sebek. Ezen sérülések - zúzódások - 20 napon felüli gyógytartammal, valami
                  kemény tárggyal történt erőszakos külbehatás következtében keletkezhettek.
            </p>
				<p>Még írás közben odaszólt barátjának:</p>
				<p>- Készen vagyunk.</p>
				<p>Alákanyarintotta nevét - jellegzetesen olvashatatlan aláírása volt -, dr. Barabás
               János iskolaorvos, majd odabiggyesztette a dátumot, leporozta.</p>
				<p>- Ezt - szólt fölemelve a látleletet - odaadod az ügyvédednek. Ki az ügyvéded?</p>
				<p>- Ebeczky.</p>
				<p>- Ebeczky Dezső? Az jó ügyvéd.</p>
				<p>- A fia most érettségizett nálam.</p>
				<p>- Ezt nem szabad abbahagynod, Tóni. Én nem engedem.</p>
				<p>- És tulajdonképpen mit tehet az ügyvéd?</p>
				<p>- A törvény erre vonatkozóan világosan intézkedik - mondta az orvos. - Börtön jár
               érte.</p>
				<p>- Börtön? - nézett föl Novák, valami halvány reménnyel.</p>
				<p>- Ha a seb nyolc napon belül gyógyul, akkor könnyű testi sértés forog fenn. Nyolc
               napon túl húsz napig súlyos testi sértés vétsége. Azon túl súlyos testi bűntett. Itt
               is arról van szó. Így állítottam ki a bizonyítványt. Az ügyvéded különben mindent
               megmagyaráz. Sürgősen intézkedj.</p>
				<p>Pepike most ért a gyógyszertárhoz. Úgy loholt szegény, mintha haldoklónak hozna
               orvosságot.</p>
				<p>Bélus a mérleget rubintszemekkel egyensúlyozta, mikor benyitott az öregleány.
               Üdvözölte őt, anélkül hogy szemébe nézne, hellyel kínálta, s a többi munkáját
               félretéve, azonnal elkészítette a recepteket, melyek fényes eredményről tanúskodtak.
               Szublimátot, jódtinktúrát, pólyát, ragtapaszt, aszpirint kapott az öreg. Csak az
               összeadással meg a szorzással bajlódott, mert rosszul számolt. Pepike azalatt
               bódultan üldögélt a széken.</p>
				<p>Karján egy egész kis gyógyszertárat hozott. Bevitte a szobába. Most látta először a
               sebet. Nem csodálkozott. Követte az orvos rendelkezéseit, ki kezét mosta, és edényt
               kért, melyben föloldotta a szublimátot.</p>
				<p>Barabás a hátról éterrel tisztogatta le a hintőport, a tarkósebet gyengéden
               megérintette jódtinktúrával, a bal lapockát pedig, a csonttöréses helyet, csíkos
               rögzítést alkalmazva, leragasztotta a tapasszal.</p>
				<p>- Így ni - szólt -, most már felöltözködhetsz. Ne ijedj meg, csöppet se veszedelmes.
               Meg fog gyógyulni. Reméljük, hamarosan. A fájdalom is napról napra kisebb lesz. De
               ezt tisztán kell tartani. Holnap megint eljövök. Ha nagyon szenvedsz, este végy be
               egy fél gramm aszpirint.</p>
				<p>Az éter szaga végignyilallt az egész lakáson.</p>
				<p>Pepike segítette föl Novák ingét.</p>
				<p>Az orvos még egyszer lelkére kötötte:</p>
				<p>- Ebeczkyhez pedig föltétlen menj el. Értetted? Viszontlátásra.</p>
			</div>
			<div type="chapter">
				<head>XXV</head>
				<p>Föl is ment hozzá még aznap.</p>
				<p>“Dr. Ebeczky Dezső, köz- és váltóügyvéd, saját ház, I. emelet.” Aranybetűk rivalltak
               rá már messziről, és hívták őt, csalogatták.</p>
				<p>Az ügyvédi iroda tejüveges ajtaján villanyfény imbolygott. Egy hang hallatszott ki,
               olyan, mint a fiáé, csak valamivel keményebb, vastagabb: az ügyvéd úr tárgyalt egyik
               ügyfelével eléggé hangosan. Nem lehetett bemenni.</p>
				<p>A várószobában már négyen voltak. Egy gyászruhás, sovány asszonyka, nyilván a
               környékről, ki vérszegény kezét nézte, időnként fölsóhajtott, nem is valami nyomasztó
               bánat hatása alatt, inkább hogy a várakozás unalmát enyhítse, aztán egy nyakig
               kopasz, elegáns fiatalember, egy öreges úr, meg egy kékbeli paraszt, ki alig fért el
               az aranytámlájú plüsszéken, s csizmás lábát határtalan nyugalommal pihentette a
               perzsaszőnyegen.</p>
				<p>Pompásan ment az iroda, legjobban az egész városban.</p>
				<p>Novák Antal, miután köszönt, leült. Az asztalon egy Zsolnay-vázából júdáspénz
               nyújtotta ki áttetsző leveleit, könyvek kínálták magukat, képes útleírások, mint az
               orvosi várószobákban. A kliensek lapozgatták, türelmetlenül becsapták, az ingaórára
               tekintettek. Ezek az ügyes-bajos emberek egészen úgy viselkedtek, mint a betegek.</p>
				<p>Ebeczky Dezső negyedóránként, félóránként feltűnt az ügyvédi iroda ajtajában, melyet
               rézkarikákon lógó neszfogó függöny zárt el a külső világtól, megállt a küszöbön,
               derűsen, hallatlan életkedvvel, a tetterő biztonságával intett annak, aki
               következett, hogy beléphet ügyvédi szentélyébe, hol bizonyosan megtalálja majd a
               jogorvoslatot, azt az igazságot, melyet a törvény nyújt a pörösködőknek.</p>
				<p>Előbb a gyászruhás hölgy lépett be, ki az ügyvéd láttára egy oda nem illő mosolyt
               biggyesztett szenvedő ajakára, ami sértő volt és meglepő, aztán a nyakig kopasz
               elegáns fiatalember, igen gyorsan, majd az öreges úr, igen lassan, végül pedig a
               paraszt, ki attól félt, hogy elcsúszik a viaszkkal sikált parketten, és oly
               bizonytalanul járt ott csizmájával, mint a mezítlábas úriember a tarlón.</p>
				<p>Novák Antal már azon gondolkozott, hogy elmegy. Kénytelen-kelletlen jött ide, nemigen
               reménykedett. Akkor azonban megcsendült fülében Barabás szava: börtön, és még egy szó
               a lelkében: bosszú. Aztán máris sokat várakozott, egész tőkét gyűjtött várakozásból,
               mely egyre nőtt, s ezt sajnálta itthagyni, hogy elvesszék minden kamat nélkül.</p>
				<p>Estefelé rákerült a sor.</p>
				<p>Ebeczky Dezső félrehúzta a rézrúdon mozgó függönyt, jobbra-balra tekintgetett, csak
               akkor vette észre utolsó ügyfelét, ki a fülkében kuporgott, az ablak mellett.
               Előrejött, sietve.</p>
				<p>- Tanár úr - kiáltott -, kedves, jó tanár úr, ön itt van? Nem is láttam. Régóta
               vár?</p>
				<p>- Négy óta.</p>
				<p>- Mért nem üzentetett be? Azonnal fogadtam volna. Hisz ez csak természetes.</p>
				<p>- Nem kivételezem. Szeretem a rendet.</p>
				<p>- Dehogyis. A fiam legkedvesebb tanárja - mondta, mint minden tanárnak. - Tessék
               befáradni, parancsoljon - és félrevonva a függönyt maga elé engedte, csak aztán ment
               be az irodába, becsukva az ajtót.</p>
				<p>Az óriási iroda egyik sarkában, elveszve a térben, valami ügyvédbojtár ügyiratokat
               kötözött. Láthatólag nem számított.</p>
				<p>Ebeczky Dezső íróasztalánál állt, két öklét az üveglapra nyomva, gyertyák, pecsétek,
               aktakötegdombocskák között, frissen, vidoran.</p>
				<p>- Végtelen megtiszteltetés ez, nemcsak számomra, hanem családom számára is -
               kezdte.</p>
				<p>Nevetségesen hasonlított fiára. Nem a fia hasonlított hozzá, idősb Ebeczky Dezsőhöz,
               hanem ő a fiához, ifjabb Ebeczky Dezsőhöz. Pont az a magas termet, csak
               megvállasodva, férfiasabban, mintegy bővített kiadásban, éreztetve, hogy mi lesz majd
               a fiúból huszonöt év múlva, és ugyanaz a szürke, értelmes, de nem okos szem, ugyanaz
               a telt, hízásra hajlamos, de egészen soha el nem hízó arc, ugyanaz a fehér márványból
               faragott orr, ugyanaz a fölfelé kunkorodó, dús szőke haj, még hangszíne is,
               folyékony, de tartalmatlan beszédmodora is ugyanaz. Amint hallotta ezeket a
               szólamokat, melyek végtelen göngyölegben ostromolták fülét, elfogta valami szomorúság
               az élet céltalanságán: miért is minden? Miért folyik a születések nagyüzeme, mikor
               csak ilyen egymáshoz hasonló, jól működő, de unalmas gyári áruk, ilyen
               szeretetreméltó, semmis portékák kerülnek ki a műhelyből? Miért is az egész?</p>
				<p>- Talán egy szivarral szolgálhatok - kínálta az ügyvéd -, vagy cigarettával? - s
               eléje tolt egy automata rugóra fölpattanó mahagónidobozt, melyben oldalfalaktól
               elrekesztve kétoldalt nyugodtak a barna és világos szivarok s az aranyvégű
               cigaretták, nagy számban.</p>
				<p>Ezek az üzemköltséghez tartoztak.</p>
				<p>- Gyújtsunk rá - indítványozta Ebeczky -, úgy jobban lehet diskurálni. Próbálja meg,
               tanár úr, ezt - egy szivart kapott ki, melynek hegyét kis alumínium nyaktilóval
               levágta. - Holland. Holland szivar. Tegnap hozta egy kliensem.</p>
				<p>Ő is pöfékelt már, az íróasztalnál állva, ízlelve a füstöt.</p>
				<p>- Megjárja - mondta, hogy mint házigazda kisebbítse szivarja értékét.</p>
				<p>Majd csevegni kezdett a kedves füstfelhőcskében.</p>
				<p>- Jaj, ha ezt tudná a Dezső, a Dezső - és imádó mosoly tűnt fel arcán. - Hogy ki jár
               itt minálunk. Boldog volna. De, sajnos, ma délután nincs itthon.</p>
				<p>- Persze, üdül.</p>
				<p>- Dehogy üdül, aranyos tanár uram, dehogy üdül. Az most is bújja a könyveket.
               Akármennyit veszekszem vele, folyton tanul.</p>
				<p>- Miért?</p>
				<p>- Hogy el ne felejtse. Átveszi újra a tananyagot. Igen, kérem. A mennyiségtant és
               természettant is.</p>
				<p>- Furcsa. Erre már semmi szüksége.</p>
				<p>- Én is mondom. De nem lehet vele beszélni. Ebben a fiúban vasszorgalom van. Rengeteg
               ambíció. Enerzsia, kérem, enerzsia.</p>
				<p>- Akár az édesapjában.</p>
				<p>- Ó, ó, kérem.</p>
				<p>- Ő is ügyvédnek készül?</p>
				<p>- Annak. Természetesen. Ide jön a helyemre, az irodába - mondta Ebeczky, mint egy
               király.</p>
				<p>- A trónörökös - jegyezte meg Novák, bókolva az apa felé.</p>
				<p>- Hát igen. A Dezső. A Dezső. A Dezsőke - áradozott Ebeczky, szippantgatva szivarját,
               és mosolygott, mosolygott. - Nem azért, mert az apja vagyok. Igazán. De kevés ily
               jólelkű, derék, tehetséges gyermeket ismertem. Az, kérem, nem nyugszik soha. Mindig
               ezt hallom: “A Novák tanár úr így magyarázta, a Novák tanár úr úgy magyarázta, a
               Novák tanár úr ezt mondta, a Novák tanár úr azt mondta...” Önt nagyon szerette.</p>
				<p>- Én is. Egyik legjobb növendékem volt.</p>
				<p>- Bárcsak hallaná ezt. Boldog volna. Megmondhatom neki?</p>
				<p>- Tessék.</p>
				<p>- Én nem kényeztetem el - szabadkozott az ügyvéd. - De szeretem növelni az önérzetét.
               Önérzet, öntudat. Az szükséges az élethez. Hogy később tudjon künn birkózni,
               verekedni - kézelőit feltűrte, s mutatta, hogy kell az életben verekedni.</p>
				<p>- Mindenesetre.</p>
				<p>- Most utazni küldöm. Hadd lásson egy kis világot. Körutazás: Bécs, München, Berlin.
               Hajón végig a Dunán, aztán a Rajnán, a festői várromok közt, Kölnig. Onnan vasúton
               tovább. Ki a nagyvilágba, a nagyvilágba.</p>
				<p>- Helyes, nagyon helyes.</p>
				<p>- A tanár úr is nemsokára vakációzik. Ah, a hosszú, boldog szünidő. Két hónap.
               Sokszor irigylem érte önöket. Ön az idén nem utazik el?</p>
				<p>- De igen. Velencébe.</p>
				<p>- Ah, Velence, Velence. Ötször voltunk ott. A világ legszebb városa. Lagúnák. Kis
               osteriák. Mindig a kis osteriákban étkeztünk, nem a zajos internacionális szállókban.
               Azok banálisak. A kis helyek poétikusak.</p>
				<p>- Igen.</p>
				<p>- És mikor megy, ha szabad érdeklődnöm?</p>
				<p>- Jövő héten. Azaz. Egyelőre - mondta Novák, és az ügyvédbojtárra pillantott.</p>
				<p>- Valamit talán közölni óhajtana velem - kérdezte Ebeczky - négyszemközt?</p>
				<p>- Szeretnék.</p>
				<p>- Kiküldjem? - az ügyvédbojtárra mutatott.</p>
				<p>- Ha volna szíves.</p>
				<p>Ebeczky hátrafordult:</p>
				<p>- Doktor úr - mondta az ügyvédbojtárnak, mintha nem is emberrel beszélne -, hagyjon
               magunkra.</p>
				<p>- Kérem.</p>
				<p>Az ügyvédbojtár kiment a másik szobába.</p>
				<p>Ebeczky az ajtót kulccsal is bezárta. Az iroda zordabb lett, komor és rendkívül
               ünnepélyes.</p>
				<p>- Bizalmas? - szólt az ügyvéd, hogy visszajött.</p>
				<p>- Az.</p>
				<p>Ebeczky összemorcolta szemét, mint ügyvédi tárgyalások előtt. Még mindig az
               íróasztalnál állt, kezeit dörzsölve, ami különös, érdes hangot adott, mintha két
               üvegpapírt összehorzsolnak.</p>
				<p>Barabás doktor előzőleg megmosta a kezét. Az ügyvéd nem tette ezt. Mosatlan kézzel
               nyúlt az ügyéhez, pedig bizonyára ő is sok piszkos, emberi szenvedéstől teljes esetet
               piszkált meg vele, birtokpöröket, sikkasztásokat, bűnügyeket, könyökig vájkált az
               élet sohase gyógyuló fekélyeiben, mindig kiújuló tályogaiban. Ezzel a kézzel ér majd
               az ő sebéhez, kényes, egyedülálló tragédiájához? Novák hallgatott, mintegy a
               fertőzettől félve.</p>
				<p>Az ügyvéd biztatta:</p>
				<p>- Tessék beszélni, nyíltan. Remélem, bizalommal viseltetik?</p>
				<p>- Hogyne.</p>
				<p>- Szükséges, hogy az ügyvéd előtt mindent leplezés nélkül föltárjunk. Az, amit itt ön
               közöl, mondanom se kell, titok marad, teljes titok. Mintha kútba vetné.</p>
				<p>- Tudom.</p>
				<p>Ebeczky azt hitte, hogy Hilda ügyével áll majd elő, a szökéssel, s a belőle származó
               jogi következményeket kell elintéznie: talán végrendelkezni óhajt, hogy leányát
               kitagadja a vagyonából.</p>
				<p>Kissé fölhúzta szemöldökét, mikor Novák másról kezdett beszélni.</p>
				<p>Kerülgette a dolgot. Jellemezte húszéves tanári működését, melyet eddig semmi
               kellemetlenség se zavart meg. Ebeczky bólintott, Novák mondatai közé elismerő szókat
               szúrdalt. Ezeket a tanár idegesen elhárította magától. Leírta az utolsó derűs
               hónapokat, az áprilist, a májust, fejtegette pedagógiai nézeteit, melyek mindenkor a
               megértésen, elnézésen alapultak.</p>
				<p>Az ügyvédnek fogalma se volt, hová akar kilyukadni.</p>
				<p>Csöngött a telefon.</p>
				<p>Ebeczky fölkapta a kagylót, tenyerével eltakarta a tölcsért, bocsánatot kért:</p>
				<p>- Mindig zavarnak - mondta.</p>
				<p>Majd harsányan beleszólt:</p>
				<p>- Ebeczky-iroda... Igen... Én magam... személyesen... Hát kérem... igen... hogyne...
               Tegnap láttam... beszéltem is vele... Egészen jól... Legyenek nyugodtak... Jól viseli
               a fogságot... De ez nem megy másképp... Várni kell... Hát pedig ez nem megy
               másképp... Mondom, legyenek nyugodtak, legyenek türelemmel, én mindent elkövetek, ami
               emberileg lehetséges... Vigyenek be neki egy kispárnát... Ebédet is... azt
               elintéztem... okvetlenül beengedik... hivatkozzanak rám... Tessék?... Mindennap
               délután háromtól hatig... de inkább három után... itt az irodámban... Igen...
               Alászolgája...</p>
				<p>Lecsapta a kagylót s megjegyezte:</p>
				<p>- Folyton zavarnak. A Kovács fiú. Annak a gazdag parasztnak a fia, aki megölte a
               feleségét, féltékenységből. Múlt héten tartóztatták le. Szándékos emberölés. Nem
               hallott róla? A szülei türelmetlenek, azt akarják, hogy azonnal hozzam ki a
               börtönből. Mindig ilyen türelmetlenek. Az első héten. Aztán, kérem, aztán megszokják.
               Szóval - szólt Novákra tekintve -, még egyszer bocsánatot kérek, rendelkezésére
               állok.</p>
				<p>Novák visszatért arra, amit elmondott, de a telefonozás után megriadt, hová jutott,
               milyen undok, véres emberek közé került. Alig forgott a nyelve. Hosszadalmas,
               terjengő részletekbe bocsátkozott, melyek ügyére alig vonatkoztak. Ebeczky felütötte
               ügyvédi naplóját, beírta, mi a teendője holnapra, milyen föllebbezést kell
               benyújtania, milyen végtárgyaláson kell megjelennie vagy képviseltetnie magát.
               Egyszer az ajtón is kiszólt, az ügyvédbojtárnak:</p>
				<p>- Doktor úr, a Kovács-ügyben szerkessze meg a kifogásokat. Holnap beadjuk.</p>
				<p>Közben biztosította Novákot:</p>
				<p>- Csak tessék. Figyelek, figyelek. Csupa fül vagyok. Folytassa, kedves, jó tanár
               úr.</p>
				<p>A tanár úr folytatta, ahogy tudta. Ebeczkyt még fölszólították néhányszor. Akkor
               Novák újra kezdte. Vagy félóráig beszélt már, mikor hirtelenül kibökkentette a
               dolgot, melyet többször átgondolt magában, s elmesélt Fórisnak, Barabásnak is,
               úgyhogy számára szinte idegenné lett.</p>
				<p>Ebeczky fölkiáltott:</p>
				<p>- Hallatlan.</p>
				<p>Megint csöngött a telefonja. Ő azonban most letette a kagylót az asztalra, nem is
               válaszolt. Annyira megdöbbentette a gazság.</p>
				<p>- De ez borzasztó! - kiabált. - Ez borzasztó. Hihetetlen. Egészen hihetetlen.</p>
				<p>- Pedig így történt - mondta Novák halkan.</p>
				<p>Ebeczky ügyvédi munkájához akart látni, de előbb két öklével íróasztalára nehezedve,
               erős hangon, melybe sok érzés vegyült, így szólt:</p>
				<p>- Mint ügyvéd majd elintézem. Előbb azonban engedje meg kijelentenem, hogy ön mellett
               állunk mindnyájan, kedves, jó tanár uram, nemcsak én, hanem az egész tisztességes
               polgári társadalom. Mindenki önnel érez - gondolkodott -, csak önnel érezhet.
               Hihetetlen.</p>
				<p>Egy árkus papírt vett elő. Üvegtollát, mely gyöngyök közt állt, oly mohón mártotta
               be, hogy egy csöpp lila tinta az ujjára fröccsent. Azt lenyalta, és írni kezdett.</p>
				<p>- Tehát mikor történt?</p>
				<p>- Június 12-én.</p>
				<p>- Már két hete - szólt az ügyvéd, a naptárt nézve. - Mért nem jött előbb, kedves, jó
               tanár úr? A nyomozásnak most nehezebb lesz a dolga. Hány órakor?</p>
				<p>- Úgy éjfél felé.</p>
				<p>- Milyen nap is volt? Szerda. Szóval a szerdáról csütörtökre virradó éjszakán.
               Mivel?</p>
				<p>- Bottal. Azt hiszem, bottal. Meg bikacsökkel.</p>
				<p>- Irtózatos! - és írta: - “bottal, bikacsökkel”. Kézzel nem? Ököllel?</p>
				<p>- Nem.</p>
				<p>- Hányan voltak?</p>
				<p>- Többen.</p>
				<p>- Sokan?</p>
				<p>- Nem, talán ketten. Nem tudom biztosan.</p>
				<p>- És semmit se látott? Egy arcot, egy mozdulatot?</p>
				<p>- Hátulról támadtak.</p>
				<p>- Orvul. “Tervszerű támadás” - írta az ügyvéd. - Egy nyom, egy adat kellene a
               rendőrségnek. Legalább egy tanú. Akárki, aki látta.</p>
				<p>- Koromsötét volt. Újhold.</p>
				<p>- És nem hallhatták a zajt? Mert fölteszem, hogy bizonyos lármát csaptak.</p>
				<p>- Csöndesek voltak.</p>
				<p>- Nem kiabáltak például sértő kifejezéseket, mint ilyenkor szokás?</p>
				<p>- Nem.</p>
				<p>- Nem járt senki az utcán?</p>
				<p>- Senki.</p>
				<p>- Rendőr? Nem cirkált az utcán az őrszem?</p>
				<p>- Nem.</p>
				<p>- A mi közbiztonságunk - szólt Ebeczky, dühösen verve az asztalt, mert városi
               bizottsági tag volt, és az ellenzékhez tartozott -, a sárszegi közbiztonság. Ezt majd
               a orruk alá dörzsölöm a közgyűlésen.</p>
				<p>- Csak semmi feltűnést, kedves ügyvéd úr - könyörgött Novák.</p>
				<p>- Értem. Tessék rám bízni. Ha jól vettem ki a szavaiból, a gimnázium mellett esett
               meg, abban az utcában, mely még éjszaka is eléggé népes, a “Zöldfa” korcsma közvetlen
               közelében. Oda ki-bejárnak folytonosan. Nem nyílt akkor az ajtó?</p>
				<p>- Nem.</p>
				<p>- Utána sem?</p>
				<p>- Akkor sem.</p>
				<p>- Egyelőre bottal üthetjük a nyomukat. Két hete, már két hete. Mindegy. És kire
               gyanakszik?</p>
				<p>- Senkire.</p>
				<p>- De valaki mégiscsak elkövette. Én valószínűnek tartom, hogy diák volt.</p>
				<p>- Diák? - tűnődött Novák maga elé.</p>
				<p>- Igen. Fóris tanár úr tavaly járt nálam hasonló ügyben. Ő is diákokat
               gyanúsított.</p>
				<p>- Lehet. De nem tudom biztosan. Nem mernék rá megesküdni.</p>
				<p>- A gyanút anélkül is közölheti velem. Valami aljas, eléggé el nem ítélhető, eléggé
               meg nem bélyegezhető bosszúról van szó. Arról. Nem zártak ki valakit az idén?</p>
				<p>- Egyetlenegy diákot sem.</p>
				<p>- Kit méltóztatott az év végén elbuktatni?</p>
				<p>- Sinkó Ferencet a harmadikból. Tarczayt az ötödikből.</p>
				<p>- Azok gyenge fiúk - legyintett Ebeczky.</p>
				<p>- Meg Liszner Vilmost az érettségin. Kettőből. De - tette hozzá sietve - azt Fóris
               kollégám is elbuktatta. Szintén kettőből.</p>
				<p>- Top - szólt az ügyvéd. - Helyben vagyunk. Ez az a vasgyúró? A bajnok?</p>
				<p>- Az.</p>
				<p>- Ilyen sötétlelkű fiúnak ismerte?</p>
				<p>- Dehogy. Csöndes, jó fiú volt az mindig. Csak kissé nehéz fölfogású.</p>
				<p>- Én sem tételezem föl róla - mondta Ebeczky. - Dezsőhöz is járt. Az apja úriember.
               Nem így nevelte. Aztán, amint állítani tetszik, többen voltak, ketten, hárman. Ez a
               bökkenő.</p>
				<p>- Ez.</p>
				<p>- Szóval határozott gyanúja senkire sincsen? Úgy, hogy néven nevezhetné az
               illetőt?</p>
				<p>- Egyáltalán nincs. És kérem is az ügyvéd urat, név szerint senkit se említsen.</p>
				<p>- Akkor ismeretlen tettesek ellen teszem meg a följelentést. Mindenesetre beidézem
               tanúul Liszner Vilmost s a “Zöldfa” korcsma tulajdonosát. Az talán tud valamit. Meg a
               vendégeket, kik ott voltak akkor, ha ugyan a korcsmáros emlékszik rájuk, annyi idő
               után. Nehéz az ügy, nehéz. Azért nem szabad csüggednünk. Majd kiderítik. Van egy
               ügyes rendőrtiszt a detektívosztálynál, annak adjuk át. Mi pedig, kérem szeretettel,
               a lélektanra vagyunk utalva, erre a tudományra, mely nagyobb és homályosabb ügyeket
               is tisztázott már. Cui prodest? Kinek van hasznára, kinek az
               érdeke? Ezt kérdi a jogász. Önnek itt nincs ellensége vagy haragosa, egész életét itt
               töltötte, e város falai között, becsületes, ernyedetlen munkában, a műveltségért és
               közjóért fáradozva mindnyájunk elismerését kiérdemelve - ó, kérem, csak ne
               tiltakozzék -, igenis: mindnyájunk elismerését kiérdemelve. Most már csak az a
               kérdés, kinek volt hasznára, kinek állt érdekében ez a gazság? Cui
                  prodest? Senki másra nem gondolhatok, csak diákokra. Mégpedig itteniekre.
               Ezek tehát itt tartózkodnak. Az nem valószínű, hogy megszöktek.</p>
				<p>- Nem valószínű.</p>
				<p>- Föltétlenül hurokra kerülnek - biztosította Ebeczky minden meggyőződése
               ellenére.</p>
				<p>Novák átnyújtotta Ebeczkynek az orvosi bizonyítványt. Ebeczky helyeslően olvasta.</p>
				<p>- Ez jó - mondta, és rácsapott tenyerével, hogy vissza ne vegye -, kitűnő, majd a
               följelentéshez csatolom.</p>
				<p>Meg volt elégedve magával.</p>
				<p>- Bűntény - szólt Ebeczky az orvosi bizonyítványra mutatva -, közönséges bűntény.</p>
				<p>- És mit kaphatnak a tettesek?</p>
				<p>- Három évig kiszabható és terjedhető börtönt. Igen, börtönt. A tettesek - darálta
               Ebeczky, ki egy kis könyvben lapozgatott - nyilván betöltötték tizennyolcadik
               életévüket, s teljes beszámíthatóság alá esnek. Enyhítő körülményül tudható majd be
               aránylagos fiatalságuk, meggondolatlanságuk, fölhevült lelkiállapotuk, valamint az a
               ténykörülmény is, hogy - bocsánatot kérek - azt bántalmazták, ki közvetlenül, bár
               teljesen hibátlanul okozója volt szerencsétlenségüknek, amennyiben őket, igazságosan
               bár, de mégiscsak elbuktatta, s ezáltal előhaladásuk elé gátat gördített. Másrészt -
               és itt magasba emelte a büntetőtörvénykönyvet -, a 91. §-t alkalmazva, súlyosbító
               körülménynek tudható be az, hogy tanárjukat támadták meg, kivel szemben hálára
               volnának kötelezve, aljasul, hátulról, az éjszaka leple alatt törtek rá, 20 napon túl
               gyógyuló sebeket okozva oly gyilkos eszközökkel, melyek életét is kiolthatták,
               esetleg azonnal is megölhették volna. Ez a bűntény öt évig nem évül el. Van
               időnk.</p>
				<p>Úgy fújta ezt idősb Ebeczky Dezső, mint ifjabb Ebeczky Dezső a leckét.</p>
				<p>Novák fölkelt.</p>
				<p>- Még csak arra kérem - szólt az ügyvéd egy nyomtatott ívet eléje téve -, legyen
               kegyes ezt aláírni. Itt, egészen alul. Csak a becses nevét.</p>
				<p>Novák Antal aláírta nevét az ügyvédi meghatalmazásra. És így szólt:</p>
				<p>- Diszkréten, kedves ügyvéd úr, diszkréten.</p>
				<p>- Az természetes. Teljesen nyugodt lehet. Saját ügyemnek tekintem, s a magam részéről
               mindent megteszek, ami emberileg lehetséges. Ha bármit megtudok, azonnal
               értesítem.</p>
				<p>Búcsúzkodtak. Ebeczky ismét beszélt:</p>
				<p>- Bármennyire is szomorú ügy, örvendek, hogy kifejezhetem azt a végtelen tiszteletet,
               melyet ön iránt érzek, s leróhatom a hála köteles adóját azért a sok kedvességért,
               melyet fiam iránt tanúsított. Ó, az a Dezső. Hogy most nincs itthon - s Ebeczky újra
               mosolygott. - Tudom, sajnálja majd.</p>
				<p>- Üdvözöltetem.</p>
				<p>- Legalázatosabb szolgája.</p>
				<p>A tárgyalás kissé hosszúra nyúlt: másfél óráig maradt nála Novák.</p>
				<p>Ebeczky Dezső, köz- és váltóügyvéd, ércléptekkel ment íróasztalához, becsöngette az
               ügyvédbojtárt.</p>
				<p>- Siessünk, doktor úr - mondta, és eléje dobta a tényvázlatot, az orvosi látleletet s
               az ügyvédi meghatalmazást. - Készítse el a feljelentést. Írja be a könyvbe.</p>
				<p>Az ügyvédbojtár tollat vett. Ebeczky sétálva diktált:</p>
				<p>- Doktor Novák Antal.</p>
				<p>- Főgimnáziumi tanár?</p>
				<p>- Az. Hosszas értekezés. Tényállás-fölvétel. A fél meghatalmazást ír alá.</p>
				<p>- Megvan.</p>
				<p>- Tegye egyelőre a szekrénybe. A harmadik polcra. Holnap pedig szaladjon föl a
               rendőrségre. Erélyes nyomozást kérünk. Különös súlyt helyezek rá. Sokan vannak
               künn?</p>
				<p>- Hárman.</p>
				<p>- Hát folytassuk - szólt Ebeczky, és félrerántva a függönyt, mosolyogva és
               diadalmasan megjelent a kliensek előtt.</p>
			</div>
			<div type="chapter">
				<head>XXVI</head>
				<p>A gyógyszertár gyakornokszobájában volt egy ecetes üveglégyfogó.</p>
				<p>Szennyes kockacukorról szálltak az üvegharangba a legyek, belecsöppentek a csípős
               folyadékba, s ott úsztak, evickéltek, sötéten nyüzsögtek egymás hátán, míg lassan el
               nem pusztultak.</p>
				<p>Az üveglégyfogó vékonyan-vastagon zengett, mint egy hangszer.</p>
				<p>Körülötte a három jómadár. Figyelték a legyek haldoklását, hallgatták utolsó
               muzsikájukat.</p>
				<p>Álmosan, kelletlenül beszélgettek.</p>
				<p>- Nem láttátok? - kezdte Bélus, de nem tette hozzá: “azt a piszok frátert”.</p>
				<p>Nem is válaszoltak.</p>
				<p>- Én láttam tegnapelőtt - folytatta -, erre sántikált.</p>
				<p>- Tud menni? - szólt Próféta.</p>
				<p>- Tud, de hogy. Ilyen vékony - mondta Bélus, és fölemelte az ujját.</p>
				<p>Vili nézte Bélus ujját.</p>
				<p>- Biztosan sok vért vesztett - folytatta Bélus. - Az a vén csoroszlya a múltkor
               gyógyszereket vitt innen. Szublimátot, jódot. Nagyon megvertétek, öcskösök.</p>
				<p>- Kár volt - mondta Vili.</p>
				<p>- Miért lett volna kár? - támadott Próféta. - Sohase volt az kár. Jó volt az neki.
               Nagyon jó. Mi, Bélus?</p>
				<p>- Az - helyeselt Bélus. - Üsd, nem apád.</p>
				<p>- Üsd, nem apád - röhögött Próféta, s Vili vállát veregette, hogy ingerelje.</p>
				<p>Vili elhúzódott tőlük, fölállt, maga elé nézett. Nem volt az apja, az igaz. Mégis kár
               volt.</p>
				<p>Ezt érezte:</p>
				<p>- Az embereket nem lehet megütni, mert mindnyájan rokonaink, testvéreink, s az
               öregebbek kicsit olyanok, mint az apáink.</p>
				<p>Liszner Kálmán bácsi reggel maga ment a halpiacra, hogy kiválasszon egy harcsát
               ebédre. Az öreg szerette a gyomrát, a bevásárlást sohase bízta másra. Cseléd kísérte,
               viaszkosvászon táskával, hogy hazahozza a halat.</p>
				<p>Fia a boltban reggelizett. A segéd zsemlyéket vágott, vajazta, sonkával tetézte. Épp
               beleharapott egybe, mikor a fűszerkereskedésbe egy közrendőr lépett be. Egy írásra
               tekintve azt mondta:</p>
				<p>- Liszner Vilmos urat keresem.</p>
				<p>Vili torkán akadt a falat. Azt hitte, hogy a rendőr azonnal fülön csípi, s viszi
               befelé a börtönbe.</p>
				<p>Föllélegzett, mikor a rendőr a kezét sapkája ellenzőjéhez emelve tisztelgett, s csak
               az írást nyújtotta át neki.</p>
				<p>Ezt a piszokszín, halvány szalmapapír lapot Vili zsebébe gyűrte, s fölugrott vele a
               diákszobába. Markába szorítva a zsebéből próbálta silabizálni a betűket. Először a
               nevét pillantotta meg, mire hatalmasan megdobbant a szíve, és úgy kalimpált, hogy a
               szöveget se bírta elolvasni. Később látta:</p>
				<p>- “Idézés bűnügyben.”</p>
				<p>Fogalma se volt, mit jelent a hivatalos, rettenetes levél: hol kell jelentkeznie, a
               törvényszéken vagy mindjárt a börtönben, s egyáltalán elítélték-e, letartóztatták-e
               már? Szerette volna eltépni, mint valami kellemetlent, a papír darabkáit szétszórni a
               levegőben, aztán elszaladni innen, futni-futni. Futni még mindig jól tudott.</p>
				<p>Kerékpárra ült, az adóhivatalhoz sietett.</p>
				<p>Próféta kevésbé volt készséges, mint első esetben, mikor itt fölkereste.</p>
				<p>Ismét a pókhálós boltívek alatt álltak.</p>
				<p>- A világért se tépd szét - mondta Próféta. - Azzal csak súlyosbítod a helyzeted.
               Akkor elővezetnek.</p>
				<p>- Kit?</p>
				<p>- Téged, öreg, téged.</p>
				<p>- Engem?</p>
				<p>- Téged hát.</p>
				<p>- Kik?</p>
				<p>- A zsandárok. Két zsandárt küldenek érted. Szuronyos puskával.</p>
				<p>- Ó - szólt Vili, s megfogódzott a folyosó fakorlátjába, hogy el ne essék.</p>
				<p>- No, azért ne gyulladj be - vigasztalta Próféta, ki maga is eléggé be volt
               gyulladva. - Add ide azt az izét. Mindjárt telefonálok. Majd elintézem.</p>
				<p>A hatalmas pártfogó mozdulatával bement hivatalnok-ketrecébe, és az asztalra
               görnyedve másolt. Esze ágában se volt telefonálni, nem rendelkezett ő előkelő
               összeköttetésekkel, csak a saját bőrét akarta menteni. Vilit, ki járt-kelt a
               folyosón, félóráig várakoztatta, akkor kijött, kezében a papírlappal:</p>
				<p>- A főkapitány úr - szólt közönyösen -, most nincs Sárszegen. De semmi az egész.
               Közönséges idézés. Mikorra szól? Holnaputánra. Rengeteg időd van. Holnapután bemégysz
               ide a szomszédba, a rendőrségre, tudod hol van, ott majd kihallgatnak.</p>
				<p>- És?</p>
				<p>- Csak ne félj. Ki idézett meg? Doktor Balog. A doktor Balog. Majd beszélek vele.</p>
				<p>- Becsuknak?</p>
				<p>- Mit jut eszedbe.</p>
				<p>- Próféta, én azt hiszem, hogy engem becsuknak.</p>
				<p>- Dehogy. Nem megy az olyan könnyen.</p>
				<p>- Márpedig, ha becsuknak, testvér, akkor te is velem jössz.</p>
				<p>- Miért?</p>
				<p>- Csak, testvér. Ez az igazság. Együtt csináltuk, együtt szenvedünk. Te nem kaptál
               ilyent?</p>
				<p>- Nem én. Mért kaptam volna?</p>
				<p>- Ahá. Most ki akarsz bújni. Hogy magam maradjak a pácban. Ez a becsület?</p>
				<p>- Ne szamárkodj, Vili. Bolondság az egész. Kihallgatnak, aztán elengednek. Tagadsz,
               érted? Mindig csak tagadsz. Verte? Nem vertem, kérem. Ki verte? Senki, kérem. Látott
               valamit? Semmit se láttam, kérem. Hát mit tud? Semmit se tudok, kérem. Erre azt
               mondja: köszönöm, alászolgája. Máris szabad vagy.</p>
				<p>- Igazán?</p>
				<p>- Szavamra. De légy okos. Mindenre csak ezt feleld: nem, nem. Akárhogy vallat. Vond a
               vállad. Nézz a szemébe.</p>
				<p>- De ha tudja, hogy én voltam.</p>
				<p>- Honnan tudná?</p>
				<p>- Látod, hogy tudja. Itt a nevem.</p>
				<p>- Az semmi. Egyre azonban figyelmeztetlek. Az én nevemet ne említsd, mert
               adóhivatalnok vagyok, hivatalos személy. Ez hatóság elleni erőszak. Rágalmazás. Ha
               belekeversz, akkor véged, akkor elvesztél, öreg.</p>
				<p>Elfelejtettek kezet fogni. Vili lecsoszogott a lépcsőn, vállán a gonddal.</p>
				<p>Kerékpárja az országutakon porzott, oly sebesen, hogy alig lehetett látni, ki ül
               rajta.</p>
				<p>Délben a gyógyszertár előtt volt. Benyitott Bélushoz is, kezében az idézést
               nyomorgatva.</p>
				<p>Bélus porokat osztott szét a márványasztalon, megpöccentve a kártyát, aztán nagyokat
               fújt a papírtáskába. Vili a fülébe súgott valamit. A gyógyszerészsegéd intett, hogy
               mindjárt, s beküldte a gyakornokszobába.</p>
				<p>Vili itt eléje tette az idézést.</p>
				<p>- Hű, a kiskésit - szívta a fogát Bélus -, hű, a kiskésit.</p>
				<p>- Mi az?</p>
				<p>- Azt a hét meg a nyolc - csodálkozott Bélus, ki az élet legkomolyabb pillanataiban
               se fogyott ki efféle népies szólásokból.</p>
				<p>- Baj ez?</p>
				<p>- Nagy, öregem, nagy baj. Ez kriminális.</p>
				<p>- Mi az a kriminális? - kérdezte Vili, mint gyönge latinista a másik gyönge
               latinistát, ki azonban tapasztaltabb volt, s életművész.</p>
				<p>- Főbenjáró bűn. Ezért becsuknak. Egy-két évre. Börtönbe. Meghalt már Novák? -
               érdeklődött Bélus.</p>
				<p>- Hogy halt volna meg - válaszolt Vili. - Hiszen múltkor láttad. Nem halt meg. Az
               lehetetlen.</p>
				<p>- Mert - magyarázta Bélus - akkor szoktak ilyent küldeni, mikor az illető meghal.</p>
				<p>- Máskor nem?</p>
				<p>- Nemigen. Halálos testi sértés. Emberölés. De lehet, hogy tévedés.</p>
				<p>- Mit tegyek? - rebegett Vili, tekintetével belecsimpaszkodva Bélusba, egész lelkével
               az ajkán csüngve.</p>
				<p>- Hát kérlek - mondta Bélus -, legokosabb, ha azonnal jelentkezel a rendőrségen az
               írással, még ma, meg se várd a napot, s vallj be mindent. Az őszinteség enyhítő
               körülmény. Akkor valamivel leszállítják a büntetést is. Egy fél évvel.</p>
				<p>- De én nem merek odamenni egyedül. Tudod mit, Bélus? Jöjj velem.</p>
				<p>- Én? - csodálkozott Bélus. - Látod, mennyire el vagyok foglalva. Aztán nekem semmi
               közöm az egészhez.</p>
				<p>- Te mondtad.</p>
				<p>- Hallgass. Fogd be a szád. Egy szóval se mondtam. Engem különben se buktatott meg az
               idén, csak két évvel ezelőtt. Majd bolond leszek odatolni a pofámat. Menj csak szépen
               oda te.</p>
				<p>Vili elnémult, babrált egy orvosságosüveggel. Ezt dadogta:</p>
				<p>- Próféta azt tanácsolja, hogy tagadjak.</p>
				<p>- Az a legrosszabb. Próbáld meg, de rajtavesztesz. Ezek a rendőrkutyák mindent
               kivesznek belőled. Detektívek visznek be egy kis szobába, keresztkérdéseket adnak, a
               szemedbe néznek, így, és te belezavarodsz. Legjobb mindent bevallani.</p>
				<p>Vili nem mert Bélus szemébe nézni, ki már úgy tekintett rá, mint majd a detektív.
               Ráült a kerékpárra.</p>
				<p>Bélus utána szólt:</p>
				<p>- Holnapután majd jöjj ide, s mondd el, mi történt. Ha ugyan szabadon engednek.</p>
				<p>A kerékpár Novák háza előtt röpült. Vili lassított, bekukucskált a kormányra hajolva,
               hogy kipuhatolja a terepet, látni akarta, hogy mit csinálnak. A kertben senki se
               volt, ajtók, ablakok nem nyíltak, a ház dermedten pihent a hőségben. Oly lassan
               hajtott már, hogy a két kerék mozdulatlanul állt a kocsiúton. Ha leugrana most, s
               bemenne hozzá, és mindent meggyónna, irgalmat esdekelve tőle? Novák bizonyára
               kiutasítaná, zsandárokkal vitetné el. Lábát a taposóra nyomta, a kerekek
               nekirebbentek.</p>
				<p>Közbeesett a nagy ünnep, június 29-ike, Péter-Pál napja. A tanévzáró ünnepélyt
               tartották a gimnázium dísztermében. Ábris igazgató a földeken megkezdődő aratás s a
               tudás és szorgalom aratása közt párhuzamot vont. Diákok lelkesen szavalták Várady
               Antal és Ábrányi Emil hazafias költeményeit. Kiosztották a jutalomdíjakat, özvegy
               Csajkás Gáborné öt aranyát is, melyet Ebeczky Dezső nyert meg. Novák Antal ott ült a
               tanári karban, szalonkabátjában, testben-lélekben megtörve hallgatta a beszédet;
               biztatta a szavalókat, és megdicsérte nézésével a jó tanulókat, kik kijöttek a
               jutalomért. Végül együtt énekelt az ifjúsággal: a Himnuszt dalolta szelíden és
               meghatottan, s erős basszushangja ércesen röpködött a kisdiákok szopránja alatt.</p>
				<p>Vili idézése másnapra szólt, reggel kilencre. Ő már nyolckor megjelent a rendőrségen,
               látszólag nyugodtan, belül azonban mindenre elszánva. A 7. számú ajtó előtt
               cigarettázott, tízig. Tízkor besurrant egy előszobába. Itt gyalulatlan falócán
               parasztok várakoztak, kofaasszonyok, kosarukban libával, csirkékkel, s egy ismerős
               is, Gergely, az iskolaszolga, ki tanúul volt beidézve, szintén ebben az ügyben. Az
               egy szecskahajú magyarral beszélgetett, kit Vili nem ismert, a “Zöldfa” korcsma
               tulajdonosával.</p>
				<p>Egy sápadt, szemüveges írnok nagyon hangosan a nevét kiabálta a folyosón:</p>
				<p>- Liszner Vilmos.</p>
				<p>Az írnok bejött az előszobába, intett neki, hogy kövesse. Ő előlépett, mint mikor
               felelni szólították.</p>
				<p>Egy nagy, sötét, udvarra néző terembe vezette, hol az asztal körül többen álltak, úgy
               látszik, azok már végeztek, kifelé indultak. Az asztalnál szőke, angolbajuszos,
               karcsú rendőrtiszt ült. Az volt doktor Balog. Fölkelt, kiment, becsapva maga után az
               ajtót. Vili összerezzent.</p>
				<p>Pár percig magára maradt. Bámészkodott az akták reménytelen világában, mely még az
               iskolánál is szomorúbb. Két gázláng libegett ebben a teremben, hol sohase volt
               nappal, mintegy a közeli tömlöc sötétségét éreztetve.</p>
				<p>A rendőrtiszt visszajött:</p>
				<p>- Maga az? - kérdezte tőle, és erősen, élesen ránézett.</p>
				<p>- Igen - mondta Vili kiegyenesedve.</p>
				<p>- Liszner Vilmos? - kérdezte, és még egyszer ránézett.</p>
				<p>- Igenis - és Vili most meghajlott.</p>
				<p>A rendőrtiszt szórakozottan lapozgatta az ügyiratokat. Fogai közt mormolta:</p>
				<p>- Dr. Novák Antal. Igen. A Novák-féle ügyben.</p>
				<p>Olvasta a följelentés pár mondatát, majd a maga szavaival tolmácsolta a
               tényállást.</p>
				<p>- Nem hallott erről semmit?</p>
				<p>- Nem.</p>
				<p>- Nem is látott semmit?</p>
				<p>- Nem kérem.</p>
				<p>- Hol volt azon az este? Mikor is? Június 12-én. Este. Éjjel 11 és 12 óra között?</p>
				<p>- Otthon.</p>
				<p>- Mit csinált?</p>
				<p>- Aludtam.</p>
				<p>- Tudja ezt igazolni?</p>
				<p>- Igen.</p>
				<p>- Mivel?</p>
				<p>- Tessék megkérdezni - hebegte - az édesapámtól.</p>
				<p>- Szóval semmit se tud. Akkor minek idézték be? - mondta a rendőrtiszt maga elé. -
               Elmehet.</p>
				<p>Vili meghajtotta magát. De nem mozdult.</p>
				<p>A rendőrtiszt, ki igen kedves embernek látszott, ránézett, s barátságos hangon
               ismételte:</p>
				<p>- Elmehet, kérem. Köszönöm.</p>
				<p>Vili az ajtóban találkozott Gergellyel s a “Zöldfa” korcsma tulajdonosával, kit utána
               vallomástételre hívtak be.</p>
				<p>Nagy kő esett le szívéről, de igazán nem örült.</p>
				<p>Próféta a kapuban várta:</p>
				<p>- No, ugye hogy semmi se volt?</p>
				<p>- Semmi.</p>
				<p>- Látod, kihúztalak - hazudott. - Szóltam a kapitánynak. A doktor Balognak. Jó
               barátom.</p>
				<p>Bélus pedig csúfolta Vilit:</p>
				<p>- Nem szabad annyira megijedni, tata. Inadba szállt a bátorság.</p>
				<p>A nyomozás, mely az iskolaszolga és korcsmáros semmis vallomása után holtpontra
               jutott, azért folyt tovább. Ebeczky ügyvédbojtárja minden másnap telefonált a
               rendőrségre. Egyszer maga a főnöke is. Követelte a “helyszíni szemle megejtését”,
               amit “meg is ejtettek”, anélkül hogy az ügyön különösebbet lendített volna. Az akták
               egy hét múlva visszakerültek az ügyvédhez, s az zsineggel átkötve elhelyezte
               szekrénye harmadik polcára, a negyedik rekeszbe, közvetlen a Fóris-ügy mellé, hol az
                  ad acta teendő pöriratok pihentek.</p>
				<p>Ez lett a Novák Antal-féle ügy kriptája. Külön díszsírhelyet kapott.</p>
				<p>Vili egyedül lődörgött. Futni már régen nem járt ki a városerdőbe. A diákok közül
               sokan elutaztak, s nélkülük a város kihalt volt, színtelen. Prófétával, Bélussal is
               ritkábban találkozott, akkor is csak egy-két kedélytelen szót váltott.</p>
				<p>De Bélus beintette egyszer a patikába.</p>
				<p>- Beteg voltál?</p>
				<p>- Nem, öregem.</p>
				<p>- Pedig nagyon rossz bőrben vagy.</p>
				<p>- Nem bírok aludni - mondta Vili homlokát dörzsölve. - Adj valamit.</p>
				<p>- Ideges vagy. Sokat cigarettázol. Mért cigarettázol? Te azelőtt nem cigarettáztál.
               Nem neked való az. No, majd kapsz valamit.</p>
				<p>Oldatot készített.</p>
				<p>- Nem fizetsz érte semmit - mondta Bélus lekötelezően. - Ebből minden este benyalsz
               két kanállal. Ha nem elég, akkor még kettővel. Úgy alszol tőle, mint a bunda.</p>
				<p>Bélus napok múlva érdeklődött a hatása iránt:</p>
				<p>- Használt?</p>
				<p>- Fenét - szólt Vili. - Nagyon sós. Olyan randa íze van. Mégse bírok aludni. Akármit
               csinálok, nem bírok.</p>
				<p>Vili, miután megszüntették ellene az eljárást, s az ügyről senki se beszélt, még
               mindig messzire kerülte a rendőrséget és a csendőrlaktanyát. Álmatlansága nem múlt
               el. Éjfél után többnyire felébredt, és hajnalig nem jött álom a szemére. Feje úgy
               hánykolódott a vánkosán, mintha tűpárnára fektette volna.</p>
				<p>Ilyenkor gondolkozott. Mindenféle csacsiságok jutottak eszébe. Látott egy hosszú
               ugrómércét, azt a nagy, sötét termet, melyben kihallgatták, málnalekvárt, doktor
               Balogot, egy kétüléses kerékpárt, tandemet, melyre annyira áhítozott.</p>
				<p>Még valamit látott, ami szintén butaság, de riadalommal töltötte el.</p>
				<p>Novák a nyolcadikban kísérletet mutatott be röntgensugarakkal. Átvilágította saját
               kezét, melynek képét egy keretbe foglalt tejüvegre vetítette, s ott remegtek a
               csontok, a singcsontja meg az orsócsontja, ujjainak perecei, körötte pedig árnyék
               gyanánt a hús, melyen lazán lengett a jegygyűrűje s a karneolköves gyűrűje. Ezt
               sokszor produkálta a Kobak. Hát egyszerre a Butykos, mintha megbolondulna, kezébe
               vette, az igazi kezébe, a csontváz kezet, s fenyegetni kezdte vele az egész osztályt.
               Nagyon komisz tréfa volt. És a diákok nem is az igazi kéztől féltek, mely a
               szekundákat írta, hanem attól a másiktól, attól a fehértől.</p>
				<p>Egyszer szüleivel vacsorázott. Anyja kiadta az adagját. Vili hirtelen fölkelt az
               asztaltól.</p>
				<p>- Mi az?</p>
				<p>- Hívnak.</p>
				<p>A fiú lesietett a sötét boltba, de nemsokára visszajött. Tétován tekintett maga
               köré.</p>
				<p>- Ki volt az? - firtatta az anyja.</p>
				<p>- Senki - mondta Vili. - Pedig világosan hallottam. Valaki ezt mondta: “Liszner”.
               Kétszer. Mély hangon. Azt mondta: “Liszner, Liszner”. Így - és utánozta.</p>
				<p>Apja és anyja összenézett.</p>
				<p>Vacsora után az anyja megsimogatta Vili arcát. Vili kezet csókolt mindkettőjüknek,
               bement aludni.</p>
				<p>Ekkor a szülők halkan tárgyaltak.</p>
				<p>- Látod - szólt az asszony az urához -, milyen nyugtalan. Szegény, kimerült a sok
               tanulástól. Aztán az is bántja. Tudod, a tornaverseny. Nem szabad büntetni. Hadd
               menjen üdülni.</p>
				<p>Az öreg Lisznerék elhatározták, hogy Vilit rossz bizonyítványa ellenére is felküldik
               Budapestre, az asszony nénjéhez, kinek villája van a Hűvösvölgyben, s megváltják neki
               az atlétikai versenyekre a bérletjegyet, melyet jutalmul kért, ha leteszi az
               érettségit.</p>
				<p>Csak a rokonok levelét várták, hogy útnak indítsák.</p>
			</div>
			<div type="chapter">
				<head>XXVII</head>
				<p>Barabás doktor végiglovagolt a városon. Por lepte szarvasbőrrel toldott nadrágját,
               arca tüzelt a naptól. A katonai lövőtérről jött, hol a bakák hadgyakorlatra
               készültek. Tizenegykor megállította kövér, kincstári lovát a Novák-ház kerítése
               előtt, egy fához kötötte, melynek lombjait, ágait a ló lomhán ette.</p>
				<p>Az orvos mozgékonyan ment a kerten. Tiszti sarkantyúja csengett, amint fölhaladt az
               emeleti lépcsőn. Novák messziről hallotta. Fejét fölemelte, a zaj felé fordította.
               Sohase hitte, hogy ilyen kellemes muzsika a sarkantyú pengése: szebb, mint
               száncsilingelés a gyermekkori hóban, idillibb, mint karácsonyi csengettyűk
               ezüstszava, mely valami nem remélt örömet mond az ajtó előtt várakozó kicsinyeknek.
               Ah, milyen szépen csengett a sarkantyúja.</p>
				<p>Kora reggel óta leste ezt mindennap. Ha kissé késett valamiért, elkomorodott.
               Enyhületet csak az ő megjelenése okozott. És nem volt boldogabb pillanat, mint mikor
               az orvos férfiasan, marconán s mégis kedélyesen belépett hozzá.</p>
				<p>Megnézte a sebet, kimosta, bekötözte, s biztosította őt, hogy nemsokára beforrad a
               lapockacsont, hátára is fekhet, egy hét múlva már nyoma se marad az egésznek,
               elutazhat Pepikével Velencébe. Nem élt szenvedélyes kifejezésekkel, mint Fóris, nem
               használt általános szólamokat, mint Ábris igazgató, nem szónokolt, mint idősb Ebeczky
               Dezső, s nem vonogatta a vállát, mint Balog, a rendőrtiszt, ki a nyomozást
               megszüntette. Sohasem ámította. Amit tett, az jó volt és szép volt, emberi volt, az
               egyetlen, amit tenni lehet.</p>
				<p>Már nem sok dolga akadt. Többször mondogatta, hogy rá tulajdonképp nincs is
               szükség.</p>
				<p>Novák esdeklő szemmel tekintett Barabásra. Szorongatta kezét.</p>
				<p>Nem tudta eddig, hogy ennyire szerette őt. Talán nem is bízott különösebben gyógyító
               tudományában. Nem várt tőle csodát. De orvos volt, ki a szenvedéssel hivatásszerűen
               foglalkozik, kinek az a mestersége, hogy lásson minden csúnyát, förtelmest, hamis
               káprázatok nélkül szemlélje húsunkat, vérünket, a könnyünket is, mely éppoly
               mirigyváladék, mint a többi. Előtte semmi sem szégyen, még sírni sem az. Akinek
               senkije se marad, annak még mindig ott az utolsó barát, az orvos, ki idegenül is
               ismerős, állati mivoltunk lelkiatyja, kezébe bele lehet fogódzni, s kiáltani, hogy
               segítsen, nem bírjuk tovább. Maga ez a gondolat is vigasztalta. Az ősi népek bizalma,
               imádata ébredt föl iránta, melyek az orvost papnak és varázslónak tartották.</p>
				<p>Azért egyetlen panaszszó se hagyta el ajkát. Mind a ketten tartózkodtak említeni azt,
               amit hiába próbált elintézni az ügyvéd és a rendőrség. Elbeszélgettek erről-arról,
               félóráig. Sajnos, az idő túl hamar elröpült. Barabásnak mennie kellett
               civilbetegeihez vagy a helyőrségi kórházba. Lova nyerített. Novák tartóztatta egy
               darabig, aztán látta, hogy az orvos keze mégis a kilincs után nyúl, és mikor
               sarkantyúinak halkuló csengése elhangzott a kavicsokon, csak az erősítette, hogy
               huszonnégy óra múlva ismét eljön.</p>
				<p>Ez a huszonnégy óra azonban hosszú volt, nagyon hosszú.</p>
				<p>Most azt közölte vele az orvos, hogy egy hétre a Balaton mellé kell utaznia
               hadgyakorlatra, de lehet hogy öt-hat nap múlva már itthon lesz.</p>
				<p>Barabás látogatása után mindig kissé jobb hangulatban volt, jelenléte fölvillanyozta,
               derűs, kellemes érzéseket keltett benne s önbizalmat. Mekkora a világ. Sárszeg ezen
               csak kis pont. Vannak fővárosok, hol az ilyen gyötrődés érthetetlen volna. Bécsben
               látta magát, mint fiatalembert, látta öreg egyetemi tanárját is, s játszadozott a
               gondolattal, hogy mellette marad, mint tanársegédje, fehér köpenyben áll a
               laboratóriumban, előtte húsz gázláng, s ő lombikban valami folyadékot melegít.</p>
				<p>Háza előtt a tűzoltóbanda indulót muzsikált. Követte a pattogó zenét, de a vidámság
               egyszerre csupa ájulat lett, s a trombiták megint végletekig csigázták
               kétségbeesését.</p>
				<p>Amint a nap előrehaladt, állapota fokozatosan rosszabbodott. A beteg nagy, párnás
               karszékében üldögélt, két könyökét a karfához nyomva, anélkül hogy hátát a támlához
               értetné. Egy fénysávot nézett a padlón, mely a csukott ablaktáblán beesett. Akkor
               elszenderedett.</p>
				<p>Napközben rövid ideig aludt, öt-tíz percig. Álmai szaggatottak voltak, gyötrők.
               Emberek üldözték, futottak utána, ő pedig verekedett, letaposta támadóit, de mikor a
               földön hevertek, s rájuk pillantott, egy oly alakot látott, hogy megijedt tőle és
               fölébredt.</p>
				<p>A fénysáv még mindig a padlón imbolygott, csak kissé távolabb, minthogy azóta a nap
               folytatta útját. Alkonyodott. Pepike előtte állt, vagy vele szemben ült egy széken,
               és Novák, mihelyt kinyitotta szemét, az ő jó arcát vette észre.</p>
				<p>Unokanénje szelíden mosolyogva szólt hozzá:</p>
				<p>- Aludtál.</p>
				<p>- Igen - mondta Novák zavartan, s egy mozdulatot tett, hogy elhárítsa, ami még előtte
               volt -, aludtam.</p>
				<p>- Csak aludjál, Tóni. Az jót tesz.</p>
				<p>De az álom nem tett jót, még jobban kifárasztotta.</p>
				<p>Majd ozsonnára, vacsorára hívták.</p>
				<p>Aztán Pepike így szólt:</p>
				<p>- Most pedig feküdj le. Pihend ki magad. Már este van.</p>
				<p>Novák vetkőzött, csak azért, hogy ne bolygassa meg a ház rendjét, s magával is
               elhitette, hogy semmi különös dolog nem történt. Jobb lett volna pedig továbbra is a
               karosszékben üldögélni, ébrenlét, álom között. Félt az alvástól, főképp attól az
               alaktól, ki pár nap óta visszatért álmában, s nevezhetetlen rémülettel töltötte meg.
               Mellén ilyenkor egy oroszlán feküdt, tépte körmeivel a húsát. Inkább virrasztott.</p>
				<p>Hátára még mindig nem tudott feküdni. Jobb oldalára heveredett, ezt azonban elunta,
               bordái kifáradtak. Felült az ágyban.</p>
				<p>Éjszakái így múltak.</p>
				<p>Egy ilyen éjszaka felötlött benne egy terv, mely eleinte rendkívül furcsának,
               kivihetetlennek tetszett: az, hogy egy délután minden bejelentés nélkül betoppan
               Liszner Kálmán fűszeresboltjába, és beszél a fiával, Liszner Vilmossal.</p>
				<p>Később ezzel a tervvel megbarátkozott. Minden éjszaka, mikor nem tudott aludni,
               valamit toldott hozzá. Megszokta, kiszínezte. Már nem tartotta oly kalandosnak, oly
               megvalósíthatatlannak.</p>
				<p>Nyilvánvaló, hogy eddig helytelen taktikát folytatott. Nem szabad elkerülnie ezt a
               családot, oda kell menni a bűnbarlangba, hiszen neki nincs szégyellni valója,
               legfölebb őnekik. A részletek, melyeket az álmatlan képzelődés s a szenvedés koholt,
               egyre nőttek, oly világosan álltak előtte, mintha egyszer már meg is történtek volna.
               El tudta volna játszani az egészet, akár egy színész.</p>
				<p>Az éjszaka mélyén dolgozott zakatoló agya.</p>
				<p>Egy délután - maga se tudta miért, de mindig a délutánhoz ragaszkodott -, pont három
               órakor, mikor a számlapokon derékszöget alkotnak a mutatók, váratlanul belép a
               boltba. Megjelenése ünnepi lesz, de egyszerű. Vili épp ott áll egy zsák szárazbab
               mellett. Mikor észreveszi őt, el akar iszkolni. Ő egy taglejtéssel megállítja, a
               földhöz szögzi:</p>
				<p>- Liszner - szól neki.</p>
				<p>- Édesapát tetszik keresni? - rebegi a diák, megszeppenve. - Édesapa nincs
               itthon.</p>
				<p>- Az nem baj - mondja Novák. - Nem hozzá jöttem, hanem - és ezt a szót majd megnyomja
               - önhöz.</p>
				<p>Vili erre nem tud mit felelni. Ötöl-hatol, sápadozik, sapkáját lekapja. De megeshet,
               hogy nem lesz rajta sapka. Akkor csak meghajlik.</p>
				<p>- Igen - ismétli Novák -, önhöz jöttem, Liszner Vilmos, csak önhöz. Bemehetünk
               ide?</p>
				<p>Egy helyiségre mutat, melyet, minthogy még nem volt náluk, sohase látott, de pompásan
               el tudott képzelni: a földszinten van, afféle benyíló vagy raktár, a bolti bejárattól
               balra, s félig kibontott, gyalulatlan faládikák állnak benne, forgáccsal, ásványvizes
               üvegekkel, kosarak, asztal, rajta - esetleg - egy dugóhúzó.</p>
				<p>Máris magukra maradnak, négyszemközt, egyedül. Ó, egészen egyedül. Az ajtó bezárul
               mögöttük, magától.</p>
				<p>Vili hellyel kínálja, gyorsan széket hoz, lefújja róla a port, aztán megtörli
               tenyerével. Ő nem ül le. Áll, egyenesen, mint a számonkérő végzet. A pillanat
               rettenetes.</p>
				<p>Novák nem sokat teketóriázik: tüstént rátér a dologra, mintegy megrohanja vele.</p>
				<p>- Ön volt az.</p>
				<p>- Nem.</p>
				<p>- De ön volt.</p>
				<p>- Nem, kérem.</p>
				<p>- Mit tagad? Láttam az arcát. Akkor, azon az éjszakán mindent láttam.</p>
				<p>És oly közel megy hozzá, hogy arca az arcát érinti, s úgy tekint rá, mint egy
               álomalak.</p>
				<p>A diák nem állja tekintetét, megretten, fejét elfordítja. Szeretne kirohanni a
               rémülettől, itthagyni ezt a szűk vallatószobát, mely irtózatosabb annál a nagy, sötét
               teremnél is, melyben a rendőrtiszt kihallgatta, s gázlángok égtek. Megadja magát.</p>
				<p>Novák csak most beszél majd igazán:</p>
				<p>- Van-e fogalma, hogy mit tett, szerencsétlen? Ön megalázott egy felnőtt embert, aki
               barátja volt és szerette, meggyalázta őt - így mondja majd, ez jobb lesz -,
               meggyalázta őt, nem mások, hanem önmaga előtt, ami még fájdalmasabb. Szenvedést
               okozott neki. Testi és lelki szenvedést. Megbántott valakit, aki ezt nem érdemelte.
               Tönkretett engem, Tibor. Azaz mit beszélek? Tönkretett, Liszner. Látja, összevissza
               forognak számban a szók. Nem csoda. Azóta beteg vagyok.</p>
				<p>Vili hátrál a fal felé, egy kis tapétaajtóhoz lapul. Fél ettől a betegtől, ki nem
               tudja, mit mond. Novák azonban követi, hogy rémítse:</p>
				<p>- Ön is beteg azóta. Tudom, hogy beteg. Látom. A lelke beteg. Azért jöttem, hogy
               meggyógyítsam.</p>
				<p>De a fiú nem szól semmit. Csak bújik, oson, valami zugot keres, hogy elrejtse benne a
               fejét. Nem, az anyja keblét keresi, az anyja szoknyáját keresi, az édesanyja
               szoknyáját.</p>
				<p>Novák tovább üldözi:</p>
				<p>- Mit fél tőlem? Hisz én nem bántom már. Nézze, nincs nálam semmi. Se görcsös bot, se
               bikacsök. Még a sétapálcám se hoztam ide. Fegyvertelen vagyok - és magasba emeli két
               kezét.</p>
				<p>Erre a fiú könnyezni kezd.</p>
				<p>- A büntetéstől fél - súgja Novák lassan -, a detektívtől, az öt évi súlyos
               börtöntől? Attól ne féljen, kedves fiam. A megbocsátást hozom, a jóságot. Itt ezennel
               becsületszavamra fogadom önnek, hogy a följelentést ügyvédem, dr. Ebeczky Dezső úr
               által még ma visszavonatom. Vili - mondja neki életében először -, Vili.</p>
				<p>Itt a fiú hirtelen földrerogy. Nyöszörögve kéri, hogy bocsásson meg igazán,
               hálálkodik, porban kúszik feléje, lassan, mint a bibliai tékozló fiú az édesatyjához,
               s átöleli Novák térdét.</p>
				<p>Ő ezt nem engedi. Int, hogy keljen föl. De bárhogy tiltakozik, nem bírja lefejteni
               magáról a reá fonódó eleven indát, mely körülkacsolja, összeforrad vele, a szeretet
               rabságában, mintegy mindörökre. Ekkor kezét diákja rövidre nyírt fejére teszi,
               melynek szúrós bizsergését is érzi, s érez még valami mást is: keze fején egy
               könnycseppet, egy forró, égető könnycseppet, mely Liszner Vilmos szeméből hull
               oda.</p>
				<p>Novák kaparászott paplanán. Keze fejét tapogatta. Nini, azon csakugyan valami
               nedvesség volt, egy könnycsepp, mely a bolond álmodozás alatt tulajdon szeméből
               pottyant rá.</p>
				<p>Lehet azonban, hogy nem így történik.</p>
				<p>Vili ellenszegül, makrancoskodik, konokul tagad, vagy botrányosan viselkedik, még ott
               a boltban is megkísérli a merényletet, melynek csak a kereskedősegédek gyors
               közbelépése vet véget. Novák ezt is vállalta, az új botrányt, csak hogy a régi
               emlékétől szabaduljon. Akkor majd dulakszik vele, kiabál, az asztalt csapkodja. Aztán
               előfordulhat, hogy volt tanítványa nem lesz otthon, csak édesatyja, az öreg Liszner
               Kálmán. Ezzel az eshetőséggel is számolt.</p>
				<p>Egy este majd - s itt az estéhez ragaszkodott, szintén nem tudta miért -, zárás
               előtt, úgy fél nyolc tájt majd elmegy boltjuk előtt, büszkén, fölemelt fejjel. Az
               öreg Liszner künn áll a fűszerkereskedés ajtajában, alázatosan köszön, de Novák ezt
               csupa szórakozottságból nem veszi észre. Már továbbhalad, mikor a fűszeres
               utánalopódzik. Félénken szólal meg:</p>
				<p>- Ezer bocsánat, igen tisztelt tanár úr.</p>
				<p>- Parancsol? - mondja Novák ridegen.</p>
				<p>- Csak esedezem. Beszélni szeretnék önnel.</p>
				<p>- Velem? - kérdezi Novák tettetett tájékozatlansággal.</p>
				<p>- Ha lehetséges.</p>
				<p>- Tessék.</p>
				<p>- De talán tiszteljen meg. Méltóztassék itt fönn, a lakásomban.</p>
				<p>Novákot bevezeti lakása legszebb szobájába, hol minden ragyog valami narancsszín,
               forró fényben. Egy óriás lámpaernyő csapja lefelé a sugarakat. Virágos
               selyemszövettel behúzott, igen puha pamlagon ülnek, melyen török párnák dagadoznak.
               Egy kalitkában kanári énekel. Üvegszekrények kincseket rejtenek, s üvegeik reszketnek
               a kanári éles csattogásától. Selyem imaszőnyegek rohannak végig a szobákon. Soha
               ilyen fényes lakásban nem járt. Még Ebeczky Dezsőé se fogható hozzá, pedig az igazán
               szép.</p>
				<p>A boltos, szegény, nem bír szóhoz jutni. Arcán látszik, hogy mindent tud, és fia
               gonoszsága, valamint a miatta való hercehurca tíz évvel megöregítette. Nem is ember
               már, csak roncs. Dadog, de ő nem segíti ki, gyönyörködik zavarában.</p>
				<p>Az öreg Liszner sopánkodik:</p>
				<p>- Jaj, mennyit vártam erre a pillanatra. El se tetszik képzelni. Arról gondolkoztam
               éjjel-nappal, hogy egyszer, valamikor mégis szembekerülünk, s elmondhatok mindent,
               azt, ami atyai szívemet nyomja. Minden áldott nap készültem önhöz. Föl a gimnáziumba,
               a lakásába. De féltem, hogy terhére leszek, vagy nem is fogad, vagy beenged, és aztán
               ajtót mutat. A történtek után ezt se veszem zokon. Hisz ami történt, az égbekiáltó.
               Engem sújtott le leginkább.</p>
				<p>- Nem értem önt - válaszolja majd Novák foghegyről.</p>
				<p>- Ó, én elégtételt kívánok szolgáltatni önnek, mélyen tisztelt, nagyon szeretett
               tanár úr, a legfényesebb elégtételt, melyet egy ember, egy apa adhat. Még nem tudom,
               milyen formában. De készen állok mindenre. Csak a föltételeit várom.</p>
				<p>- Nekem nincsenek föltételeim - felel Novák, hogy egészen megsemmisítse, vidám
               könnyedséggel. - Úgy látszik, valami tévedésről van szó.</p>
				<p>- Nem, nem. A tanár úr nemes jóságával megszégyenít. Vili gazságát én sem akarom
               megtorlatlanul hagyni. Elengedték a rendőrségtől, bizonyítékok híján fölmentették, a
               rendőrtiszt semmi terhelőt nem talált ellene, én azonban a magam részéről nem tartom
               elintézettnek az ügyet. Keresztény ember vagyok. Vezekelni kívánok. Mit tegyek a
               fiammal? Rendelkezzék.</p>
				<p>- Tegyen, amit akar.</p>
				<p>- Elkergessem innen? Kitagadjam? Igen, kitagadom. Egy krajcárt sem adok neki, és
               vagyonom reá eső része, ez a sok minden itt: az üvegszekrények s benne az arany
               evőszerek, az ezüstcsészék, a cseh poharak, minden, minden az öné.</p>
				<p>- Ostobaság - utasítja vissza Novák.</p>
				<p>- Bocsásson meg. Nem akartam megsérteni. De mit csináljunk? Gondolkozzunk, talán
               ketten kitalálunk valamit. Megkövesse önt nyilvánosan? Kész rá. Ez se helyes? Igaz,
               hiábavaló. Akkor idehívom, s megkérem önt mint barátomat, mint mindenki által
               tisztelt, érdemekben gazdag pedagógust, hogy csak egy szót, egyetlen szót intézzen
               hozzá.</p>
				<p>Anélkül hogy Novák megadná beleegyezését, az apa megragad egy keze ügyében levő
               rugalmas acélkorbácsot, melyen több folt barnul, és végigvág vele az asztalon, oly
               erősen, hogy az majdnem összeroppan.</p>
				<p>Ez a jel.</p>
				<p>A falban dörömbölve nyílik a rozsdás vasajtó. Pincegádor látszik, lefelé vezető
               lépcsőkkel, nyirkos fallal, mint föld alatti cella, melyben titkos foglyot őriznek.
               Rocska rémlik a homályból, melyben a disznóktól otthagyott moslék possad. Azt kap a
               fogoly, minden másnap, különben koplal azóta.</p>
				<p>Sietve jön a jelre, engedelmesen és gyáván, a rab: Vili.</p>
				<p>Csont és bőr. Mozdulatai bizonytalanok, a korbácsra sunyít, melyet ismer, mint a vert
               eb.</p>
				<p>- Ide - ordít az apja, s Vili már az asztalnál van. - Te gyalázatos, aljas. Te hóhér
               - és acélkorbácsával végigsújt arcán, oly hatalmasan, hogy homlokbőre kireped.</p>
				<p>Vili ezt szó nélkül tűri, mint aki már megszokta. Kétoldalt pántlikázik le a vére,
               csöpög az álláról, anélkül hogy hozzáérne, letörölné. Ezt se meri.</p>
				<p>Minden ízében remeg. Nem is az acélkorbácstól, hanem Novák jelenlététől, s az fáj
               neki, az ütésnél is jobban, hogy tanárja rá se tekint.</p>
				<p>- Küldje vissza - szól Novák keményen, kérlelhetetlenül -, nem akarom látni.</p>
				<p>Az acélkorbács még egyszer az asztalra csappan, mire a rab visszahúzódik odújába.</p>
				<p>- Még mindig ennyire haragszik rá? - kérdezi az apa.</p>
				<p>- Nem. Nem haragszom. De uram - mondja a boltosnak -, ismétlem, nem értem önt, hogy
               mit akar. Nekünk semmi közünk egymáshoz. Az egész dolog értelmetlen.</p>
				<p>Erre faképnél hagyja az öregurat, mardosó lelkiismeretfurdalásával, a legnagyobb
               büntetéssel sújtja őt, azzal, hogy nem fogadja el bűnbánó szavát. Liszner Kálmán
               könyörögve néz feléje, várja, hogy kezét nyújtsa, de ő csak kalapját billenti
               meg.</p>
				<p>- Jó estét.</p>
				<p>Aztán fennhéjázóan kilibeg innen, elhagyva az átkozott házat a bosszú édes
               beteltségével, mert megalázta az apát, sokkal jobban, mint ahogy a fia megalázta
               őt.</p>
				<p>Ezt is végigképzelte sokszor, még részletesebben, és különösebben, ezerféle
               változatban: néha úgy, hogy ő az apával együtt közösen fenyíti meg a fiút, közösen
               tanácskozva a büntetéseken, néha úgy, hogy bemegy a diák családilag berendezett
               kínzókamrájába, s titkon ételt csempész oda, a magáéból, néha pedig azzal a
               fordulattal, hogy először összetűz az öreg Lisznerrel, ki belátja az ő igazát, s
               végül testestől-lelkestől pártjára áll.</p>
				<p>Közben, míg ezeket a szálakat gombolyította a képzelet sohasem ürülő orsójáról,
               elaludt. Akkor igazi álmában ismét megjelent az az alak, kit nem szeretett látni: a
               rém.</p>
			</div>
			<div type="chapter">
				<head>XXVIII</head>
				<p>Vasárnap volt.</p>
				<p>Novák, mint a legtöbb ideges ember, félt az ünnepnapoktól, melyeken megáll a kattogó
               munka, s a hirtelen támadt csöndben még inkább érzik az élet hiábavalósága.</p>
				<p>A kerítés előtt elvonultak azok a boldogtalanok, kik egy előre elhatározott napon
               felöltözködnek kevésbé vásott ruhájukban, és kötelességül tudják, hogy mulassanak:
               mesterlegények, kiknek gallérjukból hosszan nyúlik ki gugás nyakuk, s parasztlányok,
               kik mellükön aranypénzeket viselnek. Nem bírta őket nézni. Bement a hátsó kertbe, hol
               csak az eget látta meg a lombokat, melyek itt Sárszegen is szépek, hol semmi se
               szép.</p>
				<p>Csakhogy a zsibbadt vasárnap után következett a hétfő, mely hasonlított hozzá. A
               vakáció végtelen két hónapján minden nap egyforma.</p>
				<p>Ügyvédje egyetlenegyszer értesítette, hogy mi van a nyomozással, azóta nem
               jelentkezett. Barabás doktor egy hete nem jött. Valóban fölösleges volt. Sebe már
               begyógyult, alig fájt.</p>
				<p>Csak a levélhordót várta még unalmában. Eléje sétált a kapuig, hogy előbb vegye ki
               kezéből postáját.</p>
				<p>Az utolsó levelet két héttel ezelőtt kapta, legnagyobb szenvedése idején, a
               grófnőtől, ki pár sorban közölte, hogy Hilda és Tibor egy kis falusi kápolnában
               csöndesen megesküdött. Erre se felelt. Állnia kellett dölyfét, melyet magára
               erőltetett. Pedig már nehezére esett. Szerette volna még egyszer látni leányát.</p>
				<p>Naponta tízkor érkezett a levélhordó. De az nem hozott már levelet, melyeket
               visszaküldjön vagy széttépjen. Hilda nem írt, Tibor hallgatott. Csak nyomtatott
               köriratok jöttek, magárjegyzékek, sorsjegyreklámok, a postai küldemények salakos
               csapadéka. Meg egy képes levelezőlap, Budapestről. Glück Laci, aki “Budapesten is
               gondolt szeretett tanárjára”, “tiszteletteljes üdvözletét jelentette”. Novák ennek
               megörült. A kép az Arany-szobrot ábrázolta.</p>
				<p>Eltette zsebébe.</p>
				<p>Pepike friss kávét pörkölt a konyhában. A kávé kék, szívdobogtató köde felhőkben
               lengett a verandán.</p>
				<p>Novák, hogy valamit tegyen, leült a harmóniumhoz. Fújtatta, nyitogatta sípjait, szent
               énekeket játszott, melyeket tanulóifjakkal együtt énekelt a templomban: a karácsonyi
               dalt a Kisdedről: “Mennyből az angyal...” és a húsvéti dalt az Ember Fiáról:
               “Föltámadt Krisztus...”, a Születés és Halál misztériumát. Köszöntést vittek
               pásztorok annak, ki vigasságot hozott az embernek, szent asszonyok járultak sírjához,
               gyolccsal, jószagú füvekkel. Búgott a harmónium, oly különösen, hogy Pepike ámulva
               állt meg a küszöbön.</p>
				<p>A rekkenő meleg tetőfokára hágott. Künn a levegő állni látszott, várakozva. Novák is
               mozgásra vágyott, testi, lelki mozgásra, hogy valami már történjék, akár jó, akár
               rossz. Hirtelenül gondolt valamit, vette kalapját, botját.</p>
				<p>Elhatározta, hogy most azonnal elmegy Lisznerékhez.</p>
				<p>Pepike marasztalta:</p>
				<p>- Hová mégysz el ebéd előtt? Egykor eszünk.</p>
				<p>- Addig itthon leszek.</p>
				<p>Az ajtóban ismét megállította:</p>
				<p>- Tóni.</p>
				<p>- Mi az, lelkem?</p>
				<p>Pepike nem mondta meg azt, amit mondani akart. Köténye szélével törölgette
               szemét.</p>
				<p>- Mit sírsz? - kérdezte Novák bosszúsan. - Te mindig sírsz. Ne sírj örökösen.</p>
				<p>Már künn volt a kertben, de akkor visszajött. Körülnézett a verandán. Pepike még
               mindig ott várt, s ő erre egy belső sugallatnak engedelmeskedve hozzálépett,
               megölelte, s először, mióta él, megcsókolta az öreg leány konyhatűztől kipirult
               orcáját.</p>
				<p>- Mondom - ismételte -, egykor itthon vagyok.</p>
				<p>Az utcán zsibongott agyveleje. Célját még nem tisztázta. Csak e találkozás
               szükségszerű gondolata gyökeresedett meg benne, végképp. Föltárja a helyzetet az
               apának, vagy csak a fiúnak, vagy mind a kettőnek egyszerre? Részvétet akar majd
               kelteni, vagy megtorlást követelni? Mit tudta, mit bánta. Mindenesetre el kell
               mennie, mert a benne feszülő összevisszaság szétrepeszti.</p>
				<p>- Föltétlenül - mondta magában -, föltétlenül.</p>
				<p>Amíg így töprengett, a sarkon eléje áll egy ember, ki valamit mormogott, feléje
               hajolt, s egyre közeledett hozzá.</p>
				<p>Novák hátrált. Nem ismerte ezt az embert. Valami merénylőnek gondolta. És nyugodt,
               közönyös arca még inkább megriasztotta.</p>
				<p>- Mi tetszik? - kérdezte tőle.</p>
				<p>- Szabad - rebegte -, szabad?</p>
				<p>- Mit?</p>
				<p>- Tüzet - felelt az ismeretlen, s rámutatott Novák kezében égő virzsíniájára.</p>
				<p>Csak most látta, hogy hová jutott. Egy szegény asszony tepsiben tojással kent nyers
               kalácsot vitt a pékhez. Az élet ment a maga útján.</p>
				<p>Nyilvánvaló, hogy ez tovább így nem tarthat. De otthon lesznek-e Lisznerék? Nem
               csodálkoznak-e, hogy betoppan hozzájuk, nem ijednek-e meg? És lesz-e elég lelkiereje,
               hogy keresztülvigye tervét, melyre egy hónapja készül? Úgy érezte, most majd
               lesz.</p>
				<p>- Föltétlenül - biztatta magát hangosan -, föltétlenül.</p>
				<p>Ekkor valaki hátulról megérintette vállát. Nyerge Lázár volt, a kollégája.</p>
				<p>Novák úgy bámult rá, mintha nem ismerné.</p>
				<p>- Meg se látod a szegény embert - szólt Nyerge Lázár. - Nagyon el vagy merülve.</p>
				<p>- Bocsáss meg - mondta Novák -, útra készülök.</p>
				<p>- Mikor utazol?</p>
				<p>- Holnap. Holnapután. Holnap - maga se figyelt szavaira. - Isten veled - mondta
               Novák.</p>
				<p>Nyerge Lázár utánanézett, követte szemével, míg el nem tűnt.</p>
				<p>Novák majdnem szaladt már, hogy izzó akarata teljesüljön.</p>
				<p>Vargainas a kezében cipőket lógázott, fütyült ajka piros fütyülőjével, oly bántóan,
               hogy Novák szerette volna befogni a fülét. Mikor eléje ért, elhallgatott. Az inas
               nézte a furcsa urat, aztán szemébe vihogott. Mit vihogott ez a suhanc?</p>
				<p>Végre ott volt, ott volt már Liszner Kálmán fűszerkereskedésénél.</p>
				<p>Belépett az üzletbe.</p>
				<p>Semmi se volt úgy, ahogy elképzelte.</p>
				<p>A bolt sokkal kisebbnek tetszett, mint azelőtt. Először a bolti bejárótól balra lévő
               ajtót kereste, mögötte a benyílót vagy raktárt, de nem találta, helyette egy fal
               meredt rá, parajzöldre festett, meglehetős piszkos fal. Ebben szándéka megkoppant. A
               világítás a déli naptól is rikítóbb volt, nem az a délután három órai vagy esti fél
               nyolci, melyet éjszakáin látott. Sok minden nyugtalanította ezenkívül. A sürgő-forgó
               segédek s maga az öregúr is, ki papírzacskóból mazsolát öntött a mérlegre, fakóaknak,
               szürkéknek, jelentékteleneknek rémlettek az álomalakokhoz viszonyítva, melyek még
               ebben a pillanatban is élesebben döbbentek eléje.</p>
				<p>Ide-oda tekingetett, egyensúlyozta magát, próbálta meglelni helyét a valóságban.</p>
				<p>Liszner Kálmán csak később vette észre:</p>
				<p>- Á - szólt a kereskedő széles kedvességével -, van szerencsém. Mivel lehetek
               szolgálatára? Rég nem láttuk itt a tanár urat.</p>
				<p>- Csakugyan.</p>
				<p>- Újabban nem is vásárolnak nálunk. Talán nincs megelégedve a tanár úr?</p>
				<p>- Dehogynem.</p>
				<p>- Mert már egy hónapja nem jött a szakácsné.</p>
				<p>- Lehet. Nem tudom.</p>
				<p>- Gyönyörű szalámink érkezett, tanár úr - mondta a boltos, s feléje emelt egy
               kettészelt szalámirudat, hogy megszagolja.</p>
				<p>- Szép.</p>
				<p>- Gyönyörű szalámi - felelte a kereskedő.</p>
				<p>Íme, ez nem tudott semmit. Föl kell őt világosítani.</p>
				<p>Novák így szólt:</p>
				<p>- Pár szót szeretnék váltani önnel.</p>
				<p>- Kérem - és a kereskedő közeledett.</p>
				<p>- De nem itt. Talán másutt.</p>
				<p>- Akkor tessék fölfáradni - s fürgén nyitotta az ajtót, mely azonban jobbra volt a
               bejárótól, és kalauzolta a homályos csigalépcsőn, mely fölött a gyömbér és bors szaga
               csavargott.</p>
				<p>Nem a szalonba mentek, csak abba a nagy, világos diákszobába, melyben Vili tanulni
               szokott.</p>
				<p>Liszner Kálmán várta, hogy a tanár beszélni kezdjen. De az nem beszélt. Nézdelődött,
               mint a holdkóros.</p>
				<p>Kopott egy otthon volt, ahhoz képest, fakó, polgári és rideg. Hol a narancsszín,
               forró fény, a lámpaernyő, a török pamlag, a vánkosaival? Aztán a cifra kajdács meg a
               sáfrányszín kanári? Az üvegszekrények, selyem, szőnyegek, arany, ezüst s a kincsek, a
               kincsek? Sehol semmi.</p>
				<p>Mások vannak itt, más tárgyak, melyek jelentősen és végzetesen feszülnek feléje,
               apró-cseprő holmik, de milyen fontosak. Tintafoltos diákasztal, egy csavar valami
               rongyba burkolva, nyilván a kerékpár egyik alkatrésze, véső, több olajozó, mellettük
               a kerékpárhoz való légszivattyú s egy vítőr. Vívókesztyű a földön. Aztán az ablakhoz
               támasztva áll a kerékpár, benne a bikacsök, s egy sarokban a bot, a görcsös bot.</p>
				<p>Novák többször végigjártatta tekintetét ezeken a tárgyakon, szinte áhítatosan. És
               valami rettenetes durvaság szorította torkon, az, ami azon az éjszakán. Szava
               megszegett.</p>
				<p>- Nagy rendetlenség van itt - mentegetőzött a kereskedő.</p>
				<p>- Az nem baj - válaszolta Novák, alig magánál. - A nagy rendetlenség - tette hozzá
               gépiesen -, az nem baj.</p>
				<p>Most már az öreg Liszner is furcsállta a hosszú előkészülést. Figyelte vendégét,
               megkérte, hogy beszéljen.</p>
				<p>Novák, miután lélegzett egyet, ezt mondta:</p>
				<p>- A - és itt még egy lélegzetet vett - fia nincs itthon?</p>
				<p>Azt akarta mondani, hogy “kedves fia”, de meggondolta.</p>
				<p>- Nincs, kérem alássan.</p>
				<p>- Elment?</p>
				<p>- Elutazott.</p>
				<p>- Mikor?</p>
				<p>- Ma délelőtt. Ha előbb tetszik jönni, csak egy órával, még itt találja a tanár
               úr.</p>
				<p>- Hová?</p>
				<p>- Budapestre. A Hűvösvölgybe. A sógoromhoz. Tetszik tudni, az atlétikai versenyek
               miatt. Azt csak a versenyek érdeklik. Tudom, hogy nem érdemli meg, hogy felküldtem.
               De hát...</p>
				<p>- Igaz.</p>
				<p>- Szóval az én rossz fiam miatt fáradt ide? Kérem, kedves tanár úr - mondta a boltos,
               miután Novák még sokáig nem felelt kérdéseire -, köztünk nincs semmi félreértés. Ne
               is legyen. Vili megbukott. Nem tudott, hát megbukott.</p>
				<p>- Valóban nem tanúsított kellő előmenetelt.</p>
				<p>- Glück Laci is mondta. Egy betűt se tudott.</p>
				<p>- Sajnálom, hogy így kellett cselekednem.</p>
				<p>- Megérdemelte - erősítette a kereskedő -, megérdemelte. Ismerjük mi, kérem Novák
               Antalt - és bizalmaskodva rátette kezét Novák Antal karjára. - Novák Antal szigorú
               tanár, de igazságos tanár. Akit ő elbuktat, az megérdemelte. Ismerjük mi azt a
               Novákot - veregette vállát, és hamiskásan mosolygott.</p>
				<p>- Bizony, kénytelen voltam vele.</p>
				<p>- Szóra sem érdemes. Mással is megesett ilyesmi. Egy évet vesztett. Nem a világ.
               Esztendőre javítóérettségit tesz. Erre van joga?</p>
				<p>- Van, van.</p>
				<p>- Szerencsére nincs még szüksége kenyérre. Dolgozik helyette az a bolond apja. Majd
               esztendőre, esztendőre. Ha az Isten megsegíti. A tanár úrtól pedig nagyon kedves,
               hogy eljött ide, az én szerény lakásomba...</p>
				<p>Folyton az öreg Liszner beszélt, agyba-főbe dicsérte őt, ami jólesett neki. Sokáig
               hallgatta. Vigasztalgatta magát, hogy botránya még nem nyilvános. Abból, hogy Vili
               apja sem értesült az ő megveretéséről, azt következtette, hogy sokkal kevesebben
               tudják, mint rémlátásában elképzelte, s szégyellte, hogy minden ember arcán
               gúnymosolyt, célzást les. Elégedetten fogott vele kezet.</p>
				<p>Liszner Kálmán bácsi a boltban még egyszer megjegyezte:</p>
				<p>- Gyönyörű szalámink érkezett, tanár úr.</p>
				<p>Megint Novák orra alá tartotta.</p>
				<p>Ezúttal Novák meg is szagolta, s ezt mondta:</p>
				<p>- Gyönyörű.</p>
				<p>- Nem tetszik?</p>
				<p>- Majd máskor - szólt.</p>
			</div>
			<div type="chapter">
				<head>XXIX</head>
				<p>A téren, melyen átcsapott, hogy idejekorán érkezzék az ebédhez, valami nyugtalanság
               vibrált. Két szekér nem tudta kikerülni egymást, s mikor a kocsisok szétválasztották
               a lovakat, a Gőzfürdő utcából előrobogott egy bérkocsi, mely majdnem nekik
               hajtott.</p>
				<p>Ebben Czeke Bélus ült, a gyógyszerészsegéd, kalap nélkül, ebéd előtt is bepálinkázva.
               Pattanásai ragyogtak, mint az érett ribiszkék. Mellette magas sarkú lakkcipőben,
               fehér harisnyában, rózsaszín selyemruhában egy nő, kit kihozott magával, s
               végigkocsikáztatott a városon: Valeszka. Haja vörös volt, de bőre nem olyan patyolat,
               mint mondotta: szeplős volt, és kontya kicsiny.</p>
				<p>Eveztek a karjaikkal mind a ketten, hogy gyorsítsák a kocsi haladását, rikkantgattak,
               botrányosan viselkedtek.</p>
				<p>Más is nyugtalanította a teret. Járókelők megálltak, itt-ott csoportok alakultak,
               leszaladtak a járdáról a térre. Négy-öt mezítlábas parasztkölyök száguldott, a
               sárszegi alkalmi rikkancsok, karjukon egy nyaláb újsággal.</p>
				<p>- Szenzációs kiadás! - kiabáltak - szenzációs kiadás!</p>
				<p>Megjelent az Ostor új száma.</p>
				<p>Novák fölrezzent. Ezt az időszaki “sajtóorgánumot”, mely négy oldalon jelent meg a
               napilapok formájában, ha titokban is, legalább oly figyelemmel kísérte, mint a Matematikai és Fizikai Lapok-at, mert az ő személyével is
               gyakran foglalkozott. Az Ostor megrótta szigorúságát,
               szemenszedett hazugságot eszelve ki, több ízben fegyelmi vizsgálatot kért ellene a
               “köz nevében”, sőt egyszer le is rajzoltatta, a rajz alatt egy mocskos tréfával.
               Minthogy azonban Novák a közleményekben soha egy szemernyi igazságot nem talált, az
               újságot eldobta, s anélkül hogy valakinek említené, tűrte a támadásokat, mint a város
               legtöbb közpályán mozgó embere, kit az Ostor következetesen
               “kiszerkesztett”.</p>
				<p>Bahó Attila bírálta a megye “ázsiai közigazgatását”, s a hetedik nagyhatalom
               önérzetével vésztörvényszéket ült elevenek és holtak fölött. Nem ragaszkodott ahhoz,
               hogy lapja rendes időközben lásson napvilágot. Szeszélyesen, meglepetésszerűen
               dobbant a nyilvánosság elé kis és nagy botrányaival, aszerint, hol és mikor tudott
               pénzt kaparintani a nyomdára. Pár nappal azelőtt a rendőrség lefülelte a “Zöldfa”
               kocsma tulajdonosát faszesz árusítása miatt. Ezt a félénk embert, ki fázott a “sajtó
               jogos kritikájától”, a főszerkesztő úr a maga kipróbált, félelmetes rendszerével
               megzsarolta, s most a szokott módon szerzett összeget lírai szenvedélyére fordította,
               kinyomatta belőle az Ostor új számát.</p>
				<p>A lapot a közeli piactéren kapkodták. Bőgtek a rikkancsok:</p>
				<p>- Szenzáció... szenzáció... tanár... Novák... Novák Antal... Antal...</p>
				<p>Amikor meghallotta nevét, kiegyenesedett. Egy rikkancs, ki a piacon már ellátta a
               közönséget szellemi táplálékkal, a Gőzfürdő utcába futott. Emberek jöttek, olvasva a
               lapot, mosolyogva, a fejüket csóválva. Novák vett egy példányt, pénzdarabot hajított
               oda, melyet a rikkancs röptében elkapott, s rohant-rohant terjeszteni a
               sajtóterméket, a műveltséget, a kultúrát, melyet a modern időknek köszönhetünk.</p>
				<p>Novák megragadta az újságot. Ez a szennylap maszatos hasábjaival a külsejében is
               szennyes volt. Betűi táncoltak szeme előtt. Csak azt látta, hogy az első cikk, a
               vezércikk helyén őróla szól.</p>
				<p>A gőzfürdő keramittéglákból való csinos házát tovább építették, egy uszodát
               ragasztottak hozzá. Magas téglarakások álltak itt az udvarban. Mögéjük bújt, ott
               olvasta el a kövérbetűs főcímet:</p>
				<p>- Novák Antalt... megverték...</p>
				<p>Ez egyszerűségében iszonyú volt. Valami jobbat remélve, a másik oldalra fordított.
               Itt folytatódott, alcímekkel:</p>
				<p>- Hilda kisasszony szökése... Hilda... Csajkás Tibor... Tibor...</p>
				<p>Mindenütt az ő nevük, a harmadik, negyedik oldalon is. Az egész számot neki
               szentelték:</p>
				<p>- Ez a sötét tanbetyár, ki az iskolában az erkölcsöt prédikálja... nemzedékeket tesz
               tönkre... Kérdezzük, meddig tűri... tisztességes társadalom... minisztérium...</p>
				<p>De a cikk visszatért a legérdekesebbre:</p>
				<p>- Látogatás Fóris lakásán... A végzetes ajándék... Mit mond Gergely, az
               iskolaszolga?... A kisasszony, úgy látszik, sürgősnek érezte... Családi...
               öröm...</p>
				<p>Az utálattól szédülve dőlt egyik téglarakáshoz. Kezében lengett az újság, a szennyes
               újság. Mintha egy családi lepedőt, melyen hónapokig aludtak sokan, kiteregetnek a
               napfénybe, minden piszkával. De nem hajította el, gondosan összehajtogatva, belső
               zsebébe csúsztatta.</p>
				<p>Elindult. Hová, merre? Az előbb hazafelé készült, ebédelni.</p>
				<p>Azzal a világossággal, melyet csak nagy földindulások adnak, megfogamzott
               másíthatatlan elhatározása: azonnal a gimnáziumba siet az igazgatóhoz, kezébe teszi
               tanári állását, melyet ezután nem tarthat meg, s ha nem nyugdíjazzák, akkor anélkül
               is visszavonul.</p>
				<p>A gimnázium nagykapuja a vakációra való tekintettel csukva volt. Egy kisajtón jutott
               be a folyosóra. Ábrist már nem találta ott.</p>
				<p>Fölszédült a lépcsőn, talán azzal a szándékkal, hogy a fizikai szertárba megy, hol
               oly sokat és szívesen időzött, de nem tudta bevárni, míg odaér, s mint akinek sürgős
               a dolga, az első emeleti tanári szobába nyitott.</p>
				<p>Kalapját le se véve, egy székre rogyott. Előkereste zsebéből az Ostor-t. Olvasni kezdte, gyorsan, mohón, elejétől végig.</p>
				<p>Mire elkészült vele, magát már egy idegen embernek érezte: oly gaz vádakkal illették,
               oly ferde beállításban mutatták be, hogy nem ismert magára. Újra elolvasta. Akkor már
               nem fájt annyira. Ismerte a cikk beosztását, a terepet, hol a ki nem mondott
               gyanúsítások farkasvermei vannak elbújtatva. Néhány aljas mondatnál hosszabban
               időzött, kéjes gyötrelmet talált bennük, hűsítette belső fájdalmát a betűkkel.
               Általában elaprózva, adagonként kevésbé bántónak tetszett, mint a rá való gondolás.
               De mikor másodszor is egy részlethez érkezett, mely leányára vonatkozott, a lapot
               zsebre tette, nem akarta többé látni.</p>
				<p>A riport cáfolhatatlan tényeken alapulva, kronologikusan vonultatta föl az
               eseményeket. Széles ecsetkezeléssel festette Hilda és Tibor évek óta tartó “ártatlan”
               szerelmét, az apa közönyét, ki férjet akart fogni leányának, valamint a
               “tanárkisasszony” többi gáláns ügyeit Huszár Bandival meg a nyolcadik osztály egyéb
               növendékeivel. Elmesélte, hogy minden diák zsebében meg lehetett találni a kis
               hiszterika arcképét. Majd vitriolba mártott tollal jellemezte Novák Antalt, kit
               dühöngő őrültnek, megvásárolható alaknak nevezett. A cikkíró, ki eléggé tájékozottnak
               látszott, szólt arról a faládikáról is, melyet valamelyik ismeretlen tisztelője
               küldött neki kedves meglepetésül. Ami megveretését illeti, az adatokat az
               eredménytelen rendőrségi nyomozás jegyzőkönyveiből vette át, melyeket, úgy látszik,
               meg is szerzett valahogy, természetesen a kihallgatott “ártatlanul gyanúsított,
               méltatlanul meghurcolt diákok” nevének mellőzésével, s azt hangoztatta, hogy a
               tettesek, kik valószínűleg idegenek, ezúttal a közvélemény hallgatólagos ítéletét
               hajtották végre. Novákot mindez közönyösen hagyta. Nem bánta már, hadd tudják meg a
               merényletet, melyet eddig oly gondosan igyekezett rejtegetni. Csak az utolsó fejezet,
               az “Idill” című, kergette arcába a vért, az a borzalmas, nyálas-mézes záradék, mely
               Hilda kalandját részletezte, s azt a közelgő eseményt, mely Novák Antalnak, a fiatal
               nagyapónak is bizonyára örömöt okoz.</p>
				<p>Két óra lett.</p>
				<p>Pepike jutott eszébe, ki régóta várja ebéddel, s most sopánkodik, hogy a leves sós
               lesz, a fölfújt összeesik.</p>
				<p>A tanári szoba, mely körülvette, rideg volt, hivatalos. Báró Wlassics Gyula
               közoktatásügyi miniszter képe lógott a falról, meg néhány főigazgató portréja.
               Kinyitott egy magas faliszekrényt. Gazdátlan esernyő szomorkodott benne. Minden a
               múlt tanév hangulatát árasztotta: az asztalon a tanév végi Értesítő, a bádog
               hamutartó, melyben régen kihűlt szivarcsutkák álltak az utolsó konferenciáról, a
               csengő, mellyel az igazgató csöndet teremtett a zajongó vitáknál.</p>
				<p>Le-fölsétálva kérődzött szégyenén. Lassan emésztette.</p>
				<p>Annyi bizonyos, hogy a cikk hangja sértő, egyes bíráló megjegyzéseiben durva,
               kegyetlen, de a váza az igaz, és az, ami legszörnyűbb benne, épp az igazság, a
               színigazság. Mint önmagával szigorú ember, ezt megállapította. Most ismét futhatna
               igazgatóhoz, ügyvédhez, rendőrfőkapitányhoz, bíróhoz, hogy egyes rágalmazó kitételek
               miatt elégtételt kérjen. Talán elégtételt is szolgáltatnának, azt, amit lehet, földi
               igazságot. De ez szánalmas dolog, a nagy lendület nélkül, mely maga az igazság. Mit
               ért el Hildával? Mit ért el Tiborral? Mit ért el Liszner Vilmossal? Semmit. Nem lehet
               semmit sem elintézni.</p>
				<p>Van egy másik, nagyobb igazság is, melyet eddig nem egészen látott.</p>
				<p>Fiatalabb korában jóról és nemesről prédikálva diákjainak, a földműveshez
               hasonlította magát, ki a magot elveti, s gondoskodik, hogy alkalmas talajra találjon.
               Csakhogy a mag vagy televényre hullik, vagy sziklára. Ha jó földre esik, akkor minden
               közvetítő nélkül megfogan, a szél is elröppenti oda, és ha rossz földbe kerül, akkor
               a legjobb földműves se tehet semmit. Fölöslegesnek ítélte munkáját. Amennyiben pedig
               többre vállalkozott, kudarcot vallott. Formálni akarta az életet, mely végtelen és
               esztelen, tulajdon gyermekében és mások gyermekeiben, józanul, értelemmel,
               bölcsességgel párosult jósággal. Megsokszorozta önmagát egy új, terebélyes családot
               teremtve az ifjúságban. Természetellenes, nagyralátó mesterség. Quem di odere. Az istenek megbüntették érte.</p>
				<p>Az életet csak lázzal lehet élni, mint Hilda és Tibor, vagy erőszakkal, mint Liszner
               Vilmos. Akármilyen fájó belátni, ez a rend. A nő, kit a szépségnek hisznek,
               alattomosság, a férfi, kit az erőnek hisznek, a durvaság. Hilda utolsó pillanatig
               kedveskedett vele, mielőtt elhagyta. Liszner Vilmos előzően legalább fenyegette.
               Melyik a szebb, melyik a jobb? Kár ezen töprengeni. Kígyó vagy farkas, mindegy.
               Háládatlanok, de az életrevalóság háládatlan. A háládatlanság a törvény. Nem
               haragudott már rájuk, lelkében megbocsátott mindhármuknak. Hibásnak is csak magát
               tartotta, hogy nagyobb föladatot tűzött ki, mint ereje bírta, s birkózni akart a
               természettel. Föladta a harcot. Gyönge volt hozzá.</p>
				<p>Mindezt alaposan megértette, egyszer és mindenkorra. Csalódásai lábánál hevertek, s
               többre becsülte őket, mint mindazt, amit valaha tanult. Negyvennégy éves arca ettől a
               megértéstől ellágyult. Nem volt rajta semmi szigor. Hirtelenül vénemberré lett.</p>
				<p>Annyit járkált már a zöld posztóval bevont asztal körül, hogy bízvást ötször is
               hazaérhetett volna. Az ablaknál, fáradtan, megállt.</p>
				<p>Kitekintett a gimnázium előtti utcára, melyen azon a májusi reggelen ballagott,
               frissen és derűsen. Az ég fehér izzásig hevítve világított. Tekintetét egy pontra
               szögezte, kereste a sárkányt, melyet fölengedett az ifjúság, de az elröpült, s
               magával vitte mindenét. Csak a “Zöldfa” ajtója látszott. A kocsiúton, pörkölt fák,
               kiloccsantott tökbelek, eltiport uborkahéjak közt nyargalt a nyár, egyre növelve
               tüzét, megölte azt, amit életre hívott, s fénye már sűrűn, sárgán csurgott alá, mint
               a genny. Minden megérett, a földeken learattak, betakarították a termést. Kövér
               dongók zúgtak a tanári szobában, belepve az ablakot, élelmet keresve még a tintatartó
               keserű káváján is. Egyik dongó az ablakdeszkán petéit tojta.</p>
				<p>Novák az életet közönségesnek érezte és utálatosnak.</p>
				<p>Haza akart már menni.</p>
				<p>Ki is lépett a folyosóra, de alig tett egy-két lépést, visszajött. Hazamenni,
               végighaladni az utcán, emberek között, lehetetlennek tetszett.</p>
				<p>Noha a tanári szoba ajtaját bejövet nyitva hagyta, szórakozottan zsebeit tapogatta,
               mint aki kulcsot keres, mely ezt a nyitott ajtót ki tudná nyitni, s megszabadítaná
               cellájából, ahol rab.</p>
				<p>Először Glück Laci képes levelezőlapját vette ki egyik zsebéből, az Arany-szobor
               képével. “Budapesten is szeretettel...” Ez szép volt, jólesett rágondolni is, látni
               az arcát egy másodpercig. Utána az Ostor-t vette ki, melyet a
               földre dobott. Aztán nadrágja hátsó zsebéből a pisztolyt vette ki, melyet Fóris
               tanácsára vásárolt, önvédelmi célokra, diáktámadás ellen, s azóta szüntelenül magánál
               hordott.</p>
				<p>Megörült neki, homályosan, de a másik pillanatban meg is riadt tőle, s a szándékától,
               mely még nem fogamzott meg eléggé. Letette a tanári szoba asztalára, távol magától,
               mintegy jelezve, hogy semmi közösséget se vállal vele.</p>
				<p>És félt.</p>
				<p>Mitől félt? Azok a szegény verebek, melyeket az üvegbura alá tesz, s aztán
               kiszivattyúzza a levegőt, egyet-kettőt pihegnek, kitátják csőrüket, szemükre ráborul
               a jeges hártya. Mégis félt.</p>
				<p>Egyszerre azonban kezébe ragadta a pisztolyt, és noha sohase kezelte, ügyesen
               félretolta a biztonsági zárat. Arcán harag lobogott fel, mint Fórisén akkor délután,
               de ő csak magára haragudott, kitől legtöbbet szenvedett, erre a buta gépezetre,
               melyet végre meg akart állítani. Kereste szívét, az ötödik és hatodik borda közt.
               Szíve vagy följebb, vagy lejjebb dobogott. Halántékához kapott. Bátorította magát,
               vagy elhessegette a rettenetes gondolatot?</p>
				<p>Ment a pisztollyal az ajtó felé, mint aki valakit üldöz, egy láthatatlan ellenséget,
               kifelé igyekezve, s ott közvetlenül a küszöbön, a nagy vaskályha mellett, a csövet
               magára fordította.</p>
				<p>Nem a szívére, nem is a halántékára. A szájába vette, mint valami ételt, melyet
               szeret, a fogai közé harapta. Ez a legbiztosabb.</p>
				<p>Csak egy pillanat lesz az egész. Látni fogja a fényt, mely kilövell a csőből,
               nyelvét, szájpadlását megperzselve, majd akár viharnál a villámlás után a
               mennydörgés, robaj hallatszik, mely mindennél nagyobb. Talán a puskapor szagát is
               érzi, s egy utolsó fájdalmat, mely semmihez se hasonlítható. Csak egy másodperc.
               Aztán, mint a szegény verebek az üvegbura alatt.</p>
				<p>Most elsütötte a ravaszt.</p>
				<p>Nem így volt, nem így volt. Nem egy pillanatig, nem egy másodpercig tartott. Fejében,
               mint az órában, melyet összetörnek, megállt az idő. De mintha leszakadt volna a
               padlóval a földszintre, vele együtt pedig mintha rázuhant volna a mennyezet, mintha
               összedőlt volna az egész gimnázium s az égbolt is, az égbolt.</p>
				<p>A golyó, minthogy a csövet tudatosan fölfelé irányította, szétroncsolta nyúltagyát.
               Novák Antal a küszöbön átesve a kályha mellé bukott. Egypárat mozdult. Akkor beállt a
               nyugalom.</p>
				<p>Gergely a földszinten a hatalmas bádogkannába öntögette vissza a tintát, melyet a
               diákok a padba erősített kis tintatartókban meghagytak. Hallotta a dörrenést. Azt
               hitte, hogy egy ajtót csapott be a szél, de gyorsabban szaladt föl az első emeletre,
               mint egyébkor.</p>
				<p>Mikor a tanári szoba küszöbén megpillantotta a vad hentesmunkát, a vértócsát s az
               agycafatokat, melyeket a koponya szétrobbanó csontgolyója kivetett magából,
               kiabált:</p>
				<p>- Tanár úr - s kicsit meghajlott, a szolga ösztönével fölebbvalója és parancsolója
               előtt -, tanár úr.</p>
				<p>De mikor látta, hogy már nem él, nem szólt többet.</p>
				<p>Döbbenten, meghatottan nézett rá, mint egy testvérre.</p>
				<p>A másik iskolaszolgát szalasztotta el az igazgatóhoz. Az megjelent, lezáratta a
               tanári szobát, értesítette a rendőrséget, s intézkedett, hogy a tanintézetre azonnal
               tűzzék ki a gyászlobogót.</p>
			</div>
			<div type="chapter">
				<head>XXX</head>
				<p>Reggel kinyitották a gimnázium nagykapuját. Ábris igazgató már korán bement az
               irodájába, mint a tanév egyéb napjain.</p>
				<p>Jöttek a tanári karnak azok a tagjai, kik még nem utaztak el, pontosabban, mintha
               összehívta volna őket. Meg akarták tárgyalni az izgalmas, érthetetlen esetet.</p>
				<p>Elsőnek Biró Gyurka érkezett magából kikelve, az Ostor új
               számát lobogtatva, utána Nyerge Lázár tartózkodóan, várva, hogy mi lesz az igazgató
               álláspontja, később Tálas Béla, porig sújtva a fájdalomtól, némán. Leültek az iroda
               nádszékeire. Tálas Béla a bőrdíványon egyedül szomorkodott.</p>
				<p>Csöndesen beszélgettek egymás között, hogy ne zavarják az igazgatót, ki telefonon
               “érintkezésbe lépett” a polgármesterrel, a főispánnal, Gergelyt a hivatalos
               gyászjelentés kéziratával a nyomdába szalasztotta, több dolgot “megfontolás tárgyává
               tett”, azonkívül intézte egyéb teendőit is: pecsételt, láttamozott, pótleltárakat írt
               alá. Amint panaszkodott: “azt se tudta, hol van a feje”.</p>
				<p>Biró Gyurka cigarettáját rágcsálta. Nyerge Lázár szivarra gyújtott, s beledugta abba
               a használt szipkába, melyet felső mellényzsebében őrzött.</p>
				<p>- Nyugalom, uraim - szólt az igazgató, ki mindegyikük közt legidegesebb volt, s
               folyton izgatta önmagát s őket -, nyugalom. Ne vesszük el a fejünket. Én a tragikus
               eseményt tegnap délután azonnal bejelentettem a minisztériumnak és a tankerületi
               főigazgatóságnak. Hol is az iktatószám? Csak hidegvér, az Istenre kérem az urakat,
               hidegvér. Semmi botrány.</p>
				<p>Főképp a botránytól tartott, hogy ismét meghurcolják az intézet, a tanári kar
               hírnevét.</p>
				<p>- Nem tudom - mondta félénken körültekintve -, mit csinál majd a sajtó.</p>
				<p>A “sajtón” ők nem a két helyi lapocskát értették, hanem kizárólag az Ostor-t, melyet sohasem említettek név szerint, de annál többet
               gondoltak rá, titkos rettegéssel.</p>
				<p>Biró Gyurka fogadkozott, hogy öklével töri be annak a gazember firkásznak a
               koponyáját, ha meg meri gyalázni a halott emlékét. Nyerge Lázár, ki éppúgy utálta
               Bahó Attilát, figyelmeztette kollégáját, hogy a “sajtóval” mégse lehet ilyen hangon
               tárgyalni, s arra kérte, inkább intézze el szőrmentében. Biró Gyurka máris szaladt
               hajadonfőtt, de előbb pénzt vett magához.</p>
				<p>A főszerkesztőt az “Árpád-kávéház”-ban találta, egy pohár rum mellett. Bahó Attila
               csodálkozott a fejleményen. Biró Gyurka átnyújtotta a pénzt. Erre a főszerkesztő
               megígérte, becsületszavára, hogy ezúttal nem cikkezik, noha több adat áll
               rendelkezésére, s áldozat lemondania ilyesmiről. Elnyomva egy ásítást, részvétét
               fejezte ki a tanári karnak. Kedvesnek, megértőnek mutatkozott.</p>
				<p>Ez a híradás valamicskét megnyugtatta az igazgatót.</p>
				<p>Ekkor lépett be Barabás doktor, ki megjött a hadgyakorlatról. Szürke lüszter
               civiljébe öltözködött. Szomorú volt, nem katonás.</p>
				<p>Alig vették őt körül, megint nyílt az ajtó. Fóris Ferenc is megérkezett.</p>
				<p>Mihelyt tegnap délután megkapta az igazgató sürgönyét, vonatra ült, s hajnali hatig
               tartott, míg fenyvessel koszorúzott falucskájából Sárszegre vergődött. Valami
               agyagszín felöltő borította szikár termetét, mely még szigorúbbá tette. Kezében
               kézibőrönd. Különben füstölt tót sajtot, ostyepkát senkinek se hozott.</p>
				<p>Ő már mindenről tudott. Megérkezte után bebarangolta a várost, látták a főtéren, a
               kültelkeken, szinte egy időben, mintha egyszerre több példányban forogna közkézen.
               Köpenye lengett utána, a garabonciás felleghajtójára emlékeztetve. Künn a tarlókon
               fekete szemüvegét orrára illesztve álldogált, mint madárijesztő, úgyhogy a verebek
               elrebbentek mellőle. Hallgatólag a vádat képviselte mindenki ellen.</p>
				<p>Az intézetbe érve átkutatott mindent. Itt a szünidő ellenére is élénk élet folyt.
               Diákok suttogtak folyosók mélyén, nyájösztönnel összebújva. Ifjabb Ebeczky Dezső,
               Petőfi és Jámbor, már gyászszalaggal karjukon, az iroda előtt várakoztak, hogy az
               igazgatónak, a tanári karnak fölajánlják szolgálatukat a temetés rendezése körül. Egy
               tanteremben, melynek ajtója nyitva maradt, a diákdalárda a gyászéneket tanulta, s
               látni lehetett, amint a zenetanár fölemelte kezét és sípjába fújt. Gergely
               lótott-futott.</p>
				<p>Fóris elsősorban az “esemény színterét” óhajtotta megszemlélni. Odaintette az
               iskolaszolgát, fölvezettette magát az első emeleti tanári szobába, melyet tegnap
               délután a rendőrség lepecsételt, de a helyszíni szemle megtörténte után kinyitottak.
               A tanári szoba előtt ráordított néhány ott ácsorgó kisdiákra, hogy takarodjanak, nem
               cirkusz ez, sajnos, nem cirkusz, aztán bement. Úgyszólván semmit se talált ott. A
               küszöböt, a padlót azóta fölsikálták, csak a falon, a vaskályha mellett látszott egy
               nagyobb nedves folt, meg a székek álltak rendetlenül, a takarítás nyomául. Ezeket
               azonnal helyükre tétette Gergellyel, úgy, ahogy voltak, mert az aszimmetria izgatta
               szemét. Aprólékosan elbeszéltette magának, hogy történt.</p>
				<p>- Megölték őt - sivított, mint a vészmadár -, a diákok ölték meg.</p>
				<p>- Bocsánatot kérek - mondta az igazgató. - Ne heveskedjünk. Az most már úgyis
               hiábavaló. Szegény, önkezével vetett véget életének, egy könnyelmű pillanatban.
               Öngyilkos lett.</p>
				<p>- De miért? Azért, mert itt szabadon garázdálkodhatnak a zsiványok. Azért, mert itt
               mindenki védtelen. Azért, igenis azért, mert itt teljesen fölbomlott a fegyelem.</p>
				<p>- Kikérem magamnak - pattant föl a kis ősz igazgató, sarkára állva. - Ilyesmit ne
               tessék állítani, tanár úr. Mindig tudom, hogy mit kell tennem - és az asztalra
               csapott.</p>
				<p>Fóris az erélyes hangtól meghökkent. Pislogott kifelé, a piszkos utcára. Orrcimpái
               dagadtak.</p>
				<p>Csak ennyit jelentett ki, békítő szándékkal:</p>
				<p>- Ki mint veti ágyát, úgy alussza álmát.</p>
				<p>Ez a rosszul alkalmazott közmondás zavarba hozta az igazgatót és mindenkit. Nem
               tudták, jól értették-e és ha jól értették, kire, mire kell vonatkoztatni. Tépelődve
               hallgattak. Fóris közmondásai butítólag hatottak környezetére.</p>
				<p>A pillanatnyi csöndet fölhasználta az öreg Tálas Béla, ki eddig egy szót se szólt a
               bőrdíványon. Maga elé meredve mondta, mintegy önmagát kérdezve:</p>
				<p>- Miért is tehette?</p>
				<p>Különbözőek voltak a vélemények. Már nem beszéltek sem a diákokról, sem
               megveretéséről, sem az Ostor támadó cikkéről, mely közvetlen
               okozója volt halálának, hanem mélyebben levő okokat keresett mindenki. A vita
               megélénkült:</p>
				<p>- A leánya miatt - szólt Biró Gyurka -, nyilvánvaló, hogy csak a leánya miatt. Nagyon
               szívére vette. Egészen leverte a lábáról. Azóta nem lehetett szavát venni. Az vitte
               sírba.</p>
				<p>Nyerge Lázár, mint Csajkás Tibor nevelője, nem engedhette, hogy felelősséget
               hárítsanak rá:</p>
				<p>- Szó sincs róla. Tavaly is ilyen volt. És mindig. Emlékeztek a konferenciákra?
               Folytonos különvélemény mindenki és minden ellen. Szegényt, magunk között szólva, a
               diákok sem igen kedvelték. Mitőlünk pedig, kik szerettük, húzódozott. Régibb keletű
               dolog ez. Azt hiszem a felesége, a boldogult felesége.</p>
				<p>Biró Gyurka a város legfrissebb híreit ismertette.</p>
				<p>- Azt beszélik, hogy anyagi zavarokkal is küszködött.</p>
				<p>- Ő? - szólt közbe Nyerge Lázár, lenézően. - Ugyan kérlek. A háza tehermentes. Négy
               magyar hold gyümölcsös - tette hozzá csemcsegve, mintha kásás körtét enne. - Sokat
               megér ma. Aztán, hányadik fizetési osztályban is volt?</p>
				<p>- Hetedikben - felelte az igazgató.</p>
				<p>- A hetedikben - ismételte Nyerge Lázár, szivarját szívogatva, s arra gondolt, hogy ő
               már a hatodikban van. - Évi 4800 korona alapfizetés, 600 korona lakbér. Felül van az
               5000 koronán. Szép kis summa. Különben az idén ő is a hatodikba került volna. Nem
               várta meg.</p>
				<p>- Kire marad a háza? - kérdezte Biró Gyurka.</p>
				<p>- Hát a leányára - mondta Nyerge Lázár. - Ha nem végrendelkezett másképp.</p>
				<p>- Nincs végrendelet - jegyezte meg röviden Barabás doktor, ki fölkelt, a beszélgetők
               közé vegyülve. - A rendőrség megállapította. Semmi írást se hagyott.</p>
				<p>Nyerge Lázár megoldotta a kérdést:</p>
				<p>- Ingerlékeny volt, kérem, ideges. Én már évek óta figyelem. Önmagával meghasonlott
               ember. Tegnap déltájban is láttam. Egyedül ment. És beszélt. Magában.</p>
				<p>- Mit? - kérdezték.</p>
				<p>- Ezt mondta: “föltétlenül”. Egészen hangosan. Úgy, ahogy most én.</p>
				<p>- És mire értette ezt?</p>
				<p>- Fogalmam sincs - szólt Nyerge Lázár.</p>
				<p>- Furcsa, furcsa.</p>
				<p>Furcsállták.</p>
				<p>Ábris igazgató bólintott:</p>
				<p>- Sokat dolgozott.</p>
				<p>- Ki beszél a sírnál? - kérdezte Nyerge Lázár.</p>
				<p>Barabás az igazgatóra pillantott.</p>
				<p>Most mindenki az igazgatóra nézett, de az kitért a megtiszteltetés elől:</p>
				<p>- Én a magam részéről beszélhetek. De, nem tudom, nem vállalná az urak közül
               valaki?</p>
				<p>Nem óhajtotta magát exponálni.</p>
				<p>Barabás, Biró Gyurka, Nyerge Lázár Fórisra mutatott. Szinte egyszerre
               indítványozták:</p>
				<p>- Beszéljen Fóris.</p>
				<p>Fóris, ki az előbbi szóváltás emlékét el akarta simítani, nem tiltakozott ellene, s
               mikor az igazgató is fölszólította, hátravetette önkívületes fejét, s határozottan
               mondta, úgy hogy lázas szemgolyói csillogtak:</p>
				<p>- Majd én beszélek.</p>
				<p>Ezzel majdnem mindent elintéztek, de azért délig együtt maradtak.</p>
				<p>Barabás elmesélte, hogy a boncolásnál az orvos a tüdejét, szívét épnek találta, száz
               évig élhetett volna.</p>
				<p>- Nyomban meghalt? - kérdezte Nyerge Lázár.</p>
				<p>- Nyomban. Az öntudatát föltétlenül elvesztette, mert a golyó az agyat roncsolta
               szét.</p>
				<p>- Szóval nem szenvedett sokat?</p>
				<p>- Semmit. Azt hiszem. Semmit.</p>
				<p>Nyerge Lázárnak ez is eszébe jutott:</p>
				<p>- Pepikére nem hagyott valamit?</p>
				<p>- Erről nem tudok - felelte az orvos.</p>
				<p>Körbe-körbe jártak a gondolatok. Kérdéseket adtak föl maguknak, melyekre nem mindig
               tudtak válaszolni. A vita, mint történni szokott, holtpontra jutott, anélkül hogy
               meggyőzhették volna egymást.</p>
				<p>Továbbra is ki-ki a maga nézetét hangsúlyozta, s igyekezett érvekkel alátámasztani,
               hogy magyarázza elhunyt kollégája rettenetes elhatározását:</p>
				<p>Fóris folyton a diákok ellen dörgött, Biró Gyurka a leányát vádolta, Nyerge Lázár a
               boldogult feleségét okolta, az igazgató pedig a túlfeszített munkára hivatkozott.
               Mindenki azt hitte, hogy neki van igaza.</p>
				<p>És nem is ok nélkül.</p>
				<p>Mindenkinek egyszerre igaza volt.</p>
				<p>Csak Tálas Béla nem vett részt a vitában. Ő, ki a sír előtt állt, az aggastyán
               közönyével és bölcsességével hallgatta, amit beszéltek, s botjával a padló fakockáit
               mozgatva, föl-fölsóhajtott.</p>
				<p>- Szegény, szegény Tóni. Ez bizony befejezte.</p>
				<p>Délben fölkerekedtek, hogy a gyászháznál a tanári kar részvétét hivatalosan
               kifejezzék.</p>
				<p>A testet az öngyilkosság után ott hagyták a tanári szobában a rendőrség megérkeztéig.
               Gergely késő éjjel egy zörgő parasztkocsin szállította ki a boncterembe, lópokróccal
               letakarva. Az iskolaszolga rágyújtott makrapipájára, s míg volt gazdája csöndesen
               feküdt, nézte a csillagos eget. Reggel ugyanezen a parasztszekéren vitte haza a
               Novák-féle házba, melynek verandáját már fekete leplekkel vonták be. Gyászhuszárok
               dolgoztak.</p>
				<p>Pepike tett-vett az elhagyott házban. Kalapácsot, szöget hozott a vállalat
               embereinek, segített eltolni egy asztalt, egy széket. A tükrökre fátyolokat borított,
               hogy a halott meg ne lássa magát, s vissza ne jöjjön. Minden ablaktáblát becsukott, a
               kis utcára néző ablakra leengedte a függönyt, úgyhogy a ház teljesen el volt zárva, s
               a külső nagy fény ellenére félhomály borongott benne. Mécseket gyújtott. Gyászruhát
               nem kellett öltenie, mert ő mindig feketében járt. Fekete mamuszai nesztelenül
               csusszantak a padlón.</p>
				<p>Ideje se volt tépelődni, hogy miért történt, hogyan, mi marad neki az örökségből. Ő
               most nem sírt. Hozták a koporsót, egy szürke, aranycirádás érckoporsót, melynek
               födelére már rá volt írva a halott neve, életéve, egy örökkévalóság idejére. Pepike
               megmosta a holttestet, szőke, kócos haját kifésülte, ráadta kemény ingét,
               nyakkendőjét, ünnepi szalonkabátját. Gergely segítségével beemelte a koporsóba,
               melyet Barabás rendeletére, a nagy melegre való tekintettel, nyomban lezártak, s
               bevitték a dolgozószobába, hol már fölállították a ravatalt.</p>
				<p>Mire a tanárok a kertbe léptek, gyertyák csillogtak a házban. Némán állott az egész
               társaság a hinta körül, Ábris igazgató az élén. Pepike behívta őket a verandára, ott
               kicsit leültek. Nem beszéltek.</p>
				<p>Estefelé érkezett meg Novák István, Novák Antal testvérbátyja, selmecbányai bíró.
               Zömök, alacsony ember volt, mint az öccse, nagykoponyájú, barnaszemű, szőke, igen
               hasonlított hozzá, csak haja volt deresebb, s az orra valamivel fehérebb.</p>
				<p>Hilda későn kapta meg a sürgönyt. Sokáig utaztak Tiborral, az Alföld örökös pipacsai,
               katángkórói között. Éjszaka lett, mikor megjöttek. Ők is a verandára mentek be. Hilda
               Flóri néninél hált, mert itt félt. Tibor szállodában váltott szobát. Senkivel sem
               érintkeztek a városban, csak Flóri nénivel, ki gondosan eltitkolta előttük az Ostor kirohanását, s valami általános és regényes ködöt
               borított a tragédiára.</p>
				<p>Másnap délután volt a temetés, tikkasztó hőségben. A halottaskocsi nagy kerekei
               forogtak a nyári porban.</p>
				<p>Közvetlenül utána hárman mentek: középütt Novák István, ki annyira hasonlított
               öccséhez, aztán a két nő, jobboldalt Pepike, baloldalt Hilda.</p>
				<p>Pepike folyton nedvesedő szemét, sírástól pirosló orrát itatgatta a feketeszegélyes
               zsebkendővel.</p>
				<p>Hilda nagyon bő gyászruhájában lépkedett, mely jól illett viaszhalvány, finom
               arcához. Sem a kék, sem a fehér nem állott oly jól neki, mint a fekete.</p>
				<p>Szemrebbenés nélkül állta az érdeklődést, mely az úton tolakodóan követte. Az
               emberek, kik a járdán levették kalapjukat, utánafordultak, az alacsonyabbak
               ágaskodtak, hogy lássák.</p>
				<p>Még egy nő ment, hátuk mögött, kövérségétől nehezen vánszorogva. Mari, a szakácsnő,
               ki most kimozdult konyhájából, fölvette egyetlen selyemruháját, s mellére tűzte azt a
               násfát, melyet még boldogult asszonyától kapott.</p>
				<p>A halottaskocsi jobb felén a tanárok haladtak. Elöl Ábris igazgató, Fóris Ferenc
               zárkózottan, Tálas Béla, ki vizenyős tüdejével sem akart kocsira szállni, és
               lihegett, Nyerge Lázár leverten, Biró Gyurka karját lógázva, lehajtott fejjel, s
               törzsorvosi díszegyenruhájában Barabás doktor, kinek sarkantyúja halkan pengett.</p>
				<p>A másik oldalon diákok kísérték ki, az érettek, nem sokan. Ebeczky Dezső, Huszár
               Bandi, Petőfi, Jámbor, meg Urbán Elemér, kit az utolsó pillanatban kerítettek elő
               valahonnan.</p>
				<p>Sok kocsi követte a koporsót. Azokban társadalmi személyiségek foglaltak helyet, a
               polgármester, nejével, több fiatal városatya, hivatalnok, mind Novák Antal volt
               tanítványai, kik eljöttek leróni az utolsó adót. Legvégül lassan egy csinos hintó
               haladt, melynek sötét függönyét lebocsátották. Flóri néni ült benne, ki már nem
               tudott gyalogolni, s két napja ájuldozott a fájdalomtól. Tibor támogatta őt,
               oda-odanyújtva neki egy szagos üveget, mikor Flóri néni köszönet helyett némán
               megszorította a kezét.</p>
				<p>A hosszú menet nem messze a gimnáziumtól, Liszner Kálmán fűszeresboltja előtt egy
               pillanatra megakadt, mert a tömeg egyre nőtt, s a kocsik összetorlódtak. Itt a
               boltnál egy kézikocsi is állt, melyről az inas gyalulatlan faládákat rakott le,
               ásványvizes üvegekkel. Az öreg Liszner intett, hogy hagyja abba. Keresztet vetett, s
               mint jó katolikus, elmondott magában egy imát, a halott lelke üdvéért.</p>
				<p>A tűzoltóbanda, mely május elsején az ébresztőt játszotta, Chopin gyászindulóját
               fújta. Lassan kiértek a temetőbe.</p>
				<p>Itt mindenkit valami enyhület fogott el. A fák hűvösebbé tették a levegőt.</p>
				<p>Hilda széttekintett a sírok között. Már látta a márványangyalt, mely ott búsult
               mostan is, két szomorúfűz között. Nehéz gyászfátyolát hátravetette kalapjára, hogy
               izzó arca szabadon maradjon.</p>
				<p>Csengett a kápolna lélekharangja.</p>
				<p>A gyászhuszárok a halottaskocsi üvegszekrényéből kiemelték a koporsót. Tálas Béla azt
               mondogatta, bárcsak ő volna fiatal, váratlanul elhunyt kollégája helyében.</p>
				<p>Novákék családi kriptáját már reggel kifalazták a kőművesek. Ide, a kibontott téglák
               mellé, a nyílással szemben álltak a családtagok.</p>
				<p>Hildát Novák István fogta karon. Flóri nénit Tibor vezette. Pepike egyedül
               maradt.</p>
				<p>Vastag deszkát vetettek át a gödör két peremén, hogy azon járni lehessen. E köré
               sorakoztak félkörben a tanárok meg a diákok.</p>
				<p>Jámbor reszketett. Most látta, hogy a tanárok is meghalnak. Ezt a tapasztalatát egy
               életre eltette magának.</p>
				<p>Egy Miatyánkot mormolt a tömeg.</p>
				<p>Még el se némultak az imádkozó ajkak, egyszerre fölbukkant a deszka melletti
               földpúpon, melyet dobogónak használt, Fóris Ferenc. Beszélni kezdett, élesen,
               szaggatottan:</p>
				<p>- Fekete lobogó int a gimnázium homlokáról, mely azt hirdeti, hogy legkedvesebb
               kartársunk, legjobb barátunk, az intézet büszkesége, a szorgalom és
               kötelességteljesítés mintaképe, dr. Novák Antal, főgimnáziumi rendes tanár, meghalt.
               Ez a lobogó azonban nemcsak gyászt és szomorúságot hirdet nekünk, kik őt szerettük és
               becsültük. Ez a lobogó vádol is: vádolja a háládatlan társadalmat, vádolja
               mindazokat, kik közvetlenül vagy közvetve, bűnös módon okozói voltak az ő korai és
               tragikus halálának.</p>
				<p>Hilda szája vonaglott.</p>
				<p>Az életét adta volna, ha most sírni bírna. De nem bírt sírni. Csak szédült, torkában
               egy golyót érzett, fulladozott. Sóhaj emelte mellét, egyre gyakrabban nyelt. Szeme
               mégis száraz maradt.</p>
				<p>Lebámult a gödörbe.</p>
				<p>A kripta ezen a fényes alkonyon szivárványosan tündöklött. Egymás mellett voltak a
               koporsók, szürke és barna szemfödőikkel, mint viharvert gályák, melyek hosszú életek
               után befutottak, megpihentek ebben az örök kikötőben. Legalól dédszülei meg
               öregszülei, a vasgerendán néhány távolibb rokon, fönn pedig egy föléjük, újonnan vont
               sínpáron egyetlen koporsó, melynek fehér selyem szemfedőjére még jól emlékezett, az
               édesanyja koporsója. A könnyű bodrok a kripta zárt levegőjében tíz év alatt sem
               fakultak meg. Báli frissességgel borultak arra az asszonyra, ki úgy szeretett
               zongorázni és énekelni.</p>
				<p>Fóris pattogó hangon, de elérzékenyülve befejezte gyászbeszédjét. Hogy könnyezett-e
               vagy sem, azt nem lehetett látni, mert a fekete szemüveg takarta szemét.</p>
				<p>A diákdalárda rázendített a gyászénekre. Kihallatszott Huszár Bandi baritonja,
               Ebeczky Dezső átható tenorja.</p>
				<p>Elkövetkezett az a pillanat, mikor vége minden szertartásnak, művészetnek, s csak egy
               marad, a durva emberi kötelesség: a test eltakarítása.</p>
				<p>Két gyászhuszár megragadta a koporsót, vitte, lefelé.</p>
				<p>Flóri néni jelenetet akar rögtönözni. Színésznői mozdulattal fölfelé emelte karját,
               hogy még egyszer intsen. Hilda azonban megvetően lefogta karját. Szemöldökét
               összemorcolta.</p>
				<p>Apját a fehér szemfedős koporsó mellé helyezték, hogy a hitvesek, férj és feleség
               egymás mellett nyugodjanak.</p>
				<p>Ebeczky Dezső kivált a tömegből, s egy rögöt hajított utána, mely, minthogy kitűnően
               célzott, épp a koporsó födelén porzott szét.</p>
				<p>Máris dolgoztak a kőművesek: vakolókanalaikkal híg habarcsot loccsantottak a
               téglákra, aztán bűvészgyorsasággal rátaposták a nehéz földet.</p>
				<p>A kripta olyan volt, mint annak előtte.</p>
				<p>Hilda indult elsőnek. Flóri néni azon a lefüggönyözött hintón vitte magához, melyen
               jött. Pepike a gyászházba ment vigyázni. Tibor mindjárt a szertartás után
               szállodájába robogott egy bérkocsin, melynek födelét lehajtatta.</p>
				<p>A tanárok a diákokkal jöttek. Ebeczky Dezső a temető sövényén letépett egy virágot.
               Nyerge Lázárnak vitte:</p>
				<p>- Solanum nigrum - mondta neki.</p>
				<p>Nyerge Lázár bólintott, hogy az.</p>
			</div>
			<div type="chapter">
				<head>XXXI</head>
				<p>Múltak az évek egymás után, anélkül hogy észrevették volna, céltalanul és
               értelmetlenül, s azt, ami történt, elfelejtették, mint az álmot.</p>
				<p>Hildának a meleg október utolsó napjaiban gyermeke született, visító, egészséges
               fiúcska, kit nagyapja után Antalra kereszteltek.</p>
				<p>Tibor megférfiasodott. Gazdálkodott anyja birtokán. Szélesedő vállára puskát csapott,
               kikocsizott az erdőbe, szalonka- vagy fogolylesre, s vidám vadásztársaival tért
               haza, kiknek vacsorát adott a közös zsákmányból. Bélyegeket is gyűjtött. Levelezett
               idegen országokkal. Gyakran nézegette az órákat, mintha várna valamit, és
               türelmetlenkednék, hogy még mindig nem jön.</p>
				<p>Ha unta magát, ölébe ültette szépen fejlődő fiacskáját, Tónikát, vele beszélgetett. A
               grófnő bálványozta unokáját. Ő nem szerette menyét, de sohase mutatta, a fia miatt.
               Egy téli napon aztán meghalt a kis grófnő is, s eltemették a falusi temetőbe.</p>
				<p>Életük még egyhangúbbá vált.</p>
				<p>Amikor Tónika betöltötte harmadik évét, leutaztak Sárszegre, meglátogatni Flóri
               nénit.</p>
				<p>Tónikát, ki már járni is tudott, felöltöztették fehér ruhácskájába, kivitték Flóri
               nénivel a temetőbe, nagyapja sírjához. A márványlapon csak ennyi állt: “Novák Antal
               főgimnáziumi tanár, élt 44 évet. Béke poraira!”</p>
				<p>Pepike ápolta a sírt, s halottak napján mindig meggyújtotta a fekete üveges lámpában
               a lelke üdvéért virrasztó gyertyát. Borostyán futotta be a hantokat, de mellette egy
               bogáncs is lengett, a háládatlanság rút bogáncsa, amint a megboldogult mondotta
               volna. Flóri néni kitépte.</p>
				<p>A fejfán koszorút találtak, melyet a tanulóifjúság hozott ki halála évfordulóján.
               Tónika a koszorú szalagját babrálgatta.</p>
				<p>Házukat a gyümölcsössel együtt eladták, mindjárt a haláleset után, egy sokgyermekes,
               szapora családnak, mely akkor költözött oda.</p>
				<p>Tibor elsétált előtte. Fölismerte a barna kerítést, de a kertet, melyet távolról
               erdőnek képzelt, nagyobbnak vélte. Már benne laktak az új tulajdonosok. A hinta
               állványát átfestették zöldre. Azon az ablakon, mely a kis utcára nézett, egy idegen,
               ellenszenves nő könyökölt ki, negyvenéves és kövér.</p>
				<p>Estefelé fölment a gimnáziumba, a nyolcadik osztályba. Megállt a táblánál, kezébe
               vette a krétát, szivacsot, kereste helyét, bámulta a padokat, melyeken még a régi
               faragások látszottak, Hilda neve is, többször.</p>
				<p>Aztán visszautaztak, s minthogy a ház eladása után semmi se kötötte őket Sárszeghez,
               nem is rándultak le többször.</p>
				<p>Egyedül éltek, nem mozdultak ki a birtokról évekig. Kastélyukból látni lehetett a
               Fertő tavat nádasaival és azzal a kabinnal, melyben öltözködni szoktak fürdéskor.
               Hilda sokat merengett egy mozdulatlan csónakban, a víz közepén fölrebbenő szárcsákat
               nézve. Télen korcsolyázott a tó tükrén.</p>
				<p>Szibériai fehérség vette őket körül, az utakat eltorlaszolta a hó. Tibor korán
               lefeküdt. Hilda járt-kelt a kastélyban, olvasott hosszú estéken, de már nem
               zongorázott. Sok mindenbe belekezdett, sok mindent abbahagyott. Bársonyra égetett,
               horgolt, vízfestékkel tájképeket festett a tóparton, hová kivitte állványát. Még
               verseket is írt “Hangulatok” címen, melyek leányneve alatt megjelentek a megyei
               lapban. Ezekről azonban nem sokat tartott.</p>
				<p>Egy időben azt képzelte, hogy a haja szőke, s valahányszor beletekintett a tükörbe,
               csodálkozott. Meg akarta festeni, aranyvizet hozatott, de az utolsó pillanatban mást
               határozott.</p>
				<p>Amint Tónika hatéves elmúlt, évente egyszer-kétszer Budapestre is fölutaztak pár
               napra, megnézni a színházakat, Márkus Emíliát és Mihályfit a Nemzetiben A kaméliás hölgyben, vagy Jászai Marit a Bánk
                  bánban. Az Operában Lohengrint hallgatták végig.</p>
				<p>Hilda erkélypáholyban ült, az ura mellett, fekete crępe de Chine ruhában, melynek
               nyakán és hátán szív alakú kivágás volt, derekán csinált piros rózsa. Fülében
               gyönyörű briliáns szikrázott, a grófnő családi ékszere. Mindamellett igénytelennek
               tetszett. Régi, belül izzó démonisága megkopott, s halántékára bodorodó huncutkái már
               kissé időszerűtlenek voltak.</p>
				<p>Az első fölvonás után, a hosszú szünetben a színházi törzsvendégek, a budapesti
               kiégett gavallérok és beteg életművészek, kik a földszinti zsöllyékben
               kényelmeskedtek, látcsőikkel ostromot intéztek a sok női hús ellen, melyet a
               páholyokban láttak.</p>
				<p>Egy bankigazgató, miután végigmustrálta ismerőseit, Hildára szegezte látcsövét, ki
               szótlanul nézett lefelé, bámulva a fényes, parfőmös kavargást, melyet az igazi
               életnek hitt.</p>
				<p>- Ki ez a hölgy? - kérdezte a bankigazgató a mellette álló öreg zenekritikustól, ki
               mindenkit ismert.</p>
				<p>A zenekritikus is feléje emelte látcsövét. Hosszan, szakértően szemlélte.</p>
				<p>- Nem tudom - felelte.</p>
				<p>- Csinos - szólt a bankigazgató.</p>
				<p>- Csinos - válaszolta a zenekritikus. - Valami vidéki asszony - és aztán nem
               beszéltek róla többet.</p>
				<p>Életük határjelző kövei a nagy ünnepek voltak, melyek jöttek-mentek, s velük szálltak
               az évek.</p>
				<p>Egy borongó, hűvöses nyári napon váratlan vendégjök érkezett: Huszár Bandi állított
               be, ki a közeli tanyán járt valami birtokpörben szemlét tartani mint ügyvéd, s nem
               mulasztotta el az alkalmat, hogy meg ne látogassa volt osztálytársát.</p>
				<p>Semmit sem változott. Most is oly hamvas rózsaszín volt az arca, mintha hirtelen
               elpirult volna. Újdivatú ruhát viselt, nyersselyem inget, csöpp, színes nyakkendőt.
               Kellemes volt ránézni.</p>
				<p>Tibor bevezette a kastélyba. Huszár Bandi a keskeny, hosszú folyosón letette
               holmiját.</p>
				<p>Itt a falon meglátta berámázva Novák Antal két gyászjelentését, melyet a család és a
               tanári kar adott ki.</p>
				<p>- Szegény - mondta Huszár Bandi.</p>
				<p>- Igen - szólt Tibor, és azt érezte, mint a kertben azon az éjjel, mikor kezére akart
               rogyni.</p>
				<p>A vendég csak pár órára jött, de ottfogták vacsorára, s fönn a vendégszobában
               ágyaztak neki.</p>
				<p>Délután együtt megtekintették a gazdaságot.</p>
				<p>Hilda addig átöltözködött, haját halántékára húzta, mint leánykorában. Úgy ment ki
               hozzá.</p>
				<p>- Majd kalauzolja, kérem - szólt Tibor a feleségének, mert most magázták egymást.</p>
				<p>Pár percig, míg Tibor Tónikához benézett, Hilda megmutatta a tavat, melyet a magyar
               “Holt-tenger”-nek nevezett. Egymástól távol ballagtak a tóparton. Huszár Bandi
               dicsérte Hilda tubarózsa-parfőmjét. Hilda azt mondta, hogy azért szereti, mert olyan
               a szaga, mint a kalarábéfőzeléknek. Nem sokat beszéltek. De mikor Tibor feléjük jött,
               odaszólt:</p>
				<p>- Bandi, majd dicsérje meg neki a bélyeggyűjteményét.</p>
				<p>- Miért?</p>
				<p>- Tibor ezt szereti.</p>
				<p>A nagy, komor ebédlőben volt vacsorára terítve. Csillár égett ezüstök,
               kristálypoharak fölött.</p>
				<p>Huszár Bandi dörzsölgette kezét:</p>
				<p>- Milyen barátságos itt - mondta, s egy pillanatig arra gondolt, hogy esetleg ő
               lehetne Tibor helyén.</p>
				<p>Sügért ettek, melyet a Fertőből fogtak.</p>
				<p>Halevés közben nem jó beszélni, de ők nem fogytak ki az otthoni mendemondákból. Hilda
               folyton érdeklődött:</p>
				<p>- Mondja, Bandi, mi van az Oláh leányokkal? Férjhez mentek?</p>
				<p>- Mind, mind - felelte Huszár Bandi. - Böske valami gyároshoz. Mariska egy tanárhoz,
               Székesfehérvárra. Terit egy jegyző vette el. Gizit, a legkisebbet tavaly kérette meg
               a bátyám.</p>
				<p>- Melyik?</p>
				<p>- Az Elek.</p>
				<p>- A többi bátyja is megnősült?</p>
				<p>- Meg. Károly Heidelbergben van.</p>
				<p>Tibor bort töltött. Hilda, mint szeretetreméltó háziasszony, kínálgatta. Rántott
               csirke került az asztalra. Kések, villák csörömpöltek.</p>
				<p>Amikor a szamócát hozták, Hilda fölvetette fejét.</p>
				<p>- Hát maga mikor nősül, Bandi? - kérdezte, mélységes érdeklődéssel.</p>
				<p>- Én, kezét csókolom - szólt Huszár Bandi mosolyogva, míg a szamócát megcukrozta, s
               üvegkanálkával tejszínhabot vett rá -, engedelmével soha. Elvégzik azt helyettem
               mások.</p>
				<p>Hilda a tányérjára tekintett, s utasította az inast, hogy beadhatja a feketét is.</p>
				<p>- Pepike mit csinál?</p>
				<p>- Pepike - mondta Huszár Bandi -, a kedves Pepike. Ma is ott lakik, ahol régen.
               Tetszik tudni, künn, a szőlők között. Gyakran látni, de csak a templom körül. Virágot
               visz a Szent Antalnak.</p>
				<p>- Most is olyan szentes?</p>
				<p>- Mindig imádkozik. Apácákkal barátkozik. Egy kövér apácával jár-kel.</p>
				<p>- Szerafin nővérrel?</p>
				<p>- Azzal.</p>
				<p>- Miért is nem lett apáca - tűnődött maga elé Hilda.</p>
				<p>Elnémultak. Asztalt bontottak.</p>
				<p>Vacsora után Huszár Bandi mélyet szippantva szivarjából, bortól fölhevülve barátjához
               fordult.</p>
				<p>- Mondd, te még mindig gyűjtöd a bélyegeket?</p>
				<p>- Hogyne. Nagyon szép a gyűjteményem.</p>
				<p>- Nem mutatnád meg? Érdekel.</p>
				<p>- Szívesen.</p>
				<p>Máris hozta, az asztalra tette.</p>
				<p>- Ez itt ritka példány. Mauritius. Zöld - magyarázta Tibor, kedvetlenül.</p>
				<p>- Zöld Mauritius - ismételte Huszár Bandi, ki állva maradt, barátja fölé hajolt, de
               folyton Hildára meredt.</p>
				<p>- Ez pedig régi Columbus. Amerikai. Nagy érték.</p>
				<p>- Nagy érték - ismételte Huszár Bandi.</p>
				<p>Hilda nevetett, elfordult. Tibor föltekintett, eltette a bélyeggyűjteményt. Felesége
               ekkor már nyílt, becsületes szemével nézett férjére, mint egykor az apjára.</p>
				<p>Huszár Bandi még folytathatta volna a játékot, de oly szemtelennek, ízléstelennek
               tartotta, hogy megundorodott tőle. Diákkori élményekről csevegett. Hilda ezt
               rossznéven vette, visszavonult, elbúcsúzott a vendégétől, ki szertartásosan csókolt
               kezet.</p>
				<p>Most, hogy egyedül maradtak ők ketten, a társalgóba mentek, ahova a fehér kesztyűs
               inas átvitte a likőröket, az édest meg a keserűt.</p>
				<p>Tibor átölelte barátját:</p>
				<p>- Beszélj, beszélj - szólt oly hangon, melyben fölszabadulás volt, valami csapongás
               és szeszély. - Hiszen én itt semmit se tudok. Kilenc éve már. Istenem, kilenc
               éve.</p>
				<p>- Bizony, kilenc éve már - mondta Huszár Bandi, és egészen más tónusban.</p>
				<p>- Édeset, keserűt?</p>
				<p>- Előbb édeset.</p>
				<p>- Mondd, mondd - biztatta Tibor, és a sok közt nem találta meg, hogy mit kérdezzen. -
               Mi történt azóta? Mi van veletek, mi van veletek?</p>
				<p>- Jövőre a tízéves találkozó - szólt Huszár Bandi s felhörpintette a likőrt -,
               bizony.</p>
				<p>- Ki is hívja össze?</p>
				<p>- Glück Laci.</p>
				<p>- Micsoda az? Tanár?</p>
				<p>- Dehogy. Kolléga. Pesten. Nagy karriert csinált. Szocialistákkal barátkozik. Valami
               radikális polgári mozgalmat szervez.</p>
				<p>- A szegény embereket védi. Nem csoda. Ő is szegény fiú.</p>
				<p>- Igen, de gazdagon nősült.</p>
				<p>- És Ebeczky?</p>
				<p>- Az is ügyvéd. Az apja irodájában. Együtt nyúzzák az embereket.</p>
				<p>- De a te irodád is jól megy.</p>
				<p>- Na - felelte Bandi.</p>
				<p>- És a többiek, a többiek? - tudakolta Tibor melegen és őszintén, a múltba tekintve.
               - Kicsoda is? Kertész Béla?</p>
				<p>- Katona. Főhadnagy.</p>
				<p>- Oláh Gyuszi?</p>
				<p>- Színész.</p>
				<p>- Komikus?</p>
				<p>- Hősszerelmes. Ádámot játssza Sárszegen. De azért most is oly bolond.</p>
				<p>- Varjas Jóska? Az a morc fiú.</p>
				<p>- Az pap. Tiszteletes. Református lelkész, Erdélyben.</p>
				<p>- Mondd, mondd kérlek. Jámbor?</p>
				<p>- Fogorvos. Mit nevetsz? - kérdezte Bandi, mert Tibor elnevette magát.</p>
				<p>- Azon, hogy Jámbor fogorvos. Nem furcsa?</p>
				<p>- De furcsa.</p>
				<p>- Fogakat húz - kacagott Tibor.</p>
				<p>És már együtt kacagtak mind a ketten, Tibor és Bandi.</p>
				<p>Tibor még sohase volt ennyire diák. Folytatta a gyóntatást.</p>
				<p>- Petőfi?</p>
				<p>- Meghalt.</p>
				<p>- A szabadság lánglelkű apostola?</p>
				<p>- Meg, szegény. Már régen. Pesten. A műegyetem előtt elgázolta egy villamos.</p>
				<p>- Szegény Petőfi. Hát Urbán Elemér?</p>
				<p>- Kaptafakészítő.</p>
				<p>- Ne mondd. Van ilyen is?</p>
				<p>- Hogyne. Ha van kaptafa, akkor valószínűleg van kaptafakészítő is. Legalább azt
               hiszem.</p>
				<p>- Még, még - unszolta Tibor, ki élvezte az élet tragikus és kedves ötleteit, a
               kiszámíthatatlan változatosságot. - Beszélj, Bandi. Édeset még? - és töltött. -
               Zöldy? - kérdezte, rátekintve. - Nem tudod? Olyan kedves fiú volt. Az, aki pápaszemet
               viselt, és folyton röhögött. A csillagász.</p>
				<p>- Á, a csillagász. Az újságíró.</p>
				<p>Mindenkiből lett már valami: mindenki választott magának egy foglalkozást, mellyel az
               életét eltöltse, kenyerét megkeresse.</p>
				<p>- Nézd - szólt Tibor, homlokára ütve bűnbánóan, mint aki valakit elfelejtett. - Vili,
               Vili, Liszner Vili - kiabált.</p>
				<p>- Vili, kérlek, sokáig ott volt Sárszegen. De aztán az apja kiküldte Németországba,
               valami gazdasági akadémiára.</p>
				<p>- De leérettségizett?</p>
				<p>- Persze. Pesten. Magánintézetben. Az öreg kivette a bukszáját.</p>
				<p>- Nem fut többé?</p>
				<p>- Fut még. Pesten is. De - szólt Bandi vontatottan, és rázta fejét - nem hallani
               róla.</p>
				<p>- Én se hallok róla semmit - mondta Tibor maga elé meredve. - És a barátja? Farkas
               Cézár?</p>
				<p>- A Próféta? Kérlek alássan, abból pénztáros lett. De utóbb valami kellemetlensége
               akadt az adóhivatalban. Tudod, ilyen kellemetlensége - és tréfás mozdulattal jelezte
               a pénzkezelést. - Két hétre le is csukták, csak vizsgálati, aztán én húztam ki. Nem
               lehetett ellene bizonyítani. Czeke Bélus járt akkor nálam az érdekében. A
               gyógyszerészsegéd. Nem ismerted?</p>
				<p>- Nem. Hanem Bahó Attila?</p>
				<p>- A főszerkesztő úr? Kitoloncoltatta az új rendőrkapitány.</p>
				<p>- Ideje - szólt Tibor. - Gazember - s most valami kellemesebbet akart fölhozni, még
               mindig turkálva emlékezetében elkallódott, meghalványodott emberek után. - Voltak
               még, voltak még. Latky Aladár?</p>
				<p>- Nem tudok róla.</p>
				<p>- Paróczay?</p>
				<p>- Ki az? - kérdezte Bandi.</p>
				<p>- Velünk járt. Az ujjait mozgatta a szeme előtt. Ott ült baloldalt, a negyedik
               padban, a középen.</p>
				<p>- Ja - szólt Bandi. - Várj csak, várj - ismételte, mint aki nagyon gyors járművön
               visszautazik Sárszegre, s most lelkében ott jár, kutakodik, benyit a nyolcadikba,
               végigmegy a gyalulatlan lécpadlón, és keresi Paróczayt, ki a negyedik padban ül
               baloldalt, a középen, csak aztán térhet vissza ebbe a társalgóba, hogy barátjának
               rendelkezésére álljon. - Emlékszem - mormolta, és megállt lelkében, már a
               társalgóban, mert visszatért ide. - Emlékszem. Azt nem látom. Már évek óta. Elment
               valahová.</p>
				<p>- Hová?</p>
				<p>- Nem tudom.</p>
				<p>- És Kovács Sándor?</p>
				<p>- Eltűnt - mutatta Bandi -, eltűnt.</p>
				<p>Itt megfeneklettek. Nem volt több. Végigpörgették az emlékezet rózsafüzérét.</p>
				<p>Egy kicsit vártak. Életek hevertek előttük, s érezték az évek múlását, azt a
               filozófiát, melyet a vidékiek embereket szólva-dicsérve, csöndesen tűnődve szívnak
               magukba.</p>
				<p>Tibor tölteni akart.</p>
				<p>- Parancsolsz? - kérdezte.</p>
				<p>- Most adj a másikból. Egy kis keserűt.</p>
				<p>Ittak, lassan ittak.</p>
				<p>- És a tanárok - villant föl Tibor -, a tanárok, Bandikám. Azokat se hagyjuk el. Úgy
               élek itt - kezdte, és nem folytatta. - Nem hallok semmit. Nyerge Lázártól már rég nem
               kaptam levelet. Él?</p>
				<p>- Él és virul. Kosztosokat tart ma is. Vett egy szőlőt.</p>
				<p>- Szőlőt? Hála Istennek. Mindig szőlőt akart venni. Ábris igazgató?</p>
				<p>- Igazgat. Nyolcvan éves. Második gyermekkorát éli. Te, az öreg már egészen népiesen
               beszél. Vén korában kiüt belőle a paraszt. Az apja béres volt.</p>
				<p>- Mulatságos. Tálas Béla?</p>
				<p>- Az meghalt, mindjárt az érettségi után, ősszel. Tüdőtágulás. Nem is hallottad?</p>
				<p>- Nem. Fóris dühöng még?</p>
				<p>- Ó, nagyon csöndes ember lett belőle. Nem tudod? Megvakult.</p>
				<p>- Borzasztó.</p>
				<p>- Szemidegsorvadása volt.</p>
				<p>- Azért hordta azt a fekete szemüveget?</p>
				<p>- Titkolta. Utolsó időben már semmit se látott, de nem akarta elismerni, diákok
               fogták karon, ők vezették az iskolába. Végre is nyugdíjba küldték, erőszakkal.</p>
				<p>- Még ott van?</p>
				<p>- Elköltözött fatornyos hazájába, a Felvidékre, az apjához. Megtanulta a kosárfonást.
               Kosarakat fon.</p>
				<p>- Biró Gyurka?</p>
				<p>- Az, kérlek, teljesen elzüllött. Megint megnősült, elvette egy vasúti kalauz
               leányát. Az is otthagyta. Kivándorolt Amerikába.</p>
				<p>- Nagyon derék ember volt - szólt Tibor.</p>
				<p>- Nagyon szerencsétlen ember - mondta Bandi. - A nők tették tönkre.</p>
				<p>- Igyál még, édes Bandikám, igyál.</p>
				<p>- Adj még egy kicsit.</p>
				<p>Tibor fölállt, hogy töltsön egykori vetélytársának, kivel testvér lett az emlékekben.
               Nagyon szerette most őt. Bandi is szerette most.</p>
				<p>Amint azonban rátekintett az éles villanyfényben, Tibor halántékára mutatott.</p>
				<p>- Tiborkám - szólt csodálkozva - hó.</p>
				<p>- Tudom - mondta Tibor, megsimítva ritkuló, szőke haját. - Kopok - tette hozzá, mély
               közönnyel, hidegen.</p>
				<p>- Múlik az idő - sóhajtott Bandi is, arra a sok nőre gondolva, ki körülvette, és
               elment. - Érzem. Nem vagyok már a régi.</p>
				<p>- Dehogynem. Te a régi vagy. De én. Jobb volt akkor - mondta Tibor.</p>
				<p>- Miért? Nekem mindegy - és Bandi ásított. - Le kell feküdnöm. Holnap ötkor megy a
               vonatom.</p>
				<p>- Maradj - tartóztatta Tibor, megragadva kezét. - Bandikám, igyál még. Édeset?
               Keserűt?</p>
				<p>- Talán egy édeset. Akkor lefekszem.</p>
				<p>- Igyál. Emlékszel? Mit is akartam mondani... Mennyi bolondság volt. Tálas órái. Az
               erdő. Majális. Igyál. És a sárkány. Maradj. Emlékszel, mikor fölengedték?</p>
				<p>- Hogyne, én is tartottam.</p>
				<p>- Emlékszel? Mekkora sárkány volt. Maradj. Milyen hatalmas, gyönyörű sárkány. Hogy
               röpült. Emlékszel?</p>
				<p>- Aranyosra festették a harmadikosok.</p>
				<p>- Azok, a harmadikosok. Három méter hosszú volt a szárnya - mondta Tibor, lehunyva
               szemét. - Az aranysárkány. Maradj, maradj. Emlékszel? Mi lett vele. Vajon megvan-e
               még?</p>
				<p>- Alig hiszem - szólt Bandi álmosan, és itta az utolsó pohár édeset. - Az ilyen
               papírból van. Egy nyár, két nyár és vége. Hamar elrongyolódik.</p>
				<p>Bandi fölment az emeletre, a vendégszobájába. Az ablak nyitva volt. Behallatszott a
               tó zúgása. Kis szél borzolta a nádast, hajtotta a hullámokat.</p>
				<p>Lefekvés közben Tiborra gondolt, érthetetlen szeretettel, s azon tépelődött, miért
               szerette. Aztán eszébe jutott Hilda, ki vacsora után ránevetett, s ő nem viszonozta.
               Bizonyára ezért szerette. Akivel jót teszünk, azt később megszeretjük.</p>
				<p>Hajnalban kocsija végigzörgött a gazdaságon, vonatra ült, s otthagyta Tibort és
               Hildát.</p>
				<p>Ilyen látogatások csak ritkán élénkítették magányukat: eseményszámba mentek.</p>
			</div>
			<div type="chapter">
				<head>XXXII</head>
				<p>Még valami történt aztán, de már csak nagyon kevés, ennek az évnek karácsonyán.</p>
				<p>Flóri nénit meghívták az ünnepekre, el is jött, s kedves meglepetésül magával hozta
               Lenkét, Hilda leánykori barátnőjét, ki azóta szintén férjhez ment egy sárszegi vasúti
               mérnökhöz, s két gyönyörű leánygyermeket szült neki. Szeles, eleven polgári asszony
               lett belőle.</p>
				<p>Tónika ekkor már oly nagy karácsonyfát kapott, hogy orma a magas gyermekszoba
               mennyezetéig ért, s angyalfiába sok könyvet, Verne-regényt, laterna magicát és
               sakkot is. Értelmes, okos fiúcska volt. Matrózruhában ült a szentestén az asztalnál,
               hol búza állt tányérban, benne faggyúgyertya. Amíg a borlevest kanalazták, Flóri néni
               simogatta a fiúcska boltozatos homlokát, szöszke haját, s megindultan mondta, hogy
               “egészen a nagyapja”, egészen olyan, mint a másik Antal, szegény, Istenben
               boldogult.</p>
				<p>Karácsony másodnapján Tibor ebéd után lefeküdt, mert fáradt volt. Tónikát is
               lefektették.</p>
				<p>Mind a két férfi aludt. A kastélyban a három nő egyedül maradt.</p>
				<p>Flóri néni gyöngyös fekete ruhájában a hintaszékbe ült, Hilda és Lenke könnyű, női
               cigarettát szívott.</p>
				<p>Hilda azt kérdezte Flóri nénitől, hogy Huszár Bandi nem házasodik-e már. Azt a
               választ kapta, hogy eszébe sincs, az egyelőre csak udvarol, főképp színésznőknek.
               Lenke sértődve mondta, hogy színésznőknek nem udvarol.</p>
				<p>Kodácsoltak, pusmogtak, hihiztek együtt. Ebben a szobában múlt nem volt, csak jelen
               és jövő.</p>
				<p>Szobalány jött be, bükktuskót tett a majolika kandallóba, mely már reggel óta vörös
               tűzzel lobogott, majd, megtüzesítve parázson a kislapátot, porcukrot szórt rá, azzal
               füstölt. A levegő fülledt volt, túlfűtött, édeskés.</p>
				<p>- Flóri néni - szólt egyszerre Hilda -, táncoltassunk asztalt.</p>
				<p>- Megvan még, szívecském? - kérdezte Flóri néni.</p>
				<p>Hilda intett a szobalánynak, az behozta. Lenke tapsolt örömében.</p>
				<p>- Nini - ujjongott a három nő -, a régi.</p>
				<p>És csodálkoztak, hogy még ugyanaz a bambusznád asztalka, melynek könnyű rudain annyi
               érzés, szenvedély cikázott át, s annyi lélek, annyi bolygó kísértet rázta meg
               nevekkel teleégetett fedőlapját.</p>
				<p>A világítás kedvező volt. Künn már köd szállt, alkonyodott. Barna csokoládészín
               homály ereszkedett a szobára.</p>
				<p>- Alszanak? - suttogta Flóri néni.</p>
				<p>- Alszanak.</p>
				<p>Megalkották a szellemkört, hárman, csöndben. Tónika a szomszédos gyermekszobában
               aludt. Ezért még halkabban beszéltek.</p>
				<p>Ujjaikat összeértették. Öt percig vártak.</p>
				<p>- Nem jönnek - türelmetlenkedett Flóri néni.</p>
				<p>- Hűtlenek lettek hozzánk - nevetett Lenke. - Elhanyagoltuk őket. Igen, a szellemek
               ilyenek.</p>
				<p>- Ne nevessetek - feddte őket Hilda. - Így nem lehet. Legyetek komolyak, nagyon
               komolyak.</p>
				<p>Komolyak lettek, nagyon komolyak.</p>
				<p>Akkor megkezdődött a lélekjárás. Rögtön jelentkezett Hilda előtt Priluszky, a lengyel
               lovag, összeverve képzeletbeli sarkantyúit. Minden kérdésére készségesen felelt,
               udvarolt, fecsegett, mint egy bálban. Őtőle tudták meg többek közt, hogy Huszár Bandi
               szomorú. Lenke nem értette, miért szomorú.</p>
				<p>Vándor Anasztáz is sok érdekest, izgalmast jövendölt, mint régen.</p>
				<p>Mikor egészen besötétedett, csak fehér kezeik világítottak az asztalkán, Hilda
               elővette zsebkendőjét, melyen a grófnő kilencágú koronája látszott, megtörölte vele
               mindig nedves, csillogó száját, és így szólt:</p>
				<p>- Most őt hívom.</p>
				<p>- Kit?</p>
				<p>- Apust.</p>
				<p>- Azóta még nem idézted?</p>
				<p>- Nem - rebegte Hilda.</p>
				<p>Ez fölizgatta őket. Szíveik dobogtak.</p>
				<p>Az asztalka felé hajolva figyelt a három női fej, melyben kifürkészhetetlen
               gondolatok nyüzsögtek. Most közülök már csak egy volt fekete, egy szőke, a harmadik,
               Flóri nénié, kissé deres.</p>
				<p>Csakhogy várakozásuk kissé eredménytelennek mutatkozott. Több mint negyedóráig álltak
               ott elcsigázva az idegességtől. Ujjaik a fáradtságtól tétován zongoráztak az asztalka
               lapján, anélkül hogy jelet kaptak volna onnan.</p>
				<p>Hilda szeme parázslott a sötétben.</p>
				<p>- Hagyjuk abba - mondta Lenke. - Úgyis hiába.</p>
				<p>- Nem akar veled beszélni - állapította meg Flóri néni.</p>
				<p>- Talán nem talál ide - gondolkozott Lenke. - Keresi szegény az utat. Azok - mondta a
               szőke asszony tompán -, akiket még nem idéztek, nem ismerik az utat.</p>
				<p>- Várjunk - biztatta Flóri néni -, várjunk.</p>
				<p>Hilda könyöke reszketett, mintha erős villámáram rázná, ujjaiból szikrák
               bizseregtek.</p>
				<p>Egyszerre kiáltott Flóri néni felé:</p>
				<p>- Itt van.</p>
				<p>- Honnan tudod?</p>
				<p>- Érzem. Ő, ő. Alig bírok állni a lábamon. Ő az, ő.</p>
				<p>- De nem vagy rosszul, édesem?</p>
				<p>- Nem - lihegte -, nem.</p>
				<p>- Szólítsd meg - susogta Flóri néni.</p>
				<p>- Kedves - kezdte Hilda rekedten, de torkán elakadt a hang, nyelve kiszáradt.</p>
				<p>- Miért nem beszélsz?</p>
				<p>- Várjatok.</p>
				<p>Az asztal mereven állt.</p>
				<p>- Nem akar jönni - szólt Lenke. - Valamitől fél. Valami bántja.</p>
				<p>Hilda összeszedte minden akaraterejét. Önkívületben szólt, reszkető hangon,
               túlszárnyalva félelmét.</p>
				<p>- Kedves - mondta. - Kedves szellem. Apus - mint régen.</p>
				<p>Most az asztal megrezzent.</p>
				<p>- Itt vagy? - kérdezte Hilda.</p>
				<p>A szellem jelezte, hogy ott van.</p>
				<p>Már a tanácsokat közölte Hilda, valamivel bátrabban:</p>
				<p>- Ha akarsz beszélni, akkor koppants kettőt. A kettő azt jelenti: igen. Ha nem akarsz
               beszélni, akkor koppants egyet. Az egy azt jelenti: nem.</p>
				<p>A szellem gondolkozott. Úgy látszik, ennek a kiváló matematikusnak időre volt
               szüksége, míg elvégzi ezt az egyszerű számtani műveletet. Azt mondják, hogy a
               szellemek valami növény- vagy ásványszerű, tengő, lefokozott életet élnek.</p>
				<p>Mindhárman lefelé néztek.</p>
				<p>És az asztal lába fölemelkedett. Egyszer. Még egyszer. Kétszer.</p>
				<p>- Akar beszélni - szólt Hilda, és körültekintett a szobában, mintha túlvilági vendég
               lépne be oda.</p>
				<p>Köhögött.</p>
				<p>- Mért nem szólsz hozzá? - unszolta Flóri néni.</p>
				<p>- Mit kérdezzek?</p>
				<p>- Akármit.</p>
				<p>De nem jutott eszébe semmi, sokáig.</p>
				<p>Flóri néni szeme megnedvesedett, Lenke remegett.</p>
				<p>Hilda végre csak ennyit mondott:</p>
				<p>- Haragszol, apus?</p>
				<p>Az asztal egyet koppantott.</p>
				<p>- Nem haragszik - sóhajtott Flóri néni, s könnye végiggördült arcán. - Nem
               haragszik.</p>
				<p>Hilda szemét lesütötte, lámpalázzal küszködött.</p>
				<p>- Most pedig - szólt Hilda -, mondd meg, szellem, kedves szellem, felelj arra, apus,
               hogy ott, ahol vagy - és itt megállt -, ahol most vagy - megint megállt -, boldog
               vagy-e? Ha igen, akkor koppants kettőt. Ha nem, akkor csak egyet, apus.</p>
				<p>Az asztal ismét nem válaszolt.</p>
				<p>De aztán az egyik lába hatalmasan magasba lendült, úgyhogy majdnem feldőlt, s a
               szellem erősen, határozottan kettőt koppantott, ezáltal közölve leányával, hogy ott,
               ahol most van, a végtelen térben és időben, a világűrben és semmiségben, valahol a
               Vénusz és Szíriusz között, már boldog.</p>
				<p>(Vége)</p>
			</div>
		</body>
	</text>
</TEI>