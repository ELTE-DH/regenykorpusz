<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU18522" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A tóparti remete</title>
				<author>
					<persName>
						<surname>Teleki</surname>
						<forename>Sándorné</forename>
					</persName>
					<date from="1864" to="1937">1864-1937</date>
					<idno type="VIAF">309595549</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">23042</measure>
				<measure unit="pages">52</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A tóparti remete</title>
					<date>2018-08-31</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/18500/18522"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Baloghné Bárdos Katalin</name>
					</respStmt>
					<bibl type="digitalSource">
						<title>A tóparti remete</title>
						<date>2018-08-31</date>
						<ref target="http://mek.oszk.hu/18500/18522"/>
					</bibl>
					<bibl type="printSource">
						<title>A Tóparti remete</title>
						<author>Teleki Sándorné</author>
						<pubPlace>Budapest</pubPlace>
						<publisher>Franklin</publisher>
						<date>1926</date>
						<ref target="http://nektar.oszk.hu/hu/manifestation/2993531"/>
					</bibl>
				</bibl>
				<bibl type="firstEdition">
					<title>A tóparti remete</title>
					<author>Teleki Sándorné</author>
					<date>1926</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2020-07-31"/>
			<change when="2021-05-04"/>
		</revisionDesc>
	</teiHeader>
	<text>
		<body>
			<div type="chapter">
				<p>Mikor édesanyja kicsavarta kezéből a fegyvert és esküvel fogadtatta vele, hogy soha
            többé nem fog önélete ellen törni, egy elhatározás érlelődött meg agyában. Egy
            kényszerképzet csökönyösségével uralkodó elhatározás, mely azt tanácsolta, azt
            követelte, hogy ha már nem válhat megútált életétől, legalább hagyjon el mindent, ami
            multjára emlékeztetheti. De más világtájakban is csak újabb csalódásokat sejtett, mivel
            sebzett lelke nem biztatta azzal, hogy egy bármilyen külső sikerekben dús élet,
            alapjában jobb lehessen, mint a régi volt, ő egyre csak olyan helyre vágyott, ahol
            fájdalmát elrejthesse, ahol egy indus bölcs tétlenségében adhassa át magát a nagy
            Nirvána utáni sóvárgásnak.</p>
				<p>Óh! csak ne tudni, ne hallani semmit csalfa asszonyról, hűtlen barátról, áruló
            bajtársról, bizalommal visszaélő közegekről!</p>
				<p>- Zárdára gondolsz? - kérdezgette anyja szívdobogva, mert, bár módfelett vallásos
            asszony volt, mégis nagy aggódással töltötte az a gondolat, hogy egyetlen fia,
            huszonhárom éves korában, magára zárjon egy olyan nehéz kaput, amelyet soha, soha többé
            nem volna, nem lehetne ereje újra feltárni.</p>
				<p>Könyörgésének meg is lett az az eredménye, hogy Ádám egyelőre csak egy távoli hegységbe
            költözött, ahol pár hold földecskét hagyott volt reá rég elhunyt dajkája. (Ki hitte
            volna, hogy valaha még hasznát is fogja venni!)</p>
				<p>Itt a kis düledező házikót helyretatarozta, tisztára meszelte, új zsuppal befedte. Két
            kecskét és öreg szürke lovacskáját beállította a félrefitult ólba, a kis kamrát ellátta
            egyszerű ételekhez illő, egyszerű készlettel, aztán neki állt, hogy a ház napjárta végén
            messzelátó tisztást irtson ki magának.</p>
				<p>- Érdemes? - kérdezgette fitymálva, de mivel egy napon zöld penésszel belepve találta
            csizmáit, mégis csak tovább vagdalta, nyírta a bozótot és mért halálos csapásokat vén,
            vén - csúcsaszályos - fákra.</p>
				<p>Nagy munka volt. Kezei kisebesedtek, megdagadtak, de ő, kárörömmel nézett le reájuk.</p>
				<p>- Úgy kell nektek, - csúfolkodott. - Mi hasznom volt abból, hogy nagy művészek vágytak
            benneteket szobraikra mintázni? Mi hasznom? A «Kék madarat» mégse bírtátok fogva
            tartani... De legott, ennek lehetőségét is tagadásba vette: - Kék madár?! - nevetgélt. -
            Kék madár!... Ejh, badarság! Ki hinne a boldogságban? Agyrém. Önámítás... Boldogság?...
            Nevetséges. Még a lényege is hiányzik ennek a nyomorult földi életnek az
            összetételéből.</p>
				<p>Ősz lett.</p>
				<p>Most már ott ülhetett kunyhója nyugati oldalánál, ahonnan napszálltára, gyakran láthatta
            - nagy, zöld térségek messzeségében fel-felcsillanó ezüst tó felett - arany izzások,
            rubint lángolások káprázatától elütőn, - a vadludak sok hosszú sorának kínai betűit
            feketén kiválni.</p>
				<p>- Ostoba madarak - mormolta kicsinyléssel - és be nem vallotta volna magának, hogy
            napjának egyedüli öröme az a perc, amikor újra hallhatja annak a rebbenő sok szárnynak -
            az egész határt megelevenítő - selymes suhanását és azoknak az egymást megértő,
            bizalmas, céltudatos, hol panaszos, hol biztató kis magyarázgatásoknak a dallamos
            sipogását.</p>
				<p>Nem. Mindezt nem vette tudomásul; de már azt nem tagadhatta, hogy akkor nehezedik reá az
            élet legsúlyosabban, amikor távozásukkal egyszerre újra beáll a csend. Mikor ismét csak
            a mennybolt kékje messzeleg felette; mikor újra megszűnt a kíváncsiskodón kémkedő,
            ragyogó madárszemek diszkrét érdeklődése; mikor újra azt érzi, hogy közte és a világűr
            végtelenjének közönye között, ismét nincs annak az ezernyi ezer melegen lüktető
            szívecskének a boldog pihegése.</p>
				<p>Bosszankodva vette észre azt is, hogy van egy hely az erdő peremén - ott, ahol a
            vadrózsa sűrű bozótot képez, - amit minden más helynél jobban kedvel. Mire jó az? Minek
            ragaszkodni valamihez, ha az mindjárt madárdalos csalit is? Mire? De azért minden reggel
            onnan nézte a napfelkeltét, mert bárhogyan vágyott arra, hogy (mivel minden, amit nagyon
            szeretett, halálra sebezte) ne szeressen többé senkit és semmit, a Szép utáni vágyakozás
            kiolthatatlanul ott lángolt a lelke mélyén. Csakhogy az, nemhogy csitította volna
            vergődését, de inkább tetézte, keserű tépelődésekkel.</p>
				<p>- Ha nincs boldogság, miért van Szépség? Ha az emberi szívre mások lelki rútsága ennyi
            kínt halmozhat mint az enyémre, akkor miért marad a szem nyitva a mindenség csodáival
            szemben? Kárpótlásul? Oh dehogy! Éppen ellenkezőleg, azért, hogy még jobban szenvedjünk
            tudva mindennek örök céltalanságát. Igen. Azért.</p>
				<p>És nem hogy enyhülést keresett volna - talált volna - bennök, de csak annál lázadozóbban
            gondolt mindarra az undorra, ami elől ide menekült a nagy magányba. Most már, hogy a fák
            lombjait bosszúálló szélrohamok tépték, vitték, hordták és hogy az apró éneklők
            csicsergése helyett ragadozók vijjogása mérte a nagy csendet, borzadozva gondolt a
            télre. De azért, irtózattal utasította el magától azt is, hogy valaha visszatérjen oda,
            ahol csak újabb gyötrelmek kegyetlensége és új keletü szegénységének bélyege várna reá.
            Itt legalább új sebek nem társulhatnak a régiekhez, itt csak türelem kell, a halál
            érkeztét kivárni.</p>
				<p>- És hátha nincs is már messze?</p>
				<p>Ádám kacérkodni kezdett e lehetőséggel. Eszébe jutott az is, hogy ha mint tervezte,
            karthausi zárdába vonult volna, már rég meg lenne a sírja ásva. Miért is ne? Hátha halva
            lelik majd a tavasz jöttére, tudják meg legalább, hol akar pihenni. És az az ős bükkfák
            árnyából kilépett vadrózsacsoport, ahonnan reggelenként távoli havasok fehérségét látja
            bíborra változni, még álmában is csábítgatni kezdte.</p>
				<p>Egy különösen borús, hideg délután, amikor evezéshez, súlydobáshoz szokott karjában
            fiatalos munkavággyal feszült az erő, csakugyan ásót vett kezébe és elindult oda, ahol
            nyugodni vágyott.</p>
				<p>Útja - egy darabig - zsombékos, locsogós talajon vezette, arra, ahol az utóbbi hetek
            esőzése, itt is, ott is, apró tavacskák sokaságát szórta szerteszéjjel. Megannyi tükröt
            felhőnek, csillagnak. - Az egyiknek szélén megkésett szarkaláb. Ahogy Ádám feléje
            hajlott, ime egyszerre saját magát pillantotta meg a mélyben. Szinte meglepte sugár
            alakja, arcvonásainak férfias szépsége. De legott, egy egész marék kaviccsal
            semmisítette meg képmását:</p>
				<p>- Ha nem tudtalak volna olyannak, amilyent öt világrész Palace Hoteljeinek óriás
            tükörtáblái mutattak, - morzsolta a fogai között, mialatt ököllel fenyegetett a víz
            felé, - nem hittem volna olyan gőgös biztonsággal asszony esküjében. Ostoba önhittségem
            nem járatta volna velem a bolondját.</p>
				<p>Most már sietve jutott el a vadrózsákhoz.</p>
				<p>- Csak pihenni, pihenni, pihenni és - feledni! Mentől előbb... suttogta; aztán
            körülnézett, körüljárt minden egyes bokrot, rögöt, zsombékot. - Igen. Itt lesz jó. Itt,
            ahonnan semmit se látni a földből, de sok, sok mindent ami felette van: hegyóriások
            csúcsát, messze szálló madarak ezreit, mennyboltozat millió és millió fényes ragyogású
            titkát. Mindent.</p>
				<p>Ingújjra vetkezve látott munkájához. Egymás után dobott maga köré követ, göröngyöt,
            mohakupacot. Egy félig korhadt fatörzzsel órákig viaskodott, de végre künt volt az is és
            az ásó most már mélyen süppedt a porhanyó földbe. Olykor, téli álomból kizavart
            állatocskák ijedt menekülése vonta magára figyelmét, egyszer pedig - inkább érezte, mint
            láthatta, hogy egy mókus néz le reá. Egy kis fekete mókus, mely lábait szétterpesztve,
            egész hosszában az ágra lapulva, de azért kíváncsiságának lázas izgalmától minduntalan
            apró, lökésszerű, ide-oda tipegésekre késztetve, ragyogó szemekkel, folyton szimatolgató
            ideges orrocskával lesi a történendőket. Sajna! - éppen akkor markolt gyorsan, gyorsan
            dobogó kis szívébe az a rettenetes nagy ijedtség, amitől úszva is kúszva is iszkolt
            messze-messze, vissza az erdőbe, épen akkor, amikor az életével meghasonlott fiatal
            ember lába alatt ketté tört az ásó.</p>
				<p>- Mi ez? - kiáltá - és máris letérdelt, hogy közelebbről szemügyre vegye a baleset okát,
            ám alighogy hozzá ért, tisztában volt azzal, hogy egy teljesen elrozsdásodott vasláda
            van a keze alatt.</p>
				<p>Ádámnak nagyot dobbant a szíve. Kincs - suttogta - alkalmasint sok kincs... És valóban,
            ahogy a könnyen szétmálló fedélen rést feszített az odaékelődött ásóval, aranycsillogás
            kápráztatta, merevítette pillantását.</p>
				<p>Amit aztán, izgalomtól nyugtalan kézzel egyenként szedett ki és rakott magakörül
            zsombékra, rögre, kincs volt az valóban. Valamelyes, évszázadok előtt jól elrejtett,
            óriás, királyi zsákmány.</p>
				<p>Ha kihozná onnan, ha visszatérne vele emberlakta helyre, most már bizonyos hogy
            dúsgazdagok között is elsőnek emlegetnék.</p>
				<p>De térjen-e véle vissza?</p>
				<p>Ezzel a kérdéssel viaskodott azután, nap-nap mellett. Hiszen, két véglet közé sodorta
            végzete. Egyfelől a tél. A magány. A kényelmetlen, nélkülözésekkel teli, de érzelmeket
            zsongító, de biztonságos, remeteélet; a másikon - az az egész világ, minden
            lehetőségével és esélyeivel.</p>
				<p>Jól tudta, hogy ő róla még az útszéli pocséta is azt ismételgeti, napsugaras eget híva
            tanuképen, azt ismételgeti, hogy szép, fiatal és egészséges. Azonfelül gyermekkora óta
            azt hangoztatták előtte, hogy arra termett, hogy az életbe értékesen, ragyogón
            ékelődjék, mint drágakő a földspátba.</p>
				<p>Érzi, volna hivatása is. Asztalfiókja telve naponként szaporodó költeményei halmazával.
            Csakhogy - és ez volt az ütköző - azoknak mindenike túltesz Leopardin és Osséanon
            pesszimizmusának vigasztalanságán és fájdalom! ez a felfogás nála igazán, őszintén,
            azon vérzőn, forrón bugyogott fel meghasonlott lelke legmélyéről, onnan, ahol egész
            valójában ösztönszerüleg védekezett az ellen, hogy újabb csalódásoknak szolgáltassa ki
            magát.</p>
				<p>Így hát az Ádám élete folytonos gyötrelemmé vált. Minden este azzal feküdt le, hogy
            hajnalra örökre itt fogja hagyni rettenetesen csúnya, kietlen és szegényes kunyhóját.
            Reggel azonban, egyenként újra látta multja rémképeit, mire gondolatai újra és újra az
            elkeseredés, a dac, az elerjedés szárazmalmában kezdtek forogni. Mit érek vele, hogy
            csaló ügyvivőm börtönben sínylődik? Mit azzal, hogy az áruló bajtárssal haditörvényszék
            ítélete végzett? de legkivált, mit érek azzal, hogy Heléne (még most is megcsuklott a
            hangja e név említésére), hogy az az asszony szörnyen lakolt annak a kezétől, ki tőlem
            elrabolta? Ők nincsenek többé, de a hozzájok hasonlók vajjon hányan vannak?! Vajjon
            milyen alakoskodással törnének ellenem? Hiszen most már - nagy áron szerzett
            bölcsességgel - tudom, hogy az igaz, jó és szép fogalma csak lassú kikristályosodással
            rakodik le az emberiség eszmekörébe, ellenben minden rossz, aljas, hazug és kegyetlen
            csak alkalomra vár, hogy minden egyes ember lelkében gyors kettéoszlással szaporodjék,
            mint a véglények... Mégis, hogyha visszamennék, - ösztökélte az eltompított, de azért
            soha egészen el nem némíthatott életvágy - ha visszamennék...</p>
				<p>És ezer színben vibráló, csábos képletek bolygatták, nyugtalanították újra és újra.</p>
				<p>Hát nem... és nem... és nem!... - makacskodott. Talán ezért is merészkedett maga előtt
            tetszelegni azzal, hogy ha óriás vagyona csábításának ellent tud állni, más lesz,
            különb, ezerszerte különb másnál.</p>
				<p>És maradt.</p>
				<p>Fehér hónapok hangtalansága zárta körül kis, düledező házát. Magas hófal rakódott le
            lassan-lassan a mesgyére. Hogy állatjaihoz mehessen, alagutat vágott benne.</p>
				<p>Most már ha akart volna se mozdulhatott remeteségéből.</p>
				<p>Így van ez jól, - mondogatta magának daccal, csaknem kárörömmel - mert jól esett az a
            tudat, hogy kincsei után nem leselkednek sóvárogva, hogy kapzsiságtól bemocskolt kezek
            nem nyuladozhatnak utána.</p>
				<p>Az ő kincseihez... melyeket napról-napra jobban megszeretett.</p>
				<p>Mily jó hogy reájuk bukkantam - gondolta százszor is, ezerszer is, mialatt nézte,
            tisztogatta, tanulmányozta őket. Most már jól ismerte mindenik darabját. Mennyi remekmű!
            Hány művészi álom vált bennök valóra. Nehéz arany kupák. Vert ezüst üstök, fazekak,
            tálak. Hát még az a sok asszonyra illő - szépek szebbé tételére szánt - drágaköves
            kösöntyű, násfa, fibula... Egész szobája telve volt sejtelmes csillanással, legendás
            csillogással. Hosszú téli estéken órákig babrált velök, tünődött titkaikon, szőtte,
            fonogatta köréjük a mesét. Jó barátokká lettek. Sok mondani valójuk volt egymáshoz.
            Ádám már el se tudta képzelni életét nélkülük. De azért, a tavasz jöttét mégis nagyon
            várta. Áhítozott meleg napsugár után; még inkább arra, hogy színek és hangok szabadítsák
            ki ebből a minden életet tagadó néma fehérségnek végtelenéből, amelyben olyan egyedül
            és elszigetelten él most, mint vízmérőjében az az egyetlen picinyke légcsepp.</p>
				<p>Egy reggel végre, vihar rázta meg az ablakát.</p>
				<p>Ez is hang.</p>
				<p>- Be jó, be jó, be gyönyörű és mint egy rég óta várva-várt nagy vendég előtt, sietve
            nyitott ki ajtót, ablakot és ahogy a fergeteg vad tombolására figyelt, azt érezte, hogy
            szörnyű süketségből gyógyult ki éppen most. Most éppen. Mikor pedig az első hóvirág
            felett - alig rügyező ágon - megszólalt a madár és a biztos tudat kitartásával hirdette
            a tavaszt, szünös-szüntelen azt ismételgetvén, hogy: «Titinyő, titinyő»... akkor Ádám,
            minden férfiúi méltóságot feledve, ujjongva kiáltott kecskéihez, lovához: «halljátok?!
            halljátok?...»</p>
				<p>Azonközben, lenn a völgyben, a tó is megelevenedett. Vízi szárnyasok nyüzsgése,
            zsibongása hatolt fel a hegyre. Ádám a közelükbe sietett. Meg se ijedtek tőle. Erre a
            vidékre nem igen tévedt rossz ember csapdával, fegyverrel; azért, ha túlközel találtak
            egymásra bukkanni, inkább a forma kedvéért rebbentek egy kissé odébb, hogy legott újra
            ott szaladgáljanak a lába előtt.</p>
				<p>Már melegen tűzött a nap és az ibolyák szomorún lehajtott fejecskékkel kezdték belátni,
            hogy nemsokára muszáj lesz az uralkodást gyöngyvirágnak, nárcisznak átengedni.</p>
				<p>Valóságos kánikula, - dörmögött Ádám - és éppen azon gondolkodott, hogy legokosabban
            tenné ha a Tóban megfürödne, amikor egy hang, egy különös, erre felé kétségkívül még
            soha nem hallott hang berrent meg valahol messze, valahol - a magasban. Ott, ahol puhán
            gomolygó, örömben úszó, fodros fehér felhők játszi kedvvel vették fel, hagyták el, görög
            istenek, óriás hegyvidékek, soha nem látott állati szörnyek alakját.</p>
				<p>Egy hang, mely legott megszakította az összeköttetést Ádám lelkivilága és a körülötte
            zsongó természeti hangok között.</p>
				<p>Egy hang, melynek hallatára, minden, ami mostanság érdekelte, egyszerre jelentéktelenné
            zsugorodott össze, nem számított.</p>
				<p>Ott állt a tó szélén és kémkedő tekintettel kereste feje felett azt a pontot, ahonnan az
            a zúgó, búgó, kattogó, mindent uraló zaj hallatszott. Végre felfedezte. Ott jött, ott
            zakatolt - fekete kis pont - napsugárral telített kék végtelenben; lomhán tova szálló
            felhőszigetek útvesztőjében minduntalan eltűnve, előtűnve.</p>
				<p>- Aeroplán... - suttogta Ádám és az ő szíve is zakatolni kezdett.</p>
				<p>Emlék, emlékre ébredt; s amit annyiszor és gondosan lerombolt, íme, híd épült újra közte
            és a külvilág között.</p>
				<p>- Vajjon honnan jön és merre fog elszállni?... Vajjon kik ülnek benne?... tünődött és
            önkénytelen mozdulattal emelte karját égnek, mintegy hívásképen.</p>
				<p>Valaha - háború alatt - ő is pilóta volt és ezért, első pillantásra felösmert minden
            gépet; de ez - amelyen most már ragyogva törtek meg a napsugarak, s amely mint egy
            legendás Rochmadár, hatalmának biztonságával percről-percre növekedni látszó óriás
            szárnyakkal szelte a levegőt, ez a gép - teljesen ösmeretlen volt előtte.</p>
				<p>- Nem katonai - állapította meg mégis.</p>
				<p>Egyszerre azonban, elnémult a búgó berregés, ugyanekkor Ádám rémülettel látta, hogy az
            aeroplán lefelé zuhan.</p>
				<p>- Feltétlen a tó közepére kell esniök - aggódott, mert már alig lehetett ötven méter víz
            és gép között. Már sejthette a bennülőket: egy ősz férfit és egy fiatal nőt, már éppen
            kiáltani akart, mikor robbanás hangja és lángok előtörése töltötte iszonyattal. Egy
            pillantás arra a távoli pontra, ahol sisteregve, füst és gőzfelhőt fejlesztve maga körül
            bukott le a gép, aztán rémképektől hajszolva törtetett nádon, zsombékon, néhol úszva is
            előre.</p>
				<p>Szerencsére az egyik szárny vízfelett maradt és így volt némi reménye, hogy az utasokat
            életben lelheti.</p>
				<p>Most már - hogy közelebb ért - fájdalmas nyögés és el-elhaló segélykiáltás
            hallszott.</p>
				<p>- Ha későn érkezem!... markolt szívébe a rémület...</p>
				<p>De nem. Éppen ott sekély volt a tó, úgy hogy a megfulás veszedelme nem fenyegette az
            utasokat; ha csak kimerültségük nem áll be hóhérnak. Ám ehhez az eshetőséghez már nagyon
            közel voltak, kivált az öreg ember, akinek rettenetes égési sebek borították testét.</p>
				<p>Ádám először is őt pillantotta meg, amint hátán félig fekve, egyik kezével görcsösen
            kapaszkodva tapadt egy deszkához. Haja már-már a víz szintjét érte, még pár perc és
            elernyedve hanyatlik alá menthetetlenül. De máris izmos karok fogják hónalján és vonják
            széles, erős vállra, e közben oda kiált, amerről csendes asszonysírdogálás hallszik:</p>
				<p>- Tud magyarul?</p>
				<p>- Magyar... jő idegen hangzással, - Non non. Pas un mot... ez se tiszta kiejtéssel.</p>
				<p>Ádám most már szintén franciául kérdé: - Tud követni?</p>
				<p>- Lehetetlen. A lábam beszorult a gép alá, nem bírom mozdítni... de... nem nagyon fáj.
            Puha talajon állok.</p>
				<p>- Bírja magát még egy darabig víz felett tartani?</p>
				<p>- Bírom. (Nagyon halk, bizonytalan hangon.)</p>
				<p>- Csak addig, amíg visszatérek és önt is partra vihetem.</p>
				<p>- Csak atyám legyen biztonságban, én türelemmel várok, - hallja Ádám valamivel
            reményteljesebben. - Haladtában kiáltja a kérdést vissza:</p>
				<p>- Ön is meg van sebesülve?</p>
				<p>- Nem... Eddig még cseppet sem.</p>
				<p>- Maradjon hát veszteg, míg visszajövök... hallja a leány már jó messziről.</p>
				<p>Éppen ekkor tett egy újabb kísérletet, hogy lábát kiszabadítsa; de bár ne tette volna,
            mert ime, a megmozdított roncs már fájdalmat is okozva, súlyosodott reá.</p>
				<p>És mily végtelen lassan haladnak a percek - talán órák - anélkül, hogy enyhülés,
            menekvés térne vissza annak az ösmeretlennek személyében, akit még alig láthatott a gép
            kiálló szárnya miatt. De ott érkezik már. Végre!... Most éppen egy csomó sást tép fel és
            dob tova. Hogy ne állja utunkat, - gondolja a leány jóleső megnyugvással és tovább
            figyeli minden mozdulatát.</p>
				<p>- Mily jó tudni, hogy közeleg a szabadulás lehetősége! Áldott legyen aki ezt meghozza...
            Ám amint azt a bezárt, kelletlen arckifejezést meglátja, amellyel Ádám feléje közelít,
            nemcsak azoknak az élesen bevágó deszkáknak nyomorgatását érzi megtízszereződve, de
            végtelen szomorúsággal tellik a lelke is. - Még egy ellenség!... töpreng felriadva, mert
            hisz fiatal életében máris annyit látott.</p>
				<p>Hangja félénken - kérőn - érkezik Ádámhoz:</p>
				<p>- Hogy van atyám?</p>
				<p>- Még nem jött magához, de él... és... élni is fog. Egyelőre puha mohára fektettem.
            Meleg van, nem valószínü, hogy meghűlt volna - jő a felelet biztatón, - de messziről,
            messziről, ahonnan még nincs útja rokonszenvnek, érdeklődésnek. Még messzebbről, -
            jéghegyek szomszédságából - jő a kérdés: - És ön? Szenved!</p>
				<p>A leány csak igent tud bólintani, mert a sírás nagyon is fojtogatja, Ádám azonban máris
            elfordult, hogy gyakorlott szeme egyedül és kizárólag a géppel foglalkozzék. Tudja jól,
            hogy ki kell ezt a szép szőke teremtést szabadítani kínos helyzetéből és tudja, hogy
            amint ezzel készen lesz, karjaiba kell, hogy vegye. Iszonykodva jutott eszébe az is,
            hogy biztosan hozzá fog simulni és karjával átfogja a nyakát ölelni. (A kigyó!
            lázadozik.) Mindezt elkerülhetetlennek tudta és ezért, amíg tehette, igyekezett háttal
            állni vagy legrosszabb esetben oldalt és úgy tanulmányozni a gép elhelyezkedésének
            mikéntjét. Mert bizony azt vette magán észre, hogy úgy meg van zavarodva, mint Szent
            Antal lehetett, amikor a kísértés Sába királynőjét látta közeledni.</p>
				<p>Miért is zúgott lelkének nagy nehezen kiküzdött nyugalmába az a nagy madár?!</p>
				<p>Milyen jó is volt addig, de mi lesz ezután? aggódott és nem merte gondolatát tovább
            követni; most, különben is, csak egyre lehetett gondja, hogy úgy emelje meg végre a
            hajót, hogy azok a kalodába szorult lábak (biztosan kicsik és formásak... - állapította
            meg boszúsan) ne új kínok árán jussanak ki nehéz helyzetükből.</p>
				<p>- Ha ezt a kapcsot erősen fogom... - dörmögte magában - Igen. Így lesz jól...</p>
				<p>- Vigyázzon! - kiáltja és minden erejével markol a kötelek közé. Az egész gép legott
            megrendül és eddig láthatatlan részei kezdenek kiemelkedni, fel-felcsillanni.</p>
				<p>- Most! - parancsolja, úgy számítva, hogy a leány felhasználja ezt a pillanatot és hátra
            lép. Ám mielőtt tehette volna, ime, a roncs kisiklik az Ádám kezéből és nagy
            loccsanással bukik újra vissza. Ugyanekkor fájdalmas sikoltás rebbenti szerte szét a
            körülöttük úszkáló kacsákat, szárcsákat.</p>
				<p>- Szent isten!... - jajdul fel Ádám és máris az idegen mellett van. - Most az én
            hibámból szenved... Mondja kérem, - nagyon fáj? De mivel nem kap feleletet,
            nyugtalansággal tekint le reá. Rögtön elájul!... ijedezik ekkor és hogy a vízbe
            hanyatlástól védje, karját sietve teszi a leány dereka alá, de az máris összeszedte
            magát és ösztönszerűleg húzódik el tőle. Ugyanekkor, két sejtelmes szürkezöld szem néz
            fel reá.</p>
				<p>- «Tenger mélysége, tenger mélyén pihenő kincses hajók álma»...</p>
				<p>Igen! Éppen ez a hasonlat villant át a fiatal ember agyán, amiért viszont szerette volna
            saját magát, inzultálni. Egyszerre, - hinni sem akar fülének -
            parancsolón jő feléje egy szó, - az, hogy siessünk!</p>
				<p>- Nekem? Parancsol? Egy kis égből pottyant csitri? hallatlan...! - de ebben a percben
            nem tehet egyebet, minthogy szót fogad és még nagyobb vigyázattal, még több
            izommegfeszítés árán új kísérletet tesz a gép felemelésére. Ezuttal sikerül az.</p>
				<p>- Köszönöm, - hallja és látja azt, hogy az ösmeretlen gőgös kis fejbólintás után a part
            felé indul.</p>
				<p>- Várjon! - kiált reá ingerülten, de az, mintha meg se hallaná, úgy megy, törtet sáson,
            nádon keresztül. Ádám legott mellette van és kezét nyujtja, de csak egy elutasító
            mozdulat a jutalma és egy újabb parancs: - Majd csak magam. Ön menjen kérem előre,
            atyámhoz.</p>
				<p>- Úgy látszik értelmes teremtés, - jegyzi meg magában a fiatal ember és örül is, nem is,
            - amiért nem úgy történt, mint ahogy előre elképzelte.</p>
				<p>A messze parton, siralmas kép várt reá. Nagy fájdalmaktól gyötrötten, szörnyű sebektől
            borítottan feküdt egy emberi roncs, aki csak nyögni tud és lázas kezekkel tépni magáról
            a foszlányossá égett ruhát. Ide gyors segítség kellene, de hogyan? és Ádám haraggal
            gondol a leányra, aki miatt íme, máris rengeteg időt vesztett, - sőt - vesztegetett. (Ő
            legalább így határozza meg magában.) - Pedig a város messze van...</p>
				<p>Idáig ért töprengésével, amikor bosszúságának okozóját keresve, a tó felé nézett... A
            jövevény, éppen akkor lépett a partra, nehéz pilóta köpenyét jöttében bizonyosan
            eldobta magáról, mert most csak egy halványsárga selyem ruha tapadt karcsú leányos
            alakjához, szőke haja pedig feloldódva, hullámosan takarta vállát, karját.</p>
				<p>- Milyen szép... kép! - röppent el Ádám ajkáról, a két első szó önkénytelenül - (a
            harmadik ellenben nagyon is öntudatosan), de azért jónak látta egyelőre csakis a
            sebesülttel foglalkozni. Illatos sphagnum mohát tépett garmadába, ezt egyengette aztán a
            nagy beteg alá: közben nagy gyöngédséggel, biztató szavakat suttogott, jóllehet kételyei
            voltak afelől, hogy elhatnak e azok a szegény öreg tudatáig.</p>
				<p>- Atyám, édes drága atyám! - hallotta most megrendülve és tanuja lett sok szeretetteljes
            csóknak, cirógatásnak, kétségbeesett könyeknek. Egyszerre csak azok a csudás mélységű
            szemek, olyan kérőn, kérdőn néztek fel reá, mintha minden bajnak orvoslását tőle várnák,
            tőle remélnék.</p>
				<p>Ádámnak nagyot dobban a szíve és mintegy szent fogadás hagyta el ajkát egy szó, az hogy:
            Igérem.</p>
				<p>Hogyan mondhatta? Mit igérhetett ennyi rettenetes esély ellenére? Mégis megtette,
            megtehette, mert - őszinte volt. Mert, mint egy varázslatra lehulltak lelkéről az önzés
            béklyói, melyek eddig tetterejét bénították.</p>
				<p>- Látja azt a kis házikót?... ott... fenn... jobbra...</p>
				<p>- Látom. Két tölgyfa áll kissé oldalt tőle...</p>
				<p>- Egy órán belül megjárhatom az útját. Addig...</p>
				<p>- ...addig galyakat gyűjtök, hogy tüzet rakhassak.</p>
				<p>- Erre gondoltam én is... de...</p>
				<p>- Semmi de - kérem, (ezt ismét azon a kurta, parancshoz szokott hangon). Remélem van
            önnél gyufa.</p>
				<p>- Azzal ugyan nem sokat érnénk önkénytelen fürdőm után, de itt van egy jól záró
            öngyujtóm.</p>
				<p>- Köszönöm... Bár hozhatna atyámnak enyhítő szereket.</p>
				<p>- Hozok, amit lehet.</p>
				<p>Ádám alighogy hazaért, máris fenekestől felforgatta egész berendezését, majd meg
            előhozta azt a két öblös kosarat, amellyel a jó öreg lovacskát terhelte, valahányszor a
            városba ment nagyobb készletek beszerzésére. Ezekbe most összecsomagolt takarókat,
            köpenyeket, fehérneműt. Ezt, azt. Mindent, amit hasznosnak vélt. Háti zsákjába pedig
            kenyeret, poharat és két üveg tejet, nemkülönben ollót, tűt és cérnát. Gyűszűt is vitt
            volna, csakhogy egyszerre, vékony, hosszú újjakat látott képzeletében és elmosolyodva
            tette vissza helyére azt az otromba, lyukas tetejű, pakfon szerszámot, mellyel nagy
            magányosságában kénytelen volt összeösmerkedni.</p>
				<p>Most már a szürkét kantáron vezetve, visszatért a tóhoz.</p>
				<p>A leány elébe szaladt. Be jó, hogy jön! - kiáltotta feléje. - Mondja kérem, ha atyám
            magához tér és szomjúságról panaszol...</p>
				<p>- Bár már annyira volnánk!... Ott annál a magányos bükkfánál forrás van. De hoztam enni
            és inni valót. Meglel mindent e két kosárban. Én pedig indulok orvosért, segítségért.
            Napszálltára itt lehetek újra... Látom a tűzrakáshoz ért... Ott a galagonya bozót háta
            megett, úgy emlékszem sok száraz gallyat hagytam az ősszel. - Majd, mikor ismét lova
            mellé lépett, hogy reáüljön: - Nem fog félni ebben a nagy elhagyottságban? -
            kérdezte.</p>
				<p>A leány önkénytelenül kiegyenesedett:</p>
				<p>- Néptömegtől se ijedeztem, pedig... - de nem folytatta. Ádám se kérdezte, mert volt
            abban a barátságos és mégis mértföldnyi távolságokat közibök helyező kis fejbiccentésben
            valami, ami lehetetlenné tett minden további beszédet.</p>
				<p>Sebes ügetésre kényszerítette vén lovát. Oly jól ösmerte már a tájat, hogy - bár mesgye
            se volt sehol, mégis csaknem toronyirányba jutott a városig. De, ment légyen okoskodón
            bólogató narcisz fejecskéktől mozgalmas illatos réten, avagy százados tölgyek, bükkök
            napsugarakkal bujósdit játszó árnyékában, mindég csak arra gondolt, mindég csak azt
            kérdezgette magától: Kik lehetnek? Ki lehet? majd meg azt, hogy asszony ez a
            tagadhatatlanul gyönyörű teremtés, vagy leány? és nem tudta elhatározni, mi bosszantaná
            jobban.</p>
				<p>Rózsaszínnel szegett galamb-szürke felhők alól nézett vissza a nap, mikorra
            visszatért.</p>
				<p>Legelől ő és az orvos lovagolt. Utánuk négy markos legény, akik apró hegyi lovakat
            vezettek, melyekre kisebb-nagyobb csomagok voltak terhelve.</p>
				<p>Közeledtük elcsalta a leányt betege mellől.</p>
				<p>- Hogy vártam! - örvendezett, de legott sietett egyet csavarintani mondatán: - Hogy
            vártam önöket és sorra kezet nyujtott, még a teherhordóknak is.</p>
				<p>- Micsoda nyugodt előkelőség van minden mozdulatán - jegyezte meg magában az orvos.</p>
				<p>- Mint egy királynő - ötlött ugyanekkor az Ádám eszébe.</p>
				<p>Most már ott szorgoskodtak mindannyian a sebesült körül. Egy-kettőre, kényelmes
            hordágyra helyezték és lassan, ezer vigyázattal megindultak a kis fehérre meszelt házikó
            felé. Ádám előre sietett, hogy az ágyat megvesse. Mikor pedig végre ott feküdt a beteg
            hűvös, tiszta fehérneműk között, mindhárman megrendülve hallották első szavát, melyet
            öntudatlanul bár, de arcán megelégedett mosollyal suttogott, azt hogy: Be jól esik.</p>
				<p>Leánya boldogan csókolgatta kezeit, majd meg a távolabb húzódott két férfihoz lépett és
            halkan kérdezte:</p>
				<p>- Mi a véleménye orvos úr? - de az csak meggondolva, lassan vállat vont, aztán azoknak a
            szép szemeknek rémült kifejezését látva, sietett a megnyugtatással: Van remény...
            igen... biztosítom önöket, hogy van remény.</p>
				<p>- Mit gondol, - faggatta a jövevény tovább - holnap indulhatunk?</p>
				<p>De erre az orvos szinte hogy felriadt:</p>
				<p>- Szó sem lehet róla! - majd Ádámhoz fordulva: - Hisz nem lehet kétségünk afelől, hogy
            súlyos agyrázkódást is szenvedett, ezért hetekig nem mozdíthatjuk innen.</p>
				<p>- Hetekig?! - érkezett hozzá a kérdés két irányból is ijedten, izgatottan; de ő szomorún
            bólintott.</p>
				<p>- Reméljük, hogy csak hetekig és nem hónapokig.</p>
				<p>- Ez lehetetlen! - hallotta ismét jobbról is, balról is a felkiáltást.</p>
				<p>- Lehetetlen? - viszhangozta. - Miért lenne?</p>
				<p>- De kérem, - magyarázta Ádám - ebben a világtól elhagyott magányban és ebben a
            kényelmetlenségben?!...</p>
				<p>- Ilyen távol öntől orvos úr... - érvelt a leány.</p>
				<p>- Mindez mellékes - makacskodott az orvos - mentség csak egy lehet, ha a beteget teljes
            nyugalomban hagyjuk s nem tesszük ki az elszállítás esélyeinek. Minden egyéb, -
            higyjék el kérem, - pénzkérdés. Egyedül és kizárólag pénzkérdés és semmi más.</p>
				<p>Ádám és vendége felriadva néztek egymásra.</p>
				<p>- Pénz. Pénzkérdés?!...</p>
				<p>Mint hirtelen felriadt szörny a vizek mélyéből, úgy bukkant elő, úgy csapott le rájuk ez
            a részükről eddig számításon kívül hagyott fogalom. Pénz... Pénzkérdés...</p>
				<p>Úgy rémüldöztek tőle mind a ketten. A leány mert koldusnak érezte magát, Ádám mert
            kincseire gondolt. Azokra a mérhetetlen kincsekre, melyek jó mélyen elásva ott pihentek
            szürke lovacskájának durva jászla alatt. Mily könnyű lenne előhozni annak egy töredékét.
            Egy számot sem tévő ici-pici részét és legott megváltoznék minden.</p>
				<p>Meleg van. Nyár lesz. Mily jól lehet ilyenkor sátrakban lakni. Lenne... Igen... Lenne
            minden... minden... Csak... egy riadna el ebből a békés kis otthonból mindörökre; csak
            egy: élte nyugodalma. Ám, kik ezek az égből pottyant idegenek, hogy érettük csak úgy
            ni, egy-kettőre eldobja magától mind azt a gyógyító elhalkulást, áldott elcsitulást,
            amit több mint egy esztendei remeteséggel vásárolt meg magának. Ki ez a fehér hajú öreg
            és ki ez a szőke fiatal teremtés?</p>
				<p>...Megkérdezze?</p>
				<p>Lehetetlen. Hisz nem alkudozhat. Nem hozakodhat elő feltételekkel. Ha mindjárt börtönök
            szökevénye lenne mind a kettő, lovagiassága azt követelné tőle, hogy kérdezősködés
            nélkül segítsen rajtuk. Igen, csakis így cselekedhet.</p>
				<p>Gyors elhatározással int tehát az orvosnak, hogy kövesse, de vendége meglátta titkos
            szemhunyoritását, s most elébe áll:</p>
				<p>- Egy szót uram - kérleli halkan. - Nézzen ide... és rózsaszín kagylóhoz hasonló
            tenyerét feléje tartja.</p>
				<p>- Nézze ezeket a gyöngyöket... úgy képzelem érnek valamit...</p>
				<p>- Hogy érnek-e? - vág szavába az orvos lelkendezve. - Meghiszem az, hogy érnek! Ezeknek
            az árából akár egy kórházat is fel lehetne ide építeni.</p>
				<p>- Akkor kérem, vigye őket magával és... és... adassa el. (Ezt már oly halk, síró hangon,
            hogy maga is alig értette, de azért a keze nem remegett, amikor szeretett gyöngyeit most
            már az orvos felé kínálta.)</p>
				<p>Ádám ajkait harapdálva, idegesen, bosszúsan állt mellette. (Hogy ki miatt, vagy mi miatt
            volt tulajdonképen bosszús, nehezen tudta volna megmondani.) Csak egyet tudott, de azt
            egész határozottsággal, azt, hogy azoknak a gyöngyöknek nem szabad gazdát cserélni. Egy
            pillanatig arra gondolt, hogy hamisaknak jelenti ki őket, remélve, hogy ezzel elveszi
            tulajdonosának kedvét, de hamarosan tervet változtatott; ezért egy szakértő
            aprólékosságával kezdte a nyakéket vizsgálni, mindenik szem gyöngyöt megforgatott, fény
            ellen tartotta, újjai közt morzsolgatta, míg végre is kijelentette, hogy kifogástalanok
            és értékük nagyon nagy, valószínüleg minden esetleges költség ki fog belőle telni.</p>
				<p>- Ha megengedi, hajnalra bemegyek a városba és magam foglalkozom az eladással...</p>
				<p>- Nagyon, nagyon köszönöm - rebegte a leány és mosolyogni próbált... Ádám egy lépést
            tett az ajtó irányába, de a leány ismét útját állta.</p>
				<p>- Még egy kérésem van uram, - hallották megilletődve. - Egy nagy kérésem! Bármi árat kap
            érte, s bárhová fordítja azt, nekem soha, soha ne említse többé...</p>
				<p>- Ne említsem? Hogyan?...</p>
				<p>- Csak úgy, hogy - ne említse... Istenem! hogy magyarázzam meg?... De úgy-e
            megértett?...</p>
				<p>- Nem én...</p>
				<p>- Hát értse meg, hogy azokat a gyöngyöket anyámtól örököltem, hogy ezenkívül semmi, de
            semmi sincs tőle... és hogy fáj... kimondhatatlanul fáj megválni tőlük...</p>
				<p>Most már Ádám tartotta feléje a nyakéket:</p>
				<p>- Mért válna meg tőle, ha annyira szereti? - kérdezte. - Hisz elintézhetjük a költségek
            kérdését úgy is, hogy én...</p>
				<p>- Nem, nem! Semmi esetre! Atyám sohasem bocsájtaná meg, ha elfogadnám nagylelkűségét...
            Itt van a gyöngy... vigyék... adják... Ez a helyes... így kell cselekednünk csak...
            csak, ugy-e, soha soha nem említik többé előttem?...</p>
				<p>- Ahogy kívánja, - felelte Ádám, magát meghajtva, aztán egyedül indult az istálló
            felé.</p>
				<p>Sokkal jobb ez így, - gondolta útközben. Most már akármit hozatok, veszek, ami nekik
            kell, nem feszélyezi majd őket velem szemben, mert mindent a gyöngy ellenértékének
            fognak hinni... Persze a gyöngy, az egyelőre odavándorol a többi kincs mellé... s ha
            majd elmennek innen, visszaadom őket... Most pedig, - dologra.</p>
				<p>Már kezébe volt a kis kóc-hurok, mely a kilincset pótolta, de ekkor egyszerre,
            megdöbbenve lökte el azt magától:</p>
				<p>- Nem. Nem a kincs! Az csak maradjon rejtekében... Helyette ott van vagyonának töredéke
            a városka bankjában (az orvos szemében az is valószinűleg még jókora vagyonnak
            számítana).</p>
				<p>Igen. Persze. Azt fogja folyósítani... Milyen szerencse, hogy ez a «modus» idejében
            eszébe jutott... Mert a kincs...</p>
				<p>- Ejh gyerekség, - feddi önmagát. - Mi különbség pénz és pénz között?... de azért mégis,
            enged ösztönének és amit néhány perc multával az orvosnak a gondjára bíz, az nem
            ősveretű, lágycsengésű aranyak sokasága, hanem egy kis hosszúkás papírdarab. Ennyi, meg
            ennyi összegre szóló, közönséges kis utalvány.</p>
				<p>Jobb ez így. Valahogy úgy érezte, kisebb számára a veszedelem, ha azt a közhasználatú
            banális fizetési eszközt folyósítja, sokkal kisebb, mint lenne, ha azokból a képzeletet
            izgató, kiszámíthatatlan, vonzó erejű, legendás kincsekből küldene hírmondót a nagy
            világba...</p>
				<p>Enyhe májusi este lett. Naprendszerek miriádjait háttérbe szorítva tündöklött, fénylett
            az ég délkeleti oldalán három szépséges csillag. Vörös csillogással a Mars. Kék
            ragyogással a Jupiter. Fehér fényességbe burkoltan a Vénusz. Legszebb három ékszer az
            Isten palástján.</p>
				<p>Ádám nagy tüzet rakatott a szabadban (a konyhában úgysem fértek volna) s miután szerte
            küldte a legényeket: még több vízért, még több fáért, (megannyi csalafinta módja annak,
            hogy egyedül maradjon) oda telepedett egy jókora bogrács mellé és azt hitte, hogy
            burgonyát tisztít. Pedig nem. Olykor, olykor, - hirtelen összeszedett erélylyel -
            aprított ugyan egyet-kettőt és dobálta a fortyogó vízbe, de legott ismét csak hol az
            eget nézte, hol a tűzbe bámult.</p>
				<p>Mennyi, mennyi «miért», melynek azért-jára még soha se jött senki! De szép, nagyon szép
            és a szép, mindig kárpótlás.</p>
				<p>Ádám meglepetve jegyezte meg magában, hogy milyen természetesen jött most ez a
            gondolata, holott egy év előtt milyen eréllyel szállt volna síkra ellene... De valami
            történt vele a reggel óta. Mi lehet?... Ejh, mire való az az örökös tépelődés. Legyen
            most elég, amit maga körül láthat, élvezhet: a kigyuló csillagok ragyogását nézni és a
            magasba törő lángok felett megfigyelni az éjjeli pillék folyton megújuló rajait. Hogy
            jönnek, tűnnek, tündökölnek, húnynak; szürkén, szivárványosan, szürkén!...</p>
				<p>Mivel háttal ült a háznak, csak hallotta, hogy valaki közelít. Nos... azért se fog arra
            nézni. Nem ő. Nagy buzgalommal aprította tehát a burgonyát.</p>
				<p>- Mi lesz ebből? - kérdezte most egy kedves hang és egy fehér kar a vállán át mutatott a
            bográcsra.</p>
				<p>- Gulyáshús - válaszolt Ádám kurtán.</p>
				<p>- «Gouiach ouch?... Mi az?... Gouiach ouch... - hallotta most nagyon közel a fejéhez,
            oly közel, hogy (nemde nevetséges?) legott az az érzése támadt, mintha a szíve
            odaköltözött volna a füle tövéhez, s most ott lüktetne, ott zakatolna. Mégis összeszedte
            magát és fanyar kicsinyléssel, kérdezte:</p>
				<p>- Honnan jön kérem, hogy a gulyáshúst nem ösmeri?</p>
				<p>Válaszképen csengő nevetés, egy elhesegető mozdulat tökéletesen ápolt liliom kezekkel és
            egy semmit el nem áruló «la bas, la bas»... «Messziről, messziről,» aztán, mielőtt
            meggátolhatta volna, az a kéz elvette tőle a kis beretvaéles kést és feltűnő
            ügyetlenséggel burgonyahámozásba kezdett.</p>
				<p>Ádám bizalmatlanul pislogott oda. Biztos, hogy ez sohase lehetett
            a mestersége, - jegyezte meg magában. Egyszerre azonban:</p>
				<p>- Vigyázzon! - kiáltotta, de már későn, mert ime, rózsaszín köröm mellől nehéz
            cseppekben kezdett peregni a vér.</p>
				<p>Ádám egy szempillantás alatt a leány mellett termett. - Úgy-e megmondtam! -
            zsörtölődött, mintha gyermekhez szólna feddőleg, sajnálkozással és mintha gyermekkel
            gyűlt volna meg a gondja valóban, hirtelen elkapta azt a vérző kis ujjacskát és «hogy ne
            fájjon», a szájába vette.</p>
				<p>- Mit csinál? - kiáltott a leány ideges nevetéssel, mire Ádám kijózanodva, iszonyú
            zavartól megrémítve kullogott vissza a tűzhöz és kezdte a zsarátnokokat csökönyös
            kitartással helyükre rugdosni.</p>
				<p>Olyan kavarodás kalapált, lüktetett, vádolt és védett egész valójában, mintha valamennyi
            idegszála egyenként állna hadba egymással.</p>
				<p>- Mi lesz ebből? - kérdezgette magától ijedezve, mert hiszen nem volt módjában
            védekezni, elmenekülni. Sőt inkább! Mint kőbe vésett parancs állt előtte mindaz, amit
            lovagiassága megkövetelt tőle.</p>
				<p>Mire körülnézett, egyedül volt ismét. Ellenben víg kiabálások jelezték, hogy a legények
            visszatérőben vannak. Nemsokára ott szorgoskodtak a bogrács körül, Ádám rájok bízta a
            vacsorájuk elkészítését, ő maga egy tálat tölt meg étvágygerjesztő gulyáshússal és nagy
            vigyázva a házhoz indul vele; közben, folyton-folyvást az zsong a fülébe, hogy «Gouiach
            ouch» gouiach ouch... és nincs az a költemény, amely valaha kellemesebben simogatta
            volna halló idegeit - pedig, milyen lekicsinylő mosollyal mormolja azt, hogy «szörnyü
            kiejtés».</p>
				<p>Éppen arra lépi át a küszöböt, mikor a beteg vizet kér.</p>
				<p>- Végre! - ujjong az orvos. - Most már eszmélni fog és sietve látja el
            fájdalomcsillapító szerekkel.</p>
				<p>- Megösmersz? drága jó atyám, megösmersz? - és a leány boldogan csókolgatja a kezet,
            amely a nagy szerencsétlenség óta először viszonozza keze szorítását.</p>
				<p>De ekkor, valami különös történik, mert íme, ahogy a beteg révedező tekintettel
            körülnéz, megdöbbenéssel, bizalmatlanul akadva meg előbb az egyik, aztán a másik férfi
            arcán. Ádám egyszerre csak azt látja, hogy a leány hirtelen saját ajkához emeli újját,
            mintha ezzel a mozdulattal elővigyázatra, titoktartásra intené... Vagy csak a beszéd
            fáradtságától kívánta megkímélni?...</p>
				<p>- Kik ezek? Kik ezek? - zúg, kalapál az Ádám agyában, századszor, ezredszer, mialatt
            azon tünődik, hogy hogyan is fogják az elhelyezkedés nehéz kérdését megoldani. Sok
            fejtörés után azt határozza, hogy a legények vonuljanak fel a padlásra; az orvosnak a
            konyhában hevenyésztet valamelyes nyughelyet; az idegen vendég már jóelőre
            kijelentette, hogy atyja mellett kíván maradni, ezért számára a hordágyat töltik ki
            párnákkal, takarókkal. Ádám azonban a szabad ég alatt óhajt aludni és ezért, mikor már
            mindenkiről gondoskodás történt, ő is elindul.</p>
				<p>Hová? Maga is kétségben van e felől. Egy percre arra is gondol, hogy állatjait köti ki,
            hogy helyökre férhessen, mégis, jobbnak véli, ha elmegy valamerre messzebb az
            erdőszélre.</p>
				<p>Amint oda ér, az első amit megpillant - a sír. Az ő sírja. Hahá! Lehetséges, hogy valaha
            jól eső érzésből kezdte ásni?</p>
				<p>Igaz, hogy akkor rögtön háromszorosra szélesítette, mert hisz minden kapavágás újabb és
            újabb kincsekhez juttatta, de mégis, - tagadhatatlan, hogy amikor először ütötte bele az
            ásót, szinte kéjelgett a halál gondolatára... És ma. És most?...</p>
				<p>Öngúnyolással von vállat, - aztán nekifog mohából, falevélből ágyat vackolni
            magának.</p>
				<p>Szeretné elhinni, hogy most csak arra van gondja, hogy jó, puha fekhelyet létesítsen és
            aprólékos ide-oda próbálgatásokkal, zsörtölődéssel burkolódzik köpenyébe; azon is
            tanakszik, hogy reggelre kinek, mit és miképen ossza szét a reggelijét. De mindez hiába.
            Mint szitakötő raj zöldséges kert káposztái és répái felett könnyedén, csufondárosan,
            úgy rebbennek, jönnek, tűnnek, jönnek keresztül-kasul prózai gondolatain elűzhetetlen
            képek, hangok, mondatfoszlányok. Az is, hogy «gouiach ouch», az is, hogy rózsaszín
            köröm mellől hogy buggyant a vér és - tagadhatatlan gyönyör! - az az érzés is, mikor
            szájába vette azt a sajgó újjacskát...</p>
				<p>Mi lesz ebből?... Mi lesz ebből?...</p>
				<p>Hajnalodott, mire elnyomta az álom, mégis ő volt az első, aki felébredt.</p>
				<p>Óvatosan ment a konyhába és készítette elő az ennivalókat, aztán felkeltette a tátott
            szájjal horkoló orvost.</p>
				<p>- Nézze kérem, - szólt hozzá amikor gondolta, hogy már eléggé ébren van arra, hogy
            megértse - itt van önöknek tea, tojás, szalonna, kenyér, a betegnek ott az ablakban tej
            bőségesen. Legyen kérem gondja mindenkire.</p>
				<p>- De... kérem... én...</p>
				<p>- Tudom, tudom, ön nem ért hozzá, ön nem ér reá, stb., stb. Azért mégis meg fogja tenni
            - nemde? mert muszáj...</p>
				<p>- Meg, meg de...</p>
				<p>- Köszönöm. Most már nyugodtan indulhatok. S ha betegét ellátta, ön is utánam jön,
            nemde?... Igen... még egyet. Legyen szíves kettővel a legények közül megegyezni, hogy
            egyelőre maradjanak szolgálatomban. Jól megfizetem.</p>
				<p>Ezt mondva, egy darab kenyeret gyömöszölt tarsolyába és nagy sietéssel indult lováért,
            mert lehetőleg halasztani akarta a találkozást. Nem vallotta be magának, hogy miért, sőt
            azt morzsolgatta a foga között, hogy «Egyszerüen ki akarom kerülni a nagy meleget»,
            öreg szürkéje azonban mélyen elgondolkozva bólogatott hozzá. Alkalmasint megvolt a külön
            véleménye sok mindenről, amit tegnap óta látott és hallott, de jó szokása szerint
            ezúttal is csak mindenre bólogatott és ballagott, ballagott és bólogatott - mint egy év
            óta már annyiszor tette.</p>
				<p>És amint lassan-lassan beljebb hatoltak az erdőbe, Ádám azon vette magát észre, hogy
            verseket farag, még pedig nem «csalódásra», «halálra», «elhagyott sírra» kereste a
            rímeket, hanem madárdalra, napsugárra, tavaszra.</p>
				<p>Mikor beért a városba, csodálkozva látta, hogy az utcákban sokkal nagyobb az élénkség,
            mint máskor. Hírlappal a kezökben csoportok képződtek, amelyben az emberek nagy garral
            magyarázgattak egymásnak valamit. Ádám, aki ezelőtt közönnyel haladt volna el
            mellettük, most keresve-keresett egy újságárust, majd meg, lovát kantáron vezetve, ő is
            olvasni kezdett.</p>
				<p>Az első és második oldalon csak a rendes mérgeket találta. Mondragórát a vezércikkben,
            mákonyt a külföldről átvett politikai tudósításokban, patkánymérget a belföldiekben; de
            íme, a harmadik oldalon egy hír, amely legott halántékába kergette a vért.</p>
				<p>«Megszökött királyi család» - állt óriás betűkkel, aztán a következők: «Quaincance-ból
            jelentik, hogy tegnap virradó hajnalra egy aeroplánt láttak a város felett délkeleti
            irányba haladni.</p>
				<p>Lormonniában leírhatatlan az izgalom.</p>
				<p>Most már bizonyos, hogy a királyi családnak eddig még ki nem derített módon - sikerült
            fogságából kiszabadulni és elmenekülni.</p>
				<p>(alább): Chahuteau köztársasági elnökké kiáltotta ki magát.</p>
				<p>(még alább): Mivel se Brichemont herceget, Berengar király főudvarmesterét, se gróf
            Rollondart, a királyi ház régi bizalmasát nem lelik, kétségtelen, hogy ők is a menekülők
            között vannak. De sikerült Paraquette-t, a király komornyikját éppen akkor elfogni,
            mikor kéményseprőnek öltözve el akarta hagyni a várost. Eddig kivallott annyit, hogy
            Egador trónörökös és Beryl hercegnő voltak a repülőgép utasai, a király azonban öreg
            korára hivatkozva, nem vállalkozott a légi útra. Ő és két bizalmasa tehát, alkalmasint
            álruhában lappangnak valahol, de hogy hol és milyen körülmények között, azt ő
            (Paraquette) sem tudja, mert félve a bűnrészesség gyanusításától, előttük szökött ki a
            palotából.»</p>
				<p>- Beryl hercegnő?... - zakatolt az Ádám felizgult agyában. Beryl hercegnő... ő volna?
            Lehetséges hogy ő? De nem... Hisz a trónörökös fiatal... a repülőgép utasa azonban
            őszhaju öreg... Lormonnia? Hol is van Lormonnia? Gondolom, valahol a Földközi tengerhez
            közel, Cymézia szomszédságában... La bas... la bas... Innen messze, mint ahogy azok a
            finom kis kezek hesegették. A léghajó azonban egyenesen északról érkezett... Ami ugyan
            nem mond semmit... Mégis... De nem! Teljesen ki van zárva, hogy ők lennének.</p>
				<p>Egészen dühbe jött sajátmagára, hogy ezt a lehetetlenséget még csak fel is tette.</p>
				<p>Hátha, egyszerűen megkérdezné? De csakhamar letett erről, mert irtózott attól a
            gondolattól, hogy tengerzöld szemek gyanakvó meglepetéssel nézzenek rajta végig, de még
            jobban, ezerszerte jobban attól az eshetőségtől, hogy egy szép szőke fej - igent
            bólintson.</p>
				<p>Mindez a sok tünődés és aggódás azonban feleslegesnek bizonyult, mert mikor dolgainak
            elintézése után újabb csomagok, ápolónék, cselédek és teherhordó lovak - sebtiben
            összetoborozott karavánja élén visszaérkezett házikójához, ime ott várt reá a szép
            idegen a nagy tölgyfa alatt és örvendezve fogadta.</p>
				<p>- Képzelje! édes atyám egészen magánál van. Persze nagyon gyenge és óvnunk kell a
            beszédtől, de sebei, hála az ambrine alkalmazásának, már nem kínozzák. Most alszik
            éppen, de reménylem rövidesen bevezethetem önt hozzá! Úgy-e, ez mind jó hír; nagyon jó
            hír?</p>
				<p>- Nagyon... De lesz kegyes most bevásárlásaimat áttekinteni és az ápolónőket,
            szobaleányát és a szakácsnét munkába állítani?</p>
				<p>- Mindenre gondol? Mily végtelen jó ön, pedig azt sem tudja kik vagyunk. Higyje el
            nagyon hálásaknak érezzük magunkat atyám is, én is és örökre lekötelezettjének - szólt
            keresetlen egyszerűséggel:</p>
				<p>- De most már megengedi úgy-e? hogy véget vessek inkognitónknak és elmondjak egyet-mást
            magunkról.</p>
				<p>...Beryl hercegnő?... szerette volna Ádám közbevágni a kérdést, mely ott égett a
            nyelvén, de gyávának érezte magát hozzá. A leány pedig gyanútlanul folytatta:</p>
				<p>- Eredetileg Flamand földről való belgák vagyunk. Atyám Arcoburg Ernő herceg, engem...
            engem Évának hívnak... és... ne vegye rossz néven kérdésem, és önt uram?...</p>
				<p>- Régen, mikor még kint éltem a nagy világban, gróf Hallen-nek szólítottak. Ma, csak
            Ádám a nevem.</p>
				<p>- Hallen?! A költő? (ezt, örömtől felcsillanó szemmel).</p>
				<p>- Atyám volt az.</p>
				<p>- Persze, persze... És... ön? - nem ír?</p>
				<p>- Sajnos nem úgy, ahogy szeretném.</p>
				<p>- Tehát mégis ír.</p>
				<p>- Iróasztalomnak... nagy néha.</p>
				<p>- Egyszer szeretnék... kezdte a leány, de hirtelen elterelte a beszédet és most már
            arról kérdezősködött, hogyan osszák be a beteg körüli munkát és hogyan helyezkedjenek
            el, addig is, míg a sátrak meg nem érkeznek.</p>
				<p>- Még csak a repülőgép miatt nem intézkedhettem - mondta Ádám.</p>
				<p>Ám e szóra, a kis hercegnő derűs arcára mintha árnyék szállt volna.</p>
				<p>- A repülőgép? - visszhangozta fölényesen, - majd meg diadalmasan felnevetve. - Nézzen
            oda kérem és a tó partjára mutat, oda, ahol még ma hajnalban is a teherhordók által
            kivonszolt gép, egyetlen ép szárnyát vádlón? esdeklőn? ég felé merevítve, guggolt. Most
            már hiába keresnék. Helyén ime, csak egy kis halom szénné égett szemét feketéllik.</p>
				<p>Az Ádám meglepett, kérdő tekintetére pedig, erőltetett nevetés, türelmetlen vonogálás és
            egy szó a felelet: - «Gyülöltem».</p>
				<p>- Miért? - csúszott ki a fiatal ember ajkán és hogy palástolja efeletti zavarát, ő maga
            sietett a felelettel: - Mert - nemde, mert iszonyú perceket köszönhet neki?</p>
				<p>- Jól mondja. Iszonyú perceket... de... ne beszéljünk róla. Különösen kérem, ne említse
            atyám előtt.</p>
				<p>- Semmi esetre. Hanem talán érdekelné a mai lapokat látni - és Ádám hirtelen támadt
            alattomos kíváncsiságtól késztetve, kissé remegő kézzel nyujtotta át a reggel megvett
            újságot.</p>
				<p>- Köszönöm, de sajnos... nem értek magyarul...</p>
				<p>- Bocsánat. Feledtem...</p>
				<p>- Van valami különös érdekes benne?</p>
				<p>- Van.</p>
				<p>- Lesz szíves elmondani? és ezzel Éva hercegnő máris a ház melletti padra telepedett.
            Ádám úgy vélte látni, hogy arca feltünőn sápadt, de nem egészen bízott ítéletében, mert
            az az arc csaknem egészen el volt tőle fordulva. Szándékosan vagy csak azért, mert
            tavon, völgyön át a messzeségbe nézett, oda, ahol a láthatárt, hullámosan körülzárva,
            hegyek halványkékje olvadozott eggyé a nyári ég opalizáló páráival?</p>
				<p>Ádám egy pillanatig úgy tett, mintha a fordításhoz szükséges szavakat keresgélné, aztán,
            minden mást mellőzve, rögtön a lormonniai forradalomról kezdett beszélni. De alighogy
            Guaincance nevét kiejtette, Éva nagy izgalommal ugrott fel helyéről: - Csak azt mondja,
            mit írnak a trónörökösről?! - lehelte.</p>
				<p>Ádámban elakadt a szó. Hátha igazán az, akinek mondja magát, - tépelődött és... és...
            szerelmes Egador hercegbe... Világosságot! Istenek! Világosságot. - Hangosan azonban,
            bár igyekezett a leány tekintetébe kapcsolódni:</p>
				<p>- A trónörökösről csak azt sürgönyzik, hogy Beryl hercegnővel aeroplanon elmenekült.</p>
				<p>- Ah, valóban? Beryl hercegnővel?</p>
				<p>Mintha hangjában gúny hangzanék. Vagy, féltékenység? Ádám elkomorodva kérdezgeti ezt
            magától, de Éva máris nyugodtabban ül vissza a padra és kérőn szól oda:</p>
				<p>- Folytassa kérem. Tehát, ugyebár? az egész királyi családnak sikerült fogságából
            kiszabadulni?</p>
				<p>- Igen. - Az Ádám nyelvét még egy kérdés égeti. Végre se állja meg, hogy ki ne
            mondja:</p>
				<p>- Önök tudták, hogy a királyi családot börtönbe vetették?</p>
				<p>- Csak: őrizetbe vették. Hála Istennek! csak őrizetbe. Hogyne tudtam volna... Sokat,
            nagyon sokat voltunk Lormonniában és a királyi családdal. Most is onnan jövünk.</p>
				<p>- Ah?!</p>
				<p>- Igen. Sőt mondhatom, atyám volt az első, aki a közelgő veszedelmet előre látta. Az
            esetleges menekülés módjait tehát előkészíthette, ám a Chahuteau árulásának nem tudott
            gátat vetni.</p>
				<p>- És?...</p>
				<p>- Látja a lapból: Kitört a forradalom és az egész királyi család őrizetbe - szerencsére
            elégtelen őrizetbe - került. És most, ahányan vannak, annyian bujdosnak valahol. Ki
            tudja mennyi nélkülözés és mennyi lelki és testi sanyargás között. Ki tudja, ki él, ki
            halt meg közülök. (Mindezt zokogástól meg-megszakitott hangon.)</p>
				<p>Ádám az életét adta volna, hogy újra mosolyogni lássa, de azért, - tovább faggatta.</p>
				<p>- És önök?</p>
				<p>- Mi?... Szintén menekültünk. Az volt a szándékunk, hogy...</p>
				<p>- Hogy...</p>
				<p>...Olaszföldre jussunk, de - látta gépemet lezuhanni.</p>
				<p>- Hogy is lehetett pilóta nélkül indulni?</p>
				<p>- Pilóta vagyok jó magam. Ezuttal pedig, titoktartás élet-halál kérdés volt, ugyebár?
            ezt mondva, a házba indult, de rövidesen a küszöbön állt újra.</p>
				<p>- Atyám ébren van és látni óhajtja önt.</p>
				<p>Ádám sietett a hívásnak eleget tenni.</p>
				<p>Egyszerű ágyon, - melyet azonban ügyes ápolónők kényelmes fekhellyé varázsoltak, feküdt
            az, akiről Ádám most már nyugodva hitte el, hogy tényleg Arcobourg Ernő herceg. Beesett
            szemei érdeklődve néztek a fiatal ember felé. Mivel jobbja terjedelmes kötözésektől volt
            bénítva.</p>
				<p>- Bocsánatot kérek, hogy csak balkezemet nyujthatom - mondta franciául, melyből azonban
            szintén kiérzett az idegen hangzás. - Egyben fogadja nagy köszönetemet...</p>
				<p>- Helyemben az utolsó paraszt se cselekedett volna másképen.</p>
				<p>- Boldog ország, amelynek ilyenek a parasztjai! De, bár ugyanezt cselekedték volna, amit
            ön, azt mégis másképen, egészen másképen tették volna... Hisz éppen ez az! - ahogy ön
            mindezt kigondolta, tervezte, - ez árulta önt el gróf Hallen, e csodálatosan egyszerü
            környezet dacára.</p>
				<p>Ádám szégyenkezve nézett körül. Mintha először látná a durva, festett fenyőfa ágyat, az
            összerótt baklábú asztalt, a gerendáról drótszálon lelógó zöld pléhernyős
            petróleumlámpát. Mindent. Először és csaknem undorral, mert, milyen más háttér illetné
            meg Éva hercegnőt, mint meszelt falak sivársága! Úgy érzi, hogy némi magyarázattal
            tartozik vendégeinek.</p>
				<p>- Ezt a kis házikót valaha, öreg dajkámtól örököltem s most... most már egy év óta lakom
            benne.</p>
				<p>- Egyedül? - kérdezte a fiatal leány szelesen, mire atyja feddőn nézett reá. Ádám
            azonban mosolyogva felelt: - Azért jöttem ide, hogy egyedül, egészen egyedül éldegéljem
            hátralévő napjaimat.</p>
				<p>- Milyen fiatal - gondolta az öreg megértéssel.</p>
				<p>- Szerelmi csalódás lenne remeteségének titka? - tünődött a hercegnő és nyomban
            elhatározta, hogy nyitjára kell jönnie. Muszáj. Nem is lehet másképen. Muszáj, muszáj,
            muszáj. De már azt nem merte magától kérdezni, hogy mi késztetheti erre a csökönyös
            muszájra. - Hosszú hallgatás után ő szólalt meg először:</p>
				<p>- Nyáron még értem. De a hosszú téli esték!... Mivel rövidítette meg azokat?</p>
				<p>Ádám egy pillanatig adós maradt a felelettel. Bevallja-e azt, ami minden foglalkozása
            között előtérben állt? Felelje azt, hogy: «Kincseimben gyönyörködtem?» Nem, nem. Semmi
            szín alatt. Azok az aranyba rögzített művészi álmok csak maradjanak rejtve, senkitől sem
            sejtetten. Mert csak úgy kincsek igazán, ha úgy maradnak, mentesítve bűntől, gondtól,
            fösvénységtől, prédaságtól, kíváncsiságtól - mindennemű alantas ösztönök vonzásától.</p>
				<p>Azok az ő gyönyörű kincsei! Emberi tudásnak, évezredek keresése után megtalált,
            kikristályosodott bizonyságai. Nem, nem. Ne tudjon azokról senki. Hangosan tehát azt
            mondta el, hogy ha bár elejénte ő is félt a téltől, az első napsugár, mely arannyal
            telített encián-kék égből küldte sugarait, hogy csillogásba hozzon körülötte mindent,
            szívét-lelkét legott meghódította.</p>
				<p>- De mikor hófelhők takarták a napot?</p>
				<p>- Szép a hópelyhek tánca hercegné. Mikor pedig vihar dúlt körülöttem, mikor azokat a
            nehéz, szürke felhőket üvöltő szélrohamok tépni, szaggatni kezdték, meg voltam győződve,
            hogy a Walhalla valamennyi Valkürje száguld, csatázik, dübörög és vijjong házikóm
            körül.</p>
				<p>- Félelmetes.</p>
				<p>- Miért volna? Ők sem sujthatnak halálnál egyébbel. De erre se képesek már úgy látszik -
            a vén nénikék, ezért két-három napi ostrom után mindig belátták, hogy feleslegesen
            izgulnak és fáradoznak és ekkor rongyos, nagy felhőfoszlányokat húzogatva maguk után,
            elcsendesedve, elszontyolodva lopózkodtak el innen.</p>
				<p>- Mégis ez az irtózatos magány...</p>
				<p>- Oh, erről szó sem lehetett. Folyton volt vendégem.</p>
				<p>- Igazán?</p>
				<p>- Hogyne. Először is, követelődző, éhes madárhadak. A cinegékkel, vörösbegyekkel, fekete
            rigókkal olyan barátságba jöttem, hogy egészen idáig bemerészkedtek. Igen. Egészen
            idáig, ahol ön áll most, Éva hercegnő. Aztán jöttek az őzek; sőt: nyulak is. Egyszer
            pedig, ez nagy esemény volt! arra lettem figyelmes, hogy valami elveszi a világosságot
            erről az ablakról, oda nézek, hát egy óriás szarvas nyalogatja az üvegtáblát.</p>
				<p>- Mégis, - mondta a fiatal leány elgondolkozva - mégis, ilyen fagyos remeteségben
            élni... Ádám dacosan kiegyenesedett.</p>
				<p>- Semmit se sajnálok, amit odahagytam. Semmit!</p>
				<p>- Kötelességeit sem? - szólalt meg most a beteg, nem feddőleg, csak csodálkozással.</p>
				<p>Ádám meglepetve nézett reá. - Kötelességeim? - ismételte gondolatban. Kötelességeim?
            Sohase jutott eszembe hogy volnának, hogy lehetnének... pedig, - hátha lehetnének?
            Milyen különös...</p>
				<p>Hangosan azonban, nevetve válaszolt: - Ha lettek is volna kötelességeim, okvetlen
            cserben hagytam volna őket, látva, hogy mennyire visszaélnek ezzel az erénnyel
            embertársaim...</p>
				<p>- Igazán hiszi, hogy ez ok? - kérdezte az öreg herceg szomorún. - Mondja gróf Hallen,
            jutna valaha eszébe egy váltóhamisítónak azzal torolni meg bűnét, hogy viszont hamisítna
            ön, az ő nevére?</p>
				<p>Ádám lesütött szemmel fogadta a leckét, mert igazságát nagyon is átérezte, de azért még
            egy érveléssel védte magát:</p>
				<p>- Én akkor, mikor idemenekültem, szakítni akartam. Szakítni minden egyes szálat, ami az
            emberiséggel összefűzött, - mert... mert minden egyes szál, elevenembe vágott...</p>
				<p>Most Éva szólalt meg halkan, félénken, pirulva:</p>
				<p>- Azok a régi sebek, - mondja, még most is fájnak?</p>
				<p>Ádámot váratlanul érte ez a kérdés, ezért míg nevetve felelte azt hogy, óh már nem. Már
            régen nem, - a szívében annál komolyabban kérdezte magától: - Vajjon igaz, hogy nem? És,
            ha már nem, - mikor szűntek meg igazában fájni? Akkor-e, amikor az az erdőszélén ásott
            sír mélye - évezredekkel ezelőtt eltemetett szépségekkel, értékekkel, lehetőségekkel -
            felelt életuntságomra... Vagy csak tegnap? amikor napsugaras magasságok végtelenéből a
            testet öltött életöröm érkezett hozzám? - És ismét csak azon kapta magát, hogy sejtelmes
            szürkés-zöld szemek ragyogását nézte és azt mondogatta magában újra és újra, hogy -
            «tenger mélysége... tenger mélyén pihenő kincses hajók álma».</p>
				<p>Két nap multával megérkeztek a sátrak. Egész kis tábor. Egy részük a tó partján
            fehérlett. Ebben tanyázott a szolgaszemélyzet. Közelebb, egyet az orvosnak rendeztek be.
            A ház mellett Éva hercegnő kapta a legnagyobbat. Mellette komornája lakott egy kisebbe.
            Kettő a konyhát és ennek személyzetét illette. Végül egy, mindnél jóval messzebben - a
            sötétlő erdő szélén, virágos vadrózsák szomszédságában lett felállítva, Ádámnak. S
            mialatt körülöttük hangban, színben, illatban élt, lüktetett a nyár, bent a kis
            házikóban még mindég mindent lehalkított, elcsitított, szürkére tompított - a gond.</p>
				<p>Mert a betegnél ismét és ismét visszaesések voltak napirenden. Alig, hogy az agyrázkódás
            tünetei enyhültek, egyszerre általános vérmérgezéstől kezdtek remegni. Ekkor arról
            suttogtak, hogy hátha műtétre kerül a sor? Éva ezeket a napokat és éjeket atyja ágyánál
            töltötte - mosolygó arccal, rejtett kétségbeeséssel.</p>
				<p>S még el se mult ez az aggódás, amikor az orvos tüdőgyulladástól tartott. Lassan-lassan
            mégis jobbra fordult az állapot. Most már sok-sok rémekkel teli szörnyű nap után,
            annyira jutottak, hogy kivihették a beteget a két tölgyfa alá; oda, ahonnan nagy
            messzeséget kereső szomorú tekintete a halványan kéklő hegyláncot láthatta.</p>
				<p>- Vajjon mi történik ott?! - mutatott délnyugat felé. Majd, leányához intézve szavait: -
            Nincs semmi hír?</p>
				<p>Éva hercegnő tagadólag intett. Miért mondja el amit néha napján Ádám kiolvasott neki a
            lapokból? Hiszen hiób-hír valamennyi. Szól Lormonniának súlyos megpróbáltatásáról,
            bolsevikik véres uralmáról, javak elkobzásáról. Chahuteau tobzódó kegyetlenségeiről; de
            szól legkivált a királyi család rejtélyes eltünéséről. Mindeddig csak az öreg Illina
            hercegnőt lelték meg hüséges komornájával együtt - meggyilkolva.</p>
				<p>- Amíg csak lehetséges - ne áruljunk el atyám előtt semmit, - mondta Ádámnak nem
            egyszer. Aztán, - magyarázatképen: - Nagy birtokaink vannak - vagy voltak? -
            Lormonniában, de csaknem biztosra vehetjük, ugyebár? hogy Chahuteau azokat is - mint
            sok másét - elsajátította. De mindez mellékes. Csak azt tudhatnám, hogy fivéremmel mi
            van?...</p>
				<p>Ádámot még mindig meg-megszállta a kétely; ezért - rejtett leselkedéssel - egyszer azt
            kérdezte: - Hogy hívják fivérét hercegnő?</p>
				<p>Pillanatnyi hallgatás után jött a felelet: - Erik Arnulfnak.</p>
				<p>- Csak ez az egy fivére van? - faggatódzott tovább.</p>
				<p>- Ő egyedül. De - vajjon megvan-e? - és könnyes szemek mélységes bánata kereste Ádám
            tekintetében a biztatást. Ádám azonban csak elkoptatott frázisokkal felelt.</p>
				<p>Úgy szeretett volna továbbkérdezni, megtudni, rájönni, hogy ez a szép teremtés, milyen
            érzelmekkel gondol Egador trónörökösre; rokonszenvvel? Szerelemmel? miért nem említi
            soha?...</p>
				<p>Hogy is lehet, hogy a lapok se beszélnek róla? Mintha csakis Chahuteau rémtettei
            érdekelhetnék a közönséget...</p>
				<p>A leány pedig az ő multjáról se kérdez. Soha. Semmit. Vajjon nem érzi, hogy ezzel egy
            láthatatlan falat von kettejük közé? Nem érzi amit Ádám, hogy ez a fal mennyi derüt,
            melegséget, színt von el az életükből? Vagy - mindezt - nem igényli?</p>
				<p>Pedig néha azt merem hinni, hogy nincsen terhére a társaságom - tünődik gyakran, olyan
            bátortalan sóvárgással, mint egy szerelmes iskolás fiú. Igen. Ádám. Az élettel
            meghasonlott remete.</p>
				<p>Így változott sorsa amióta az a nagy madár belezúgott lelki világának nagy
            hangtalanságába, és most már ott tart, hogy csak azok a percek, órák számítanak, amikor
            Évát láthatja, csak akkor boldog, ha a szavát hallja, ellenben, kimondhatatlan
            gyötrelmek, nyugtalanságok, lehangoltságok kínozzák valahányszor azt véli, hogy kedvét
            (lett légyen az bármily csekélységgel is) hiába kereste. Mert, bár Éva hercegnő soha
            egy pillantással sem árult el elégedetlenséget - azért mindég megérezte, ha hibázott.
            Éva hercegnőnek mindenre csak egy szava volt, az, hogy köszönöm. De ez az egy szó
            hányféle varázslattal bírt az ő ajkáról. Néha jutalmul adott bársonypalást volt az;
            puhán simuló. Néha virágról vállára szállt hímes szárnyú pille. Néha pedig, - mikor
            inkább könnyes szemek tekintete, sem mint piros ajkak mondják - olyan, mint menedéket
            kereső elárvult kis madár ijedt pihegése. Ádámnak, jutalmak jutalma valamennyi. Mégis,
            lenne valami boldogítóbb mindnél; ha egyszer azt hallhatná, hogy - kérem.</p>
				<p>Mert itt a nagy csoda! Ádám, - aki a világtól azért menekült el, mert életének roncsai
            közül csak az Én-t mentette ki teljes épségében, - sőt éppen mert csalódott, mert
            méltatlan sérelmek érték, - ítélte magát ez az Én, a világegyetemmel szemben sokkal
            fontosabbnak. Ám, attól a perctől kezdve, hogy májusi kék égből lángolva esett lábaihoz
            a sérült gépmadár és ezzel két emberi lénynek élete, halála egyedül az ő gondjaitól,
            ügyességétől, áldozatkészségétől függött, azóta az az Én, gyors egymásutánban hagyta el
            betegesen túltengett követeléseit és ma már, kezdett a másik végletbe esni, mert hiszen
            legszívesebben a szívét tette volna azon melegen, azon lüktetőn a leány életútjára.
            Taposson reá, ha arra van kedve, csak azoknak a kis lábaknak puhább legyen útja.</p>
				<p>Mindez a sok gondolat, átalakulás, vágy, tépelődés, öröm, mélyen elrejtve élte sokszoros
            életét a lelkében. Ajkát azonban csak olyan szavak hagyták el, éppen csak olyanok - mint
            aminőkre felelt.</p>
				<p>Az élet pedig, folyt körülöttük tovább.</p>
				<p>Az öreg herceg most már kezdett sok minden iránt érdeklődni. Egyszer azt kérdezte, hogy
            minő országban és hol van. Máskor azt, hogy mit hozott itt és mit vitt háború és béke.
            Egyszer pedig, mikor ismét ott gyülekeztek körülte a nagy tölgyek alatt, azt a meglepő
            kérdést tette hogy: - roskadtak-e újabban trónok, királyságok össze?</p>
				<p>- Igen, - vallotta Éva némi habozás után. - A Schüttlandi.</p>
				<p>- Úgy? - Róbert Ottó...</p>
				<p>...elmenekült.</p>
				<p>- Kár. (Ezt nagyon őszintén; kihallszott belőle, hogy régi vágy sugallta), majd tovább
            kérdezett: - És, királyt, vagy fejedelmet hívtak-e már valamely országba vissza?</p>
				<p>- Nem. Még egyetlen egyben sem és a hercegnő hangja érdes volt, szinte visszatetsző,
            amikor ezt mondta.</p>
				<p>Ádám legott Lormonnia trónörökösére gondolt és életében először talált enyhítő
            lehetőségeket forradalmárok viselkedésében... (mert, hátha szereti?... mardosott szívébe
            a féltékenység). Hangosan azonban azt mondta, hogy: - Chahuteau ellen úgy tudom,
            tegnapelőtt merényletet követtek el.</p>
				<p>Ám e szóra, mind két vendégén leírhatatlan izgalom vett erőt.</p>
				<p>- Meghalt? - kiáltottak egyszerre fellángoló tekintettel lesve a választ.</p>
				<p>Ádám csaknem úgy érezte, hogy bűnrészes, amikor kénytelen volt azt felelni, hogy:
            nem.</p>
				<p>- Kár, - mormolta most ismét a beteg és csalódottan hanyatlott vissza párnáira. Éva
            azonban, egészen Ádámhoz fordulva, halkan kérdezte: - Ki volt a merénylő? nem tudja?</p>
				<p>- A lap szerint valami Porrechos nevű ember.</p>
				<p>A leányon újra nagy felindulás vett erőt. - José Porrechos?</p>
				<p>- Igen. Egador trónörökös tejtestvére. Tud róla?</p>
				<p>- Hogyne, hogyne... (némi habozás után) Gyermekkoromban sokat láttam.</p>
				<p>- Elfogták? - szólt közbe a herceg alig hallhatón.</p>
				<p>- Nem. Úgy írják legalább, hogy elmenekült... sokan segíthették.</p>
				<p>- Tehát a hangulat?...</p>
				<p>- Inkább királypárti. Természetesen ismét csak az újságok híradása szerint.</p>
				<p>Éva felugrott helyéről. - Nem bírok ülve maradni.</p>
				<p>- Elhiszem - sóhajtott a herceg. - Bár én is használhatnám már lábaimat. De mikor lesz
            az?!</p>
				<p>- Az orvos azt mondta, hogyha minden jól megy, négy-öt hét mulva...</p>
				<p>- Négy-öt hét? Hol van az még! De te, gyermekem, használd fel ezt a jó időt és menj. Még
            úgy se jártad be ezeket a szép erdőket, pedig tudom, vágytál reá. Hallen gróf, -
            leányomat gondjaira bízom.</p>
				<p>Néhány perccel később már az Ádám sátra mellett haladtak el. A vadrózsa-bokrok csupa
            ragyogón rózsaszín virággal voltak tele.</p>
				<p>- Mily szépek! Nézze! - lelkesedett a hercegnő.</p>
				<p>- Látom. Virágcsókok, - nemde?</p>
				<p>- «Alpenglühn» - sietett egy más hasonlattal Éva.</p>
				<p>- Azzal a különbséggel, - fűzte tovább a tréfát Ádám, - hogy ennek közelében nem sasok
            tanyáznak, hanem fülemülék.</p>
				<p>- Mennyivel jobb így.</p>
				<p>- Nem rokonszenvez a sasokkal?</p>
				<p>- Sőt. De éppen azért tudom, hogy ma már milyen nagyon sajnálatra méltók.</p>
				<p>- A sasok?</p>
				<p>- És a hozzájuk hasonlók.</p>
				<p>- Mondjuk: a királyok?</p>
				<p>- Mondjuk a királyok.</p>
				<p>Ágak állták útjukat, azon át kellett valahogy jutni; de most már benn voltak az erdőben,
            ahol százados bükkfa lombok boltívtől boltívhez fonódva csipkéződtek felettük.</p>
				<p>- Hasonlatát nem egészen értem, - vette fel újra a szót Ádám, - már mint a sasok
            oldaláról nem. Hisz azok éppen úgy élhetnek, ahogy eddig éltek, a messzeségekben, a
            magasságokban, mint a megközelíthetetlen fenségnek jelképei.</p>
				<p>- De hol van ma már amit jelképezzenek? - kiáltott Éva keserűn. - Hol van a királyok
            fensége? hol a trónok magassága? messzesége? elérhetetlensége? mikor akiket megillettek,
            azokat tucatszámra űzték el onnan, s tették könyöradományokból élő földönfutókká? Mit
            jelképezzenek ma már a sasok? mondja kérem mit?</p>
				<p>- Mindez igaz, de nem fáj a sasoknak, - felelt Ádám nevetve.</p>
				<p>Éva titkon egy könnyet törült szeméből, aztán ő is elmosolyodott.</p>
				<p>- Nem tudom! - mondta aztán tréfás komolysággal, - mert ha megkérdenők, hogyan esik
            nekik, akik eddig, világ kezdete óta, elösmerten a lég egyedurai voltak, hogyan esik ott
            fent a napsugarakkal telített elérhetetlenségek régióiban, ma már lépten-nyomon holmi
            kattogó, füstölgő, jött-ment gépszörnyeteggel találkozni? versenyezni? alul maradni?...
            kérdezné csak meg! tudom meghallaná, hogy a mai felfordulás még a sasok életrendjében is
            nagy eltolódásokat jelent.</p>
				<p>Megértőn mosolyogtak össze, aztán, rég lehullt falevelek zizzenő, puha szőnyegén jó
            darabig haladtak elgondolkozott szótlanságban. Egyszerre csak az a szőnyeg, fakóból
            rőtre változott. Fenyvesbe értek.</p>
				<p>Most egy kis patak állta útjokat. Irányt változtattak tehát, de alig jutottak túl egy
            fiatalos sűrűjén, mikor Éva meglepetve mutatott arra, ahol a megritkult szálaserdő
            ágától-gallyától kisebb-nagyobb keretelés százaiba osztva, elképzelhetetlenül puha,
            olvadó zöldek, kékek, sárgák, színskáláján át fel a lángoló rubintig, le az
            ibolyasötétig világított, ragyogott a nyugati ég.</p>
				<p>- Be szép!</p>
				<p>- Góth kathedrális magasztos ablaka. Nemde?</p>
				<p>- Tökéletesen.</p>
				<p>Áhítatos csendben merültek el nézésében.</p>
				<p>Felettük selymesen susogtak a fák és valahol messze, egy szürke rigó napsugárhurokat
            pengetőn, bátor meggyőződéssel dicsőitette az életet, ezalatt mellettük félénk
            meglapulással egérke surrant.</p>
				<p>- Isten békéje... - mondta Éva halkan és szíve csordultig megtelt örömmel.</p>
				<p>Egy más alkalommal arra vették útjokat, ahol valaha, sok-sok idővel ezelőtt aranykutatók
            járhattak. Itt satnya volt a növényzet és agyagos, köves talajon nem könnyű a járás, de
            a dombtető mindennél szebb kilátást igért.</p>
				<p>- Mikor utoljára voltam erre, - mondta Ádám, sok mindenféle állat nyomára leltem.</p>
				<p>- Igazán?... Például?</p>
				<p>- Vaddisznó, őz, medve...</p>
				<p>- Medve?... és a leány szeme érdeklődéssel csillant. Bár ma is találnánk.</p>
				<p>- Nem félne?</p>
				<p>- Félni? Dehogy...</p>
				<p>- Ilyenkor nem is támad, ha csak fiait nem bántják.</p>
				<p>- Nézze - kiáltott a hercegnő, - máris mennyi nyom. Ez például, milyen állaté?</p>
				<p>- Ez a pici?... Úgy hiszem menyété.</p>
				<p>- És ez? és ez?... Nem ott,... itt... Ez, meg ez?... és arra is mutatott, ahol a puha
            agyagba, szeszélyes mintákat képezve, számtalan különböző alakú bemélyedés látszott.</p>
				<p>- Ez?... Őz. Ez pedig - róka.</p>
				<p>- Mulatságos! Hát ez... meg ez...</p>
				<p>- Istenemre! medve!</p>
				<p>- Medve? nagy medve? - Éva máris letérdelt, hogy jobban láthassa.</p>
				<p>- Igen. Ez az. De itt... nézze... ez egy nagyon is kis bocsnak a nyoma.</p>
				<p>- Bocs?... Igazán bocs? - Be jó volna látni!</p>
				<p>- Ne kívánja hercegnő; sőt, szeretném ha visszafordulnánk, mert az anyaállat se lehet
            még messze.</p>
				<p>Éva könnyelműn vont vállat és mivel egy bokor előtt érett szamócát pillantott meg,
            feledve a medvéket, máris azt szedegette.</p>
				<p>Nemsokára mindketten teljesen belemerültek az eprészés gyönyörébe. Fatörzstől-fatörzshöz
            sietve hajladoztak, örvendeztek, csemegéztek. Észre se vették, hogy milyen messze
            elbarangoltak attól a vízmosástól, mely a mesgyét pótolta. Egyszerre csak, egy 10-12
            méter szélességű és négy-öt méter mélységű gödör, vagyis inkább tölcsér állta útjokat.
            Nagyon régen áshatták, mert alja sűrűn volt borókával benőve. De lépcsőzetes oldalán,
            mindenütt - ahol nem a szeder burjánzott - újra csak eprek csábító sokasága kínálkozott.
            Éva egy fűz gallyába kapaszkodva, ereszkedett lejebb.</p>
				<p>- Nem tanácslom! - figyelmeztette Ádám - az ilyen helyen kigyó is lehet.</p>
				<p>- Csakhogy a szamóca itt szebb, mint másutt.</p>
				<p>- Akkor engedje meg, hogy én...</p>
				<p>- Nem. Magam akarok értök... de nem fejezhette be a mondást, mert e pillanatban nagyot
            reccsent az ág és Éva feltartózhatlanul csúszott csaknem egy méterrel lejebb, egyben
            magával vonva a lazán fekvő kavicsok özönét. Ádám igyekezett melléje jutni, de bár az
            sikerült is, mindaddig nem segíthetett rajta, míg maga is támpontot nem lelt. Végre egy
            kiálló gyökérhez vetette lábát.</p>
				<p>- Most! - kiáltott és kezök összekapcsolódott, ám ekkor figyelmük két irányba
            terelődött. Egyfelől a tölcsér aljára, ahol egy erősen mozgó bokor alól fájdalmas
            nyöszörgés hatolt hozzájuk és a gödör szemközti peremére, ahonnan bömbölésbe csapó
            dörmögés fagyasztotta meg vérüket.</p>
				<p>- Meneküljön!... súgta Ádám és hirtelen elhatározással egy fokkal lejjebb ereszkedett,
            hogy a biztos támpontot - melyen eddig álltak - egészen Évának engedje át. De az meg se
            mozdult, hanem igenis azt kérdezte hogy - és ön? - közben mindkettőnek tekintete a
            tölcsér túlsó peremére tapadt, ahol e percben tűnt fel a medve borzalmas alakja.</p>
				<p>- Meneküljön!... ismételte Ádám, aki érezte hogy lába alatt omlani kezd a föld, de Éva
            csak fejét rázta.</p>
				<p>Egyelőre az a gyökér, melyhez lábukat vetették erősen állt, de felettük másfél méternél
            magasabb beszakadt laza föld, alattuk a folyton síró kis bocs és ott, szemben a
            felizgult, orditozó fenevad. Ha megkerüli a tölcsért,... ha reájuk tör...</p>
				<p>Villámgyorsan cikáztak a gondolatok, a mérlegelések, a remények és kétségek agyukban.
            Ádám el volt tökélve, hogy ha az állat támad, ő elébe veti magát, hogy ezzel időt adjon
            a leánynak a menekülésre; az pedig ezalatt megfogadta, hogy egy lépést sem távozik
            mellőle, ezért, mikor Ádám ismét azt súgta, azt könyörögte, hogy «meneküljön» ő
            egyszerüen - leült.</p>
				<p>- Mit csinál? - lehelte feléje a fiatal ember rémült meglepetéssel, - mit csinál?</p>
				<p>- Várok.</p>
				<p>- Vár? Mit vár?</p>
				<p>- Esetleg a halált, mindenesetre azt, hogy ön mellém üljön - jött a még meglepőbb
            felelet. Mikor pedig egymás mellett szorongtak azokon a hosszú elágazó gyökereken,
            figyelmük ismét csak a tőlük alig pár lépésnyire ide-oda szimatoló, tapogató medvére
            irányult. Egyszer csak Éva, hirtelen elhatározással egy jókora követ feszített ki maga
            mellől az agyagból és mielőtt Ádám meggátolhatta volna, célzott és odadobta, ahol a
            tölcsér legalján, folyton mozgó ágak, lombok mutatták a bocs hollétét.</p>
				<p>Egy szempillantásnyi várakozás, aztán csaknem gyermeksíráshoz hasonló feljajdulás
            jelezte, hogy a kő talált. Ám e hangra, szörnyű ordítás felelt és az anyamedve miután
            két lábra állva mintegy tétovázott, hogy az ellenséget semmisítse-e meg előbb, vagy
            gyermekét becézze? - de aztán mégis az utóbbit vélte fontosabbnak, mert ime, hirtelen
            gombolyaggá hömpörödött és ledobta magát a mélybe.</p>
				<p>Még csak azt látták, hogy a kis bocs milyen mohón siet anyjához s hogy panaszol,
            méltatlankodik, addig a percig, amíg szája a telt emlőhöz nem ért, de ekkor mintegy
            varázslatra nála is, csak úgy, mint hasonló esetben az emberek kicsinyeinél, legott
            feledve lett minden sérelem...</p>
				<p>- De most... Most... aztán igazán - meneküljünk! - súgta Éva és indától indához csúszva,
            fogózkodva, ügyes, szívós izomerővel küzdötte fel magát a tölcsér peremére. Ádám nyomon
            követte. Mikor pedig kint voltak a tölcsérből, Ádám egy messze zöldelő vad körtefa
            irányába mutatott.</p>
				<p>- Tud fára mászni? Éva futás közben, csak fejével intett, hogy igen.</p>
				<p>De erre nem került sor, mert még el sem érték, amikor víg füttyszó üté meg fülüket.</p>
				<p>- Nézze, nézze, - favágók jönnek - kiáltott a leány megkönnyebbülve.</p>
				<p>- Tényleg. És jól látom? mindeniknél balta és fűrész.</p>
				<p>- Az egyiknek ráadásul még egy hosszú kés is van az övében.</p>
				<p>Nevetve néztek egymásra. Milyen messze járt már az ijedtség tőlük!</p>
				<p>De most az oláhok éppen arra kanyarodtak, ahonnan ők jöttek.</p>
				<p>- Akadályozza meg, - mondta Éva.</p>
				<p>- Akadályozzak meg, - mit?</p>
				<p>- Hogy ne menjenek a gödörhöz.</p>
				<p>- Ne?</p>
				<p>A leány türelmetlenül dobbantott lábával.</p>
				<p>- Persze, hogy ne!... Akadályozza meg hamar, hamar...</p>
				<p>- Mit?</p>
				<p>- Ejh hát nem érti? Nem akarom hogy a kis bocs ozsonnázását zavarják...</p>
				<p>Ádám tehát - mit is tehetett volna egyebet? - sietve elállta a legények útját és élénk
            arcjátékkal és kézmozdulatokkal bizonyítgatta, hogy ott... igen ott... a galagonyabokron
            túl, egy gödör van és abban ott leselkedik az ördög, a tüzes szemü «draku» és jaj annak,
            aki közelébe merészkedik!...</p>
				<p>A tulsó domb felől éppen tompa ütések zaja érkezett hozzájuk.</p>
				<p>- Mi ez? - kérdezte Éva.</p>
				<p>- Odaát ma kezdik tarolni az erdőt - adta meg a választ az egyik favágó (magyar volt, s
            az egyetlen, aki nem szaladt el az ördög említésére).</p>
				<p>- Tarolják az erdőt. - Be kár... Muszáj?</p>
				<p>- Valószínűleg - mondta Ádám. Háború után vagyunk, annak aratása sok millió emberélet, a
            békéé - sajnos, - sok millió szálfa. De azért annak az erdőnek egy biztonságban élő
            uralkodóját mégis bemutathatom, ha ugyan nem kíván inkább hazamenni hercegnő.</p>
				<p>- Nem. Dehogy. Csak menjünk az uralkodóhoz...</p>
				<p>Most egy hepe-hupás mesgyét fedeztek fel, azon igyekeztek a völgyön átjutni. Nemsokára
            sűrű bokrok zárták őket körül, de abból kivergődve, rövid félóra alatt egy fennsíkra
            jutottak.</p>
				<p>- Van fogalma, hol vagyunk tulajdonképen?</p>
				<p>- Hogyne. Annál inkább, mert nézzen csak kissé jobbra hercegnő, ott van a nagy fa,
            amelyről beszéltem.</p>
				<p>- De hisz ez gyönyörü!</p>
				<p>- Meghiszem azt!</p>
				<p>- S milyen ép...</p>
				<p>- Igen. Látszik rajta, hogy évszázadokra van berendezkedve, ugyebár?</p>
				<p>- Reménylem, még csak kora ifjúságát éli?...</p>
				<p>- Mindenesetre még sok, nagyon sok esztendőt érhet.</p>
				<p>- Adja Ég! Nézze, milyen biztos fenséggel áll. Igazán azt hihetnők - tudatában van
            annak, hogy az egész erdőben egy sincs olyan magas, mint ő.</p>
				<p>- De mennyire! Sőt, olyan nagy nyugalom nyilvánul nagy tökéletességében, mintha a saját
            erejében is: tudatosan bíznék...</p>
				<p>- Igen, igen, igen! Hogy fogja érdekelni atyámat, ha róla beszélünk.</p>
				<p>- Megvalljak valamit? - Ez a fa, valahogy rögtön őt juttatta eszembe.</p>
				<p>Válaszképen felragyogó szemek üdvözölték, aztán Éva társát megelőzve sietett a fához.
            Ellenállhatatlan vágyat érzett közelébe jutni, törzséhez simulni, megsimogatni. Ám,
            amint kezét gyengéden a kérgére tette, elsápadva, halk sikoltással kapta el azt
            onnan.</p>
				<p>Ádám egy szempillantás alatt mellette volt.</p>
				<p>- Mi az? Megsérült? - kérdezte aggódva.</p>
				<p>- Ha csak az lenne! de rosszabb, sokkal rosszabb annál! Nézzen ide,
            ez a mély seb, amely itt tátong ez... mert nemde? - ez a favágók jele?... Ezt a
            fát tehát, halálra ítélték.</p>
				<p>Ádám csak azt látta, hogy azokat a gyönyörű szemeket könnyek fátyolozzák, ezért kezét ő
            is a kéregre téve: - Legyen nyugodt hercegnő, - mondta csaknem ünnepélyesen. -
           Ez a fa nem lesz kivágva.</p>
				<p>- Az öné?</p>
				<p>- Még nem, de... tovább nem mondta, nem is volt reá szükség, hisz a tengerzöld szemek
            ragyogásában újra derűt látott.</p>
				<p>Babonás örömmel határozta el azonban, hogy ennek a fának a megmentéséért nem
            papírkoronával, hanem rejtett kincseiből kiválasztott arannyal fog fizetni. Igen.
            Csakis azzal.</p>
				<p>Felettük vadgalamb szólalt meg. Éva nevetve kiáltott fel hozzá:</p>
				<p>- Ne panaszkodj mindég, kis bohó! Inkább köszönd meg ennek a jó, jó bácsinak, hogy
            megmenti az otthonodat. Majd elboruló arccal, mély sóhajtással: - Ha az én otthonomat
            is így vissza lehetne vásárolni!... De, fájdalom, ez
            lehetetlen.</p>
				<p>- Olyan becsületesnek tartja Chahuteaut?</p>
				<p>Éva csak a fejét rázta.</p>
				<p>- Az én otthonom és az én hazám egy, - mondta alig hallhatón.</p>
				<p>Ádám felneszelt. Ha most megtudhatná...</p>
				<p>- Bármely nap változhat a helyzet, - mondta tehát. - És tegyük fel, hogy a trónörökös
            máról-holnapra...</p>
				<p>- De hol a trónörökös?! - vágott szavába a leány feljajdulva, -
            Hol van? Miért nincs róla hír? Miért?...</p>
				<p>Ádám szívében ismét, - mint már annyiszor - mérgezett nyílként hatott ez a felsírás.</p>
				<p>- Ennyire szereti? - siklott ki ajkán és sóvárogva, kérve, titkot elárulón, nézett a
            leányra.</p>
				<p>Éva kiegyenesedett.</p>
				<p>- Őt szeretni, részemről, hogy úgy mondjam: hitvallás volt mindig. Ezzel nőttem fel.
            Erre tanítottak. Ez adott tartalmat az életemnek. - Majd halkabban, szomorú megadással:
            - Persze, én nem is kérhetem tőle, hogy ő is ilyen érzelmekkel legyen irántam...</p>
				<p>Mi ez? Vallomás? De ha viszonzatlan szerelem sugalná ezeket a szavakat, lehetnének
            ennyire minden keserűségtől mentesek?...</p>
				<p>Ádám minden önfegyelmet feledve, izgatottan állott elébe:</p>
				<p>- Egy szót hercegnő. Csak egyetlen egyet...</p>
				<p>De Éva, mialatt keze ösztönszerüleg támaszt keresve a nagy tölgyfa kérgéhez tapadt, egy
            pillanatig néma maradt. Mi késztette reá?</p>
				<p>Közönye? irgalma? avagy - ébredő érzelmek?</p>
				<p>Nagy Isten, ha ez lehetséges volna! - Ezek a gondolatok tolongtak
            Ádám agyában, míg a válasz késett. De végre megjött az, remegő ajakról, földre néző
            szemmel:</p>
				<p>- Vannak szerencsétlen emberi lények, Hallen gróf, akiknek nem szabad szeretni...</p>
				<p>- Lehetnek. Apácák. Elnyomorodottak. Bűntől fertőzöttek. Mit tudom én, kik még... De mi
            közünk hozzájuk... Mi köze ezekhez önnek - Éva...</p>
				<p>Csend.</p>
				<p>Mintha ez az így, jelző nélkül, így birtokba vevősen kimondott név az egész erdőt a
            rémület béklyóiba verte volna. A vadgalamb messze repült tőlük. A rigó abbahagyta dalát,
            egy nagy garral feléjök zúgó bogár sietett a fűbe esni, hogy mielőbb eltűnjék, semmivé
            váljék, - legalább ők ketten így érezték. Mindez, mindez - válasz Ádámnak!</p>
				<p>- Alkonyodik - mondta Éva tompa, színtelen hangon és fel se tekintve - mintha egyedül
            lenne, - indult azon az úton, amelyen idejöttek.</p>
				<p>- Nem felel?... Haragszik?... Mondja... mi a vétkem?... kérlelte Ádám, aki nyomon
            követte. De a leány most már futvást menekült, - tőle. Vagy önmagától?...</p>
				<p>Ezután napokig nem mozdult atyja mellől, sőt amennyire feltünés nélkül tehette, még az
            Ádámmal való beszélgetést is kerülte.</p>
				<p>Mégis úgy hozta a helyzet, hogy a beteg körül gyakran találkoztak. Ilyenkor szinte
            versenyeztek, hogy ki szolgálja ki az öreget jobban. Ádám - mert tudta, hogy örömet
            okoz vele, - ritka szép virágokat hordott - ég tudja honnan - össze, vagy pedig
            felváltva olvastak fel neki.</p>
				<p>Az orvos néha hírlapokat is hozott. Egy alkalommal ismét óriás ritkított betűk
            feketéltek bennök.</p>
				<p>- «Lormonnia» - olvasta Éva és kérdőn nézett Ádámra. De ez, alighogy szeme végig futott
            a szenzációnak szánt tudósításon, máris sietett hazugsághoz folyamodni.</p>
				<p>- Semmi érdekes - nevetgélt - csak az, hogy... hogy... Igen. Hogy a nemzeti bankot
            felrobbantották a forradalmárok.</p>
				<p>Pedig - egészen más állt azokban a lapokban. Beszéltek Chahuteau lassú haldoklásáról,
            Porrechos elmeneküléséről, de mindenekelőtt a trónörökös állítólagos
            meggyilkoltatásáról, melynek híre még nincs ugyan megerősítve, mert ott történt valahol
            messze, Cimézia járatlan hegyeiben, de a szórványosan szállingó híradások mégis nagyon
            aggasztók.</p>
				<p>Hogy beszéljek erről? - tépelődött Ádám, mialatt szája egészen más mindent mondott. Hisz
            mindez még csak feltevés. De ha való lenne is, - nem említhetem e nagy beteg előtt, aki
            a trónörökös szintén fanatikus hívének látszik. (Óh, ez a «szintén»! be nagyon is nagy
            fájdalmat váltott ki a lelke legmélyén!)</p>
				<p>Remegve gondolt arra, hogy a leánnyal előbb-utóbb feltétlen közölni kell a halálhírt; és
            gyűlölte önmagát, mert érezte, hogy tettetni fogja a megilletődést és részvétet. Csak
            legalább jól sikerüljön a tettetés...</p>
				<p>Hogy feltűnő ne legyen, várt a délutánig, de ekkor, egy piros pokrócot csatolt az öreg
            szürke hátára és mintha teljesen megfeledkezett volna arról, hogy Éva több mint egy hét
            óta minden kirándulási indítványát makacsul visszautasította, egyszerűen elővezette a
            lovat és így szólt a leányhoz és atyjához intézve szavait:</p>
				<p>- A napokban kócsagfészkekre leltem. A kicsinyek olyan mulatságosak! Úgy gondolom,
            érdekelni fogja a hercegnőt; de mivel az út hosszú is, sáros is odáig, parancsoljon
            Mohikán hátára felülni.</p>
				<p>Éva zavarral, határozatlanul nézett atyjára:</p>
				<p>- Úgy-e, jobb ha melletted maradok, - súgta - hiszen ha elmennék, nem tudnók ma
            befejezni ezt a könyvet, pedig nagyon érdekel, úgy-e nagyon?</p>
				<p>- Köszönöm kis leányom, de csak eredj. Képzeld, kócsagfészkek!... Ritka látvány... magam
            is kíváncsi volnék reájuk, mondhatom.</p>
				<p>- De... - kezdte Éva, hanem a beteg idegesen intett. - Ádám pedig sietve tett egy
            látcsövet az ágyra:</p>
				<p>- Ezzel folyton szemmel tarthat bennünket hercegséged, - mondta és volt valami
            hangjában, ami Évát arra késztette, hogy bocsánatkérőn, megbocsátón keresse tekintetét,
            majd pedig a gyakorlott lovas könnyedségével pattant a kis ló hátára.</p>
				<p>- Milyen jól megy az öreg, - örvendezett, - mert egyszerre különös jó kedve támadt, -
            mondja - kérdezte kísérőjét, aki biztos, kinyujtott igazi vándorlépéssel haladt mellette
            - mondja, - ha nagyon szépen megkérném ezt a cócót, - talán még vágtatni is tudna?</p>
				<p>- Feltétlenül. De majd csak a síkon.</p>
				<p>- Régen vette?</p>
				<p>- Sose vettem. Ő szegény, az én egykori ménesem utolsó Mohikánja.</p>
				<p>- Ezért: Mohikán?</p>
				<p>- Ezért.</p>
				<p>Ádám kezdett gépiesen felelgetni, mert vaskapocsként szorította agyát a kérdés: hogyan
            adja tudtára a leánynak mindazt, ami ki fogja oltani szemében a ragyogást, hangjából a
            derűt, ajkáról a mosolyt; és még ennél is súlyosabb, - a kiszámíthatatlanságig
            súlyosabb - következménye lehet? Hogy kiáltsa oda ezen a gyönyörű júniusi napon,
            amikor körülöttük minden a diadalmas élet dicsőítését zengi, vagy hogy suttogja gonosz
            ünneprontó módján azt, hogy Egador királyi herceg halott? - Éppen ezért, minduntalan
            alkudozott magával «Még nem». Csak ha azt a fát, ott, elhaladjuk.» - Azt elérve azonban,
            - mint ahogy madár száll néha a vándor mellett, bokorról-bokorra előzgetve jöttét és
            újra és újra valamivel tovább röppenve, - így ő is mindig csak odább-odább tolta a
            nyilatkozás pillanatát. Éva pedig gyanútlanul beszélt, nevetett, közvetlenebbül,
            vidámabban mint valaha.</p>
				<p>Máskor ez milyen boldoggá tette volna Ádámot; de most annál jobban szorongatta lelkét,
            hiszen amennyire idegenkedett attól, hogy a leánynak bánatot okozzon, annyira be kellett
            magának vallani, hogy nagy megnyugvására van az, hogy vetélytársa nincs többé.</p>
				<p>A kis ló ezalatt becsülettel, örömmel lépkedett előre. Egyszerre csak útjok egy olyan
            pontjához értek, ahol virágzó bokrok alján kövér haragos zöld füvek hajladoztak.</p>
				<p>- Nézze, nézze, milyen meggyőződéssel bólogat feléjük Mohikán - nevetett Éva és választ
            se várva, legott arra irányította paripáját; itt lecsúszott róla és gyakorlott kézzel
            vette ki szájából a zabolát. - Na most kis öregem, légy tökéletesen, de tökéletesen
            boldog! - mondta - mialatt nyakát veregette.</p>
				<p>- Hercegnő, elkésünk! Messze még a tó tulsó vége, nagyon - nógatta Ádám. De tréfás
            dacoskodással jött a válasz: - Miért siessünk? - aztán, egyszerre egészen másképen,
            most halkan, félénk simulással a hangjában:</p>
				<p>- Gróf Hallen.</p>
				<p>- Parancsol hercegnő?</p>
				<p>- Nem hercegnő... Éva.</p>
				<p>Jól hallotta-e? Ádám szíve nagyot dobbant, de azért gőgösen felelte:</p>
				<p>- Bocsánat! Tudom a leckémet. Igérem, hogy többé nem felejtem soha, hogy számomra -
            hercegnő.</p>
				<p>A leány elébe állt s úgy nézett fel reá:</p>
				<p>- Miért makacskodik?</p>
				<p>- Mert nincsen jogom...</p>
				<p>- És ha megadnám?... - még közelebb lépett. - És ha megvallanám, hogy sokat, nagyon
            sokat tépelődtem ezen az elmult héten - és vergődésem, kétkedésem mind, mind arra
            tanított, hogy nekem most már minden mellékes, csak ön ne nehezteljen reám, csak azt
            halljam mégegyszer... azt, hogy...</p>
				<p>- ...Éva??</p>
				<p>Tengerzöld szemek felragyogva néztek reá és feledve lett minden. Feledve az elmult napok
            gyötrelme; egy másik asszony neve; a jövő titkai. Minden. Csak a jelen élt, lüktetett,
            diadalmaskodott napsugaras nyárban, pillangó szárnyában, madarak dalában, két szerelmes
            szívnek csókvallomásában.</p>
				<p>Meddig álltak ott, egymást átölelve, szerelmükről suttogva, ők maguk se tudták. Mégis,
            mikor egy varjucsapat nagy károgással kezdett felettük keringeni, a leány összerettenve
            bontakozott ki az ölelő karokból.</p>
				<p>- Menjünk, - mondta bátortalanul.</p>
				<p>- Nem, ne még!</p>
				<p>Szófogadón ült le egy kidőlt fa hosszan elnyúló törzsére, de aztán ő kérte Ádámot,
            hogy:</p>
				<p>- Jöjjön ide mellém. Sok, sok mindent kell elmondanom, megvallanom magának...</p>
				<p>- Csak egyet: szeretsz?</p>
				<p>Válaszképen újabb csóközön, de Éva mégis csak - nevetve is, komolyan is - elhúzódott
            tőle:</p>
				<p>- Első pillanattól. Amint - ott lent, a tó partjánál - megpillantottam magát. Pedig huh!
            milyen ridegen, milyen ellenségesen nézett akkor reám.</p>
				<p>És mindennek dacára, tudtam; igen, egészen bizonyosan tudtam, hogy - maga, vagy senki. -
            Bizony. Úgy-e csodálatos?</p>
				<p>- Nagyon. De annak, hogy ez a tóbeli eset történt, imhol éppen ma van két hónapja és
            azóta maga volt az, aki ridegen és ellenségesen nézett reám mindég, mindég. Igenis
            maga...</p>
				<p>Éva megmagyarázhatlan hirtelen elszomorodással hajtotta fejét az Ádám vállára.</p>
				<p>- Valaha, - nem lehetetlen, hogy mind a ketten vissza fogjuk sírni azt az időt, amikor
            nem is nagyon fájt nekünk az a gondolat, hogy ellenségek vagyunk: súgta
            titokzatosan.</p>
				<p>- Ugyan, ugyan?... nevetett Ádám. De a leány tovább beszélt:</p>
				<p>- Higyje el, nagy szerencsétlenséggel fizethetjük meg ezt a mai napot; s mivel ez mindég
            világos volt előttem, igyekeztem lakatot tenni a számra, fátyolt a szememre, béklyót a
            karomra...</p>
				<p>- S hagyott engem kétség és bizonytalanság között, - mint kis csónakján a jégtáblák
            között vergődő halászt - dideregni, fázni... Hát eljárás ez? Mondja? Mindég ilyen
            kegyetlen?...</p>
				<p>- Azt hittem, muszáj - vallotta Éva bűnbánón, - de ma rájöttem, hogy nincs muszáj.
            Reménylem atyámat is meggyőzhetjük erről.</p>
				<p>- Szépséges mindenem, úgy-e meggyőzhetjük? Úgy-e így akarja.</p>
				<p>Éva némán intett igent, aztán kezük összeforrott, fejük összehajlott újra. Úgy ültek ott
            sokáig.</p>
				<p>Felettük nyíló hársfa képezett illatozó sátrat. És sok-sok év után is arra emlékeztek,
            hogy a lelküket akkor betöltő, boldogító érzések valahogy, mintha eggyé váltak volna
            hársvirágok illatával. Illatos hársvirágok milliói között bujkáló, röpködő, csillogó
            bogárkák boldog zsongásával.</p>
				<p>- Mit gondol? - kérdezte végre Éva - várnak a kócsagok?</p>
				<p>Ádám lassú vállvonítással felelt és nem mozdult helyéről. Éva is elhallgatott újra.
            Olyan jó volt így, a világon kívül állón s a nagy mindenséggel mégis összeforrva,
            szívükben csupa napsugárral, vágy nélkül, akarat nélkül, egymás tekintetében kincsekre
            lelve, szótlan megértéssel, világosságban, tisztaságban, fényességben, egymás mellett
            ülni.</p>
				<p>Bizony nem is ők, hanem a tökéletesen elfeledett Mohikán sokalta meg az órák ilyetén
            pergését; ezért, mikor újra csak azt látta, hogy egy szőke leány fej, egy barna férfi
            fejhez hajlik, sunyi elhatározással egyszer csak a válluk felett a maga bozontos nagy
            fehér fejét dugta ki zord válaszfalképen.</p>
				<p>Felriadva, hangos nevetéssel ugrottak fel a fiatalok.</p>
				<p>- Csúf vén ünneprontó! - zsémbelődött Éva, de azért mégis homlokon csókolta az öreget és
            szófogadón helyezkedett vissza a piros pokrócra.</p>
				<p>Odalenn az opalizáló tó partján pedig, a nád, sás és hinár birodalmában, hófehér
            kócsagok örökké gyanakvó hada, megzavarás nélkül becézhették mindég éhes, pelyhes
            fiókáikat, mert lám, kiváncsiskodó emberfia sohase jutott a közelükbe.</p>
				<p>De elmaradt még valami más is: az Ádám híradása. Gyávának érezte magát ehhez. Nem vitte
            reá a lélek, hogy szerelmének első diadalmas napját azzal a rettenetes hírrel
            sötétítse.</p>
				<p>Hátha nem is igaz, amit a trónörökös meggyilkolásáról írtak? - mentegetődzött önmaga
            előtt. A lap is fenntartással közölte. Nos, akkor, miért költögetni szunnyadó rémeket?
            Miért?</p>
				<p>Éva ezalatt, áradozó gyönyörűséggel szőtte, fonta szép terveit, egyiket a másik
            után.</p>
				<p>- Mert atyám nem fogja ellenezni, hogy azé legyek, akit választottam, - mondta valamivel
            nyomatékosabban, mint tette volna, ha egészen biztosan hiszi, amit hinni kívánt. - Miért
            is ellenezné? Nemde? Hiszen egy leány akinek fivére van, nem is számít. Ugyebár?</p>
				<p>- Attól függ! - nevetett Ádám.</p>
				<p>- De higyje el, hogy nem számít, - makacskodott a leány. - Alapjában tehát, cseppet se
            fontos, hogy éppen csak ehhez, vagy ahhoz a... a... herceghez menjek férjhez és... gróf
            Hallen Ádámné! - Ugye szépen hangzik?...</p>
				<p>Boldog mosolyokkal felelgettek egymásnak és az útkeresést Mohikánra bízták.</p>
				<p>A hálátlanok! Szinte rossz néven vették tőle, hogy késedelem nélkül oldja meg e
            feladatát. Olyan jól esett volna még az erdőkben bolyongni. De már ott fehérlett a ház.
            Már előtűntek a vén tölgyfák, melyek alatt az öreg herceg várja őket.</p>
				<p>Még egy kanyarodó virágzó vadrózsák mögött, aztán, egy régen megásott, régen betemetett
            süppedős gödör mellett haladnak el. Csak az Ádám gyakorlott tekintete veszi azt
            tudomásul, ám, láttára, hirtelen egy elhatározás, egy bilincseket megoldó, szivet
            örömmel töltő ellenállhatatlan elhatározás érlelődik benne. Hoohó! Mohikán. Állj meg! -
            kiáltja a lónak, majd a leányhoz intézi szavát.</p>
				<p>- Éva... Mindenségem. Mielőtt atyja elé áll a mi kérésünkkel, -
            vegye tudomásul, édes, hogy gróf Hallen Ádámné gazdag lesz, nagyon, nagyon gazdag.</p>
				<p>Egy vállvonás és tréfás fitymálással lebiggyesztett ajak a felelet. Ezt azonban Ádám
            csak annyiban veszi tudomásul, hogy miután fürkészőn, elővigyázón körültekintett,
            egy-két röpke csókkal sietve javította helyre - boldog mosolygásra - azt a dacos szájat,
            aztán kérőn, meggyőzőn magyarázta:</p>
				<p>- Ne kicsinyelje le a gazdagságom, Éva. Higyje el, - atyjával szemben - jó lesz az
            érvelésnek. Meglátja, hogy jó lesz! Végre is, Arcobourg hercegtől kívánni sem lehet,
            hogy egy rongyos ruhában járó, nádfedeles kunyhóban lakó Robinson-remetének adja oda, -
            csak úgy ni - szíve büszkeségét, szépséges leányát.</p>
				<p>- Ha éppen kívánja, - hagyja rá Éva meggyőződés nélkül; egyben búcsút intett, mert
            egyedül kívánt atyjával beszélni.</p>
				<p>Ádám imádattal nézett utána. Úgy érezte, hogy csak mától fogva él. Hogy mind az, ami
            ezelőtt történt, egy másik létnek volt a nyugtalanító, a hajszoló, a salakos rossz álma
            és semmi, semmi több.</p>
				<p>- Hogyan is vehettem, - csodálkozott - hogyan is vehettem nehány hitvány embernek az
            árulását olyan komolyan? Hogyan hihettem, hogy miattuk végesen leszámoltam az
            életemmel? Hogyan merészeltem az egész világot átokkal illetni, amikor sejthettem
            volna, hogy abban az egész világban Éva is bennfoglaltatik?</p>
				<p>Ezalatt az, akiről szerelmese kész volt elhinni, hogy nem vérszomjas forradalmároktól
            üzetve sodródott közelébe, hanem igenis! örömöt osztó boldog istenek vezették kézen
            fogva hozzá, Éva, szorongó szívvel, de szilárdan eltökélve érkezett atyjához.</p>
				<p>Szunnyadva találta. Melléje ült tehát és várt. De bármennyire le is kötötte a saját
            sorsával való foglalkozás, mégse kerülhette el figyelmét atyja feltűnő sápadtsága és
            akadozó egyenetlen lélekzetvétele. Kérdőn nézett a távolabb húzódott ápolónőre, de az
            megnyugtatólag intett, ugyanekkor felébredt a beteg és derűs mosollyal üdvözölte
            leányát.</p>
				<p>- Édes, édes Jóságom, - mondta az mellé térdelve, - hogy érzed magad?</p>
				<p>- Jól. Nagyon jól. Hol van Hallen. Mesélj nekem a kócsagokról? Láttátok őket?</p>
				<p>Éva elpirulva fektette arcát atyja kezére, aztán, az ápolónőhöz fordulva: - Most elmehet
            pihenni. És... Igen... gondoskodjék arról, hogy amíg nem hívom, ne zavarjon bennünket
            senki.</p>
				<p>- Tudsz valamit? Vannak híreid? - és a beteg mohó kíváncsisággal, egész lényének
            felajzott sóvárgásával kereste leánya tekintetét. Éva azonban lehajtott fővel,
            alázatosan összekulcsolt kézzel áll előtte.</p>
				<p>- Atyám, nem találod ki, - mondta nagyon halkan, nagy benső izgalmaktól szorongatva, -
            nem sejted, hogy... mit... akarok neked... elmondani?</p>
				<p>- Nem. - Érdesen, kurtán jött a felelet. Éva úgy érezte ostorcsapás éri. Könnye
            kicsordult, térdre roskadt tőle, de azért elhatározása sziklaszilárd maradt.</p>
				<p>Hosszú - idegölőn hosszú - szünet után a beteg újra megszólalt, de bár hangjában ezúttal
            nem volt semmi sértő, Évát mégis éles fájdalommal töltötte el mindenik szava, mert
            hiszen imádott ajkról mélységes bánattal jött a szemrehányás:</p>
				<p>- Soha sem hittem volna, hogy tebenned is csalódom.</p>
				<p>- Atyám! szeretem!</p>
				<p>Ám a beteg hirtelen támadt haraggal emelkedett ki a párnák közül és míg vállánál fogva
            magához rántotta a leányt, szemét szemébe mélyesztette és csak neki hallható szóval
            égette a lelkébe:</p>
				<p>- Megtiltom. Én; atyád és - királyod!</p>
				<p>Éva megtántorodott. Elfehéredett arcát égfelé emelve, lehunyt szemmel állt ott és sokáig
            küzdött ellentétbe került nagy érzelmeivel, de végre is szerelme győzött.</p>
				<p>Ezért, amikor megszólalt, azt kérdezte - azt merte kérdezni, hogy: - Mondd meg nekem
            atyám, hol a királyságod?</p>
				<p>- Mi ez? Lázadás?</p>
				<p>De ő már nem érzett félelmet. Egész nyugodtan kérdezte:</p>
				<p>- Lázadás? Miért lenne az?</p>
				<p>- Hát megmondom én, hogy miért az, - kiáltott a király. - Mert azt kérdem tőled, hogy
            azon a szerencsétlen repülőgépen védelemért, biztonságért, mondd: hová indultunk? Hová
            és kihez? Nos felelj erre, felelj!</p>
				<p>- Nincs okom tagadni, Ardeliába... Hubertus királyhoz.</p>
				<p>- Igenis Hubertus királyhoz, akivel már kiskorodban eljegyeztelek.</p>
				<p>Éva hangosan felnevetett.</p>
				<p>- Csakhogy - mondta örömmel, diadalmasan, - csakhogy, csupa szerencse, hogy el nem
            jutottunk odáig! Hiszen Hubertus ő Felsége is menekülni volt kénytelen.</p>
				<p>- Mit mondasz?</p>
				<p>- Hogy királyi vőlegényem - talán éppen azon a napon, amelyen mi ide értünk, Amerikába
            volt kénytelen hajózni...</p>
				<p>- Amerikába? - a király erőtlenül hanyatlott vissza párnáira. - Amerikába?... - mormolta
            egyre-másra, aztán azt is, hogy: - szörnyű, szörnyű...</p>
				<p>Leánya szeme felcsillant, most már érezte, hogy megnyeri a csatát.</p>
				<p>- Na lásd atyám, imádott jó atyám, - suttogta, - lásd hogy igazam van, hiszen ha csak te
            volnál az egyetlen, akit trónjáról elűztek, - egy szót se mernék szólni, de vagytok
            huszan is. Sőt! annál is többen.</p>
				<p>- Mit bizonyít ez? - nyögött fel a beteg.</p>
				<p>- Azt, hogy mivel válogatás nélkül tették földönfutókká úgy a jó királyokat, mint a
            selejteseket, világos, hogy ez összeomlásokban nem egyes embernek a megérdemelt, vagy
            meg nem érdemelt kegyetlen sorsa nyilvánul meg, hanem két eshetőségből az egyik: vagy
            hogy egy ideig-óráig tartó apályhoz hasonlón, amit az ár magával vitt, az dagály
            beálltával majd visszatér ismét, vagy - ami sajnos valószínűbb - hogy egy új
            világáramlat sodrásának lettünk áldozatai mindannyian.</p>
				<p>- Szabad tudnom, ki tanította a hercegnőt minderre? Csak nem gróf Hallen?... Vagy
            igen?</p>
				<p>- Oh dehogy! Magamtól jöttem erre, már akkor amikor - hetekkel ezelőtt - azt kérdezted
            volt tőlem, hogy «nem dőltek-e újabb királyságok össze?» - és én kénytelen voltam azt
            felelni, hogy igen a schüttlandi, a bergenburgi, a swanoveri és még egy egész sora a
            kisebb fejedelemségeknek, Ardeliát azonban nem mertem bevallani!</p>
				<p>- És ha a föld minden trónja összeomlott is, te az maradtál mégis, aki eddig voltál:
            Beryl hercegnő, Lormonnia királyának leánya, - Lormonnia trónörökösének egyetlen
            testvére. Ezért, őrületednek mi mentséget adhatsz?</p>
				<p>- Azt, hogy a trónoktól, - eltekinthetünk.</p>
				<p>- Eltekinthetünk a trónoktól? Leány...</p>
				<p>Éva elfogódottság nélkül viszonozta atyja tekintetét.</p>
				<p>- «Leány» - nevetett, - Leány!... Hiszen éppen ezért áldom az Istent, hogy leánynak
            teremtett. Mert úgy-e, úgy-e? most már, hogy Ardelia királya kiesett az életünkből, nem
            fogod a te egyetlen kis leányod boldogságát áldozatul dobni...</p>
				<p>- Áldozatul dobni?</p>
				<p>- Úgy van. Áldozatul. Még pedig ugyan minek? Mondjuk ki úgy ahogy van: nem létező trónok
            kényszerképzetének.</p>
				<p>- Azt hiszed...</p>
				<p>- Tudom. Oh hallgass meg jóságos atyám, kegyelmes királyom... S mivel látta, hogy a
            beteg milyen elgondolkodva máris enyhébben néz reá, ő - az ügyes kis ügyvéd - fejét
            egészen odafektette a hófehér hajhoz és úgy sugdosott, úgy mesélt, nagy, nagy
            szerelméről.</p>
				<p>Azért-e, mert őfelségét teljesen kimerítette a sok izgalom, vagy betegsége eleve
            engedékennyé, befolyásolhatóbbá tette, tény, hogy most már ellenvetés nélkül hallgatta
            leányát, de azért mégis maradt egy ütőkártyája: a trónörökös.</p>
				<p>- Mit szólna ő, ha tudná, hogy az ő nővére...</p>
				<p>- Boldogságra vágyik? - vágott szavába leánya. - Hát nem gondolod, hogy ő is azt fogja
            mondani (bár hallhatnám már újra azt az ő kedves behízelgő hangját), ő is azt fogja
            mondani: jól tetted Beryl! bölcsen cselekedtél...</p>
				<p>A király ismét megfogta leánya vállát, de most azért, hogy szeretettel vonja
            közelébb.</p>
				<p>- Meggondoltad azt is, hogy mindentől eltekintve, még azért sem adhatom beleegyezésemet,
            mert akit te szeretsz, az földhöz ragadt szegény. De erre már Éva élénken ugrott fel
            helyéről és örömmel kiáltotta:</p>
				<p>- Tévedsz atyám, tévedsz! Ő... rengeteg, de rengeteg gazdag.</p>
				<p>- Úgy? Tehát «ő» «rengeteg gazdag»... nagyon szép szó, - mosolygott a király, vajjon mi
            az alapja?</p>
				<p>- Nem tudom. De ő mondta, így hát elhihetjük úgy-e?</p>
				<p>- Kétségtelenül. Mindenesetre vannak szerencsés tények, melyek sok mindent
            áthidalhatnak...</p>
				<p>Leánya máris reáhajolt és örömkönnyek között csókolta az ősz király haját, arcát,
            kezét:</p>
				<p>- Mondd atyám, hívhatom?</p>
				<p>- Ne még kis leány, ne még. Azt mondtam, «áthidalhat», nem azt,
            hogy áthid...</p>
				<p>- Megépítjük. Meg azt! - Oly boldogok leszünk!...</p>
				<p>- Még egy szót Beryl. - A király ismét felülni próbált, de nem bírta magát, így hát csak
            leánya kezét szorongatta és kimondhatatlan aggódás remegett hangjában: - De... ha...
            fiam... nem kerül meg soha?...</p>
				<p>A hercegnő ijedt meglepetéssel emelte reá szemét: - Tudod úgy-e! - folytatta a király, -
            tudod, hogy abban az esetben, halálom után a trónon, te következel.</p>
				<p>- Atyám! - kiáltott Beryl, miért kínozod magad és engem, egy
            ilyen eshetőség felemlítésével? Miért nem élne Egador? Hisz tudod jól, hogy szerencsésen
            kijutottam vele a királyi kertből és hogy a repülőgépem úgy szállt, mint a madár, de
            mivel te is, Porrechos is nagyobb biztonságnak véltétek, ha ott marad Lormonniában, a
            Brichemont pásztorai között. Te kívántál vele helyet cserélni az aeroplánon...</p>
				<p>- Igen. Akkor. Akkor éppen ez látszott jónak. De ennyi hét óta, hogy nincs felőle hír!
            Ki tudja mi minden történhetett...</p>
				<p>- Oh én egészen nyugodt vagyok, - bizonykodott a leány. - Meggyőződésem, hogy sikerült
            neki a pásztorok segítségével Cimezia hegyeibe szökni és most a jó öreg Porrechos
            Elviránál várja sorsa fordulását... Ezért... mondd atyám, Ádámot hívhatom?</p>
				<p>- «Ádámot»... Hogy sietsz! Beryl, Beryl! - még nem egyeztem bele.</p>
				<p>- Nem. Nem egyeztél bele - nevetett a szerelmes leány kicsapongó jókedvvel. - Dehogy
            egyeztél. Lormonnia királya nem is egyezhet abba, hogy leánya, Beryl őfensége, egy
            egyszerű kis grófocskával még ma, még most rögtön, rögtön jegyet váltson; de tervezni
            szabad? de boldognak lenni szabad? de remélni, hogy beleegyezésed nem késhet sokáig,
            úgy-e, úgy-e szabad? Úgy-e nincs ellenedre?</p>
				<p>És az ősz király annyi örömöt, derűt, napsugarat látott leánya tekintetéből feléje
            ragyogni, hogy önkénytelenül elmosolyodott és alig láthatón bár, ám mégis igent
            bólintott. Teljesen kimerültnek érezte magát; most már úgy tett, mintha szunnyadni
            akarna, de csak szemét húnyhatta le, hiszen súlyos gondjai s még inkább rossz sejtelmei
            nem hagyták nyugodni.</p>
				<p>Lelki szemei előtt egyik esemény a másik után elevenedett meg és mindannyi csak fokozta
            fájdalmát és annak a rettenetes bizonytalanságnak érzetét, mely a forradalom kitörése
            óta kínozta.</p>
				<p>Sehol, sehol nyugpont! - gyötrődik. Lormonnia trónja kitudja, talán örökre vesztve;
            akiknél pedig menedéket remélhettem volna, azok szintén egytől-egyig bujdosókká lettek.
            S ha hirtelen megtalálnék halni, - markol szívébe mindennél kegyetlenebbül, - mi sors
            várhat Berylre? De, mintha tépelődésére válaszképpen jönne, íme újra hallja leánya
            boldog nevetését és látja őt szerelmesével, kéz-kézben - közeledni. Nekik lenne
            igazuk?</p>
				<p>Övé a jelen, - ez egy bizonyos! - felel magának és mintha annyi bánat között az öröm
            mégis helyt küzdött volna ki magának szívében, gyönyörködve figyeli meg acélos
            hajlékonyságukat, járásuk összeillő ütemét, de mindenek előtt azt, ami legteljesebben
            nyilvánul meg náluk: azt a vakmerőn biztos élet-bizalmat, mely egész lényükből szinte
            hogy kisugárzik.</p>
				<p>A hercegnő Ádámot megelőzve fut atyjához és sietve súgja fülébe: - Én neki még csak Éva
            vagyok. Úgy-e, egyelőre még az is maradhatok.</p>
				<p>Csendesen lezáruló, újra felnyíló szem felel kérelmére s ő megnyugodva inti közelébb
            Ádámot. De a beteg oly fáradtnak érzi magát, hogy csak némán ad kezet, ámde mosolyáról,
            tekintetéről annyi melegség árad, hogy a fiatalok beérik ezzel is. Halkan beszélgetve
            ülnek az ágy mellett.</p>
				<p>- Majd meglátja - suttogja Ádám boldog dicsekvéssel, - majd meglátja, milyen gyönyörűk
            azok a domborműves kupák, kosfejben végződő rhytonok, ezüst tríposon nyugvó széles arany
            üstök...</p>
				<p>- Mondja tovább. Még mik?</p>
				<p>- Fejékek. Nyakékek...</p>
				<p>- Nekem valók?</p>
				<p>- Éppen. Sőt! Meg vagyok győződve, hogy az a görög művész, aki szerelmes újjakkal
            formálgatta őket, meglátta álmában - magát. Igen, igen! magát! Szépséges szerelmem,
            egyetlen kis Évám! Mert ha nem látta volna, biztosra vehetjük, hogy ily tökéletességek
            létrehozására - képtelen lett volna.</p>
				<p>- Hízelgő!... De meséljen tovább.</p>
				<p>- Mit mondjak? hogy e garmadában álló temérdek művészi tárgyak mellett üstök és üstök
            sokaságát rejtegetem, amelyekben - szószerint - mázsaszámra állnak az arany pénzek,
            érmek...</p>
				<p>- De hiszen mindez, - királyságot érhet?!...</p>
				<p>- Magam is azt hiszem.</p>
				<p>- És ennyi kincs mellett maga mégis itt maradt, remetelakában?</p>
				<p>- Így volt ez jól.</p>
				<p>- Mégis...</p>
				<p>- Ne firtassa édes. Higyje el inkább azt, amit most már én is hinni kezdek, hogy azért
            nem hagytam el ezt az árva kis hajlékot, mert - vártam itt magára...</p>
				<p>Felragyogó tekintet reá a felelet, aztán, lelkükben tovább zsongó boldog érzésektől
            elringatva, sokáig hallgatnak.</p>
				<p>Felettük magasan, fecskék nyillannak ide-oda, messze. Közelükben valamely virágzó
            cserjének bozótjában egy pinty-család tart hangos pihenőt. Lenn a völgyben pedig széles
            hullámban kilengő, visszatérő hangáradattal békák sokasága felelget egymásnak.
            Máskülönben csend van. Járatlan hegyvidék istentől áldott csendje.</p>
				<p>- Béke, - leheli a beteg és ez oly jól esett. De egyszerre, mi ez?</p>
				<p>- Lódobogás lenne?</p>
				<p>Ádám érthetetlen aggódástól torkonragadva rohan a hang felé. Beryl is vele menne, de
            atyja visszainti.</p>
				<p>- Mért kíváncsiskodnál? - feddi szelíd hangon. - Majd megtudjuk - ha kell - ki, s miért
            jött erre.</p>
				<p>De alig mondta ezt, mikor leánya minden ízében remegve, máris arra mutat, ahonnan Ádám
            vezetésével egy csoport közeleg.</p>
				<p>- Porrechos, Brichemont, Belleroude, Clawigêle, nevezgeti sorra és mint nádszál, inog a
            nagy izgalomtól; de leküzdve magát, kiegyenesedik és látszólag egészen nyugodtan lép ki
            a nagy fák árnyéka alul.</p>
				<p>- Fenség! - hallja, mintha valahonnan messziről, nagy vizek zúgásán keresztül hidegen
            jutna hozzá a hang. Azt is csak fátyolon át veszi tudomásul, hogy térdre borult emberek
            kezét csókolgatják. Csak azt látja tisztán, azt az iszonyatot, mely Ádám szemében
            kérdőn tükröződik. S hogy egy pillanatra közelébe juthat, mosolyogni próbál és azt súgja
            halkal. - Ha jó hírrel jöttek a trónörökösről, nincs mit megijednünk.</p>
				<p>- Ha jó hírrel jöttek a trónörökösről, - ismétli Ádám gépiesen, értelmetlenül, ha jó
            hírrel jöttek... De hiszen, nem is jöhetnek jó hírrel! - tör reá a szörnyű sejtelem,
            több annál - a tudat. - Mert lám, most veszi csak észre, - ezek a hajlongó, meghatott
            emberek: gyászban vannak öltözve egytől-egyig.</p>
				<p>Hogy mindent láthasson, hogy mindent hallhasson, odahúzódik ő is a nagy fa tövéhez.
            Párnáinál fehérebb az ott fekvő beteg, de azért kedves szóval, sugárzó örömmel üdvözli
            híveit. Vajjon mely pillanatban fog reá sujtani a szörnyű valóság? Vajjon túl éli-e azt
            a pillanatot?</p>
				<p>Ez újabb gyötrelemtől hajszolva, tekint Ádám a jövevényekre.</p>
				<p>- Minő hírrel jöttek? Mit fognak mondani? Lehetséges, hogy akit egy félórával előbb még
            imádattal hitt mennyasszonyának, azt most egyszerre, örök időkre elszakítják tőle?</p>
				<p>Éva! - akarta odakiáltani, hogy óvja, hogy védje - de éppen akkor, egy idegen név
            csendült a fülébe: Beryl.</p>
				<p>A király mondta így, tehát, ez az igazi. Mily ösmeretlenül hangzik! Hogy eltávolítja
            tőle azt, aki viseli.</p>
				<p>Ezalatt ott, a terebélyes tölgyek alatt, szívek mélyére szántón írta parancsolatait a
            Végzet, mert ime, mikor túl voltak az örömteli üdvözléseken.</p>
				<p>- Felség! - szólt Brichemont herceg nehezen küzdve felindulásával. - Felség! bár sok
            reménységgel, ám egyben lesujtó gyászhírrel jöttünk. Bízom Felséged lelki
            erejében...</p>
				<p>De a király felriadva nézett reá:</p>
				<p>- Gyászhírrel? Miért? - majd, megsejtve a valót: - Fiam?! - jajdult fel. - Fiam?!</p>
				<p>Válasz helyett a küldöttség némán lehajtott fejjel féltérdre ereszkedett.</p>
				<p>Nyomasztó, szörnyű csend, aztán a Beryl hercegnő szenvedélyes tiltakozása, kitörő
            fájdalma hallszik. Mialatt egyiktől a másikhoz siet, hogy tekintetükből olvashassa ki
            azt, amit pedig már remélni sem mert. Legutolsónak fivérének tejtestvére maradt. Mikor
            melléje ér, két kezével ragadja vállon és úgy sír fel hozzá: - Nem. Az nem lehet! -
            kiáltja - Porrechos mondd legalább te, bizonyítsd be, hogy mind ez nem igaz!...</p>
				<p>De csak azt látja, hogy a fiatal fiú arcán két áruló könnycsepp pereg.</p>
				<p>Mint menedéket kereső vad néz most arra, ahol az imént még Ádámot látta állni, de üres
            most a hely.</p>
				<p>- Ő is elhagy?! - szakad a leányra mindennél nagyobb fájdalmat okozván. - Ő is
            elhagy?</p>
				<p>Roskadozva tér vissza atyjához, de itt újabb kín vár meggyötört lelkére, mert a király -
            eddig még soha nem tapasztalt szigorral - néz reá. Beryl rögtön megérti és néma
            esdekléssel kulcsolja össze kezeit, de - minden hiába. Ő felsége minden erejét
            összeszedve, már is felült ágyában és reá mutatva:</p>
				<p>- Uraim, - szól, messze hallhatón. - Ime, bemutatom önöknek leányomat, Beryl hercegnőt,
            aki házunk törvénye szerint, meghalt fiam helyett ezennel trónom örököse.</p>
				<p>- Atyám! - sikolt Beryl és élettelenül terül el a földön.</p>
				<p>Ádám, - aki egy cserje mellé húzódott volt, hogy kétségbeesését, izgalmát rejtse, most
            egy szempillantás alatt mellette termett, hogy karjaiba emelje, de a király tiltólag
            intett:</p>
				<p>- Bízza ezt Porrechosra Hallen gróf, - mondta hidegen, megközelíthetetlen
            méltósággal.</p>
				<p>Ádám mereven hajlott meg e mindent kifejező, kegyetlen parancs előtt és szó nélkül
            indult magános sátra felé.</p>
				<p>Ezalatt a sietve előhívott ápolónők hamarosan eszméletre térítették a hercegnőt. Most
            már ott ült, halott halványan, egymásra szorított fogakkal és némán, szinte gyűlölettel
            hallgatta Brichemont herceget, aki arról a csodával határos véletlenről beszélt, mely
            őket nyomra vezette.</p>
				<p>- Úgy látszik, hogy azon emberek közül, kik a sérült királyt a völgyből a hegyre hozták,
            egynek van egy nővére Ardeliában. Ennek viszont, egy vőlegénye, aki Lormonniába való. Ez
            a nővér már régen hívta fivérét, mert valami nagy vállalatnál biztos megélhetést tudott
            számára, de útiköltség híjján, az az ember nem tudta vágyát tetté változtatni. Egy napon
            azonban Hallen gróf megszólította, hogy jöjjön rögtön ide és segítsen két repülőgépen
            szerencsétlenül járt utast a tó partjáról a házba menteni. Ez a szolgálat aztán legott
            birtokába juttatta a szükséges összeget, mire ő függő ügyeinek rendbehozása után
            elhagyta ezt a vidéket és úgy körülbelül két hét előtt, nővéréhez érkezett. Itt aztán,
            borozgatás közben, beszélt az aeroplanról s utasairól. A nő vőlegénye - aki szerencsére
            hű emberünk, másnap már nálam járt és - ime itt vagyunk.</p>
				<p>- És mi lett azzal az innenvaló emberrel? Hátha mások is megtudták általa, hogy...</p>
				<p>- Legyen nyugodt felség. Leendő sógora magára vállalta, hogy elhallgattatja.</p>
				<p>Beryl iszonyodva kapta el a fejét, de a herceg kezével intett s mosolyogva felelt néma
            kérdésére:</p>
				<p>- Nyugodjék meg fenség. Az elhallgattatás jelen esetben úgy tudom egy pár hold
            földecskét jelent, - de ha: nem - Istenem! egy királyság felér egy ösmeretlen paraszt
            életével - nem gondolja?</p>
				<p>A hercegnő összeborzongva sütötte le szemét.</p>
				<p>- Vége a mesének! - sírt fel lelke mélyén mind az, ami életének értéket adott. - Ezután,
            ami körülötte történni fog, amit életrendjébe kénytelen lesz befogadni, az csúszómászó
            intrikák, besúgások, durva jutalmak, kegyetlen büntetések, soha nem szűnő láncolata
            lesz. Ismét körül nézett, de akit sajgó szívvel, kimondhatatlan vágyakozással keresett,
            azt még mindég nem látta sehol. Körülötte pedig, most már suttogó beszédek, messze
            elnyúló tervezgetések zsongtak.</p>
				<p>- Tehát lehet reményünk? - kérdezte a király.</p>
				<p>- A pártunk óriási, - felelte Brichemont és napról-napra nő. Csakhogy, egyelőre,
            Chahuteau terrorral dolgozik. Vérebei ott vannak mindenütt. Senkinek se biztos az
            élete... senkinek!</p>
				<p>- De hát akkor, - kiáltá Beryl és új remény gyujtott lángokat a szemében. De hát akkor,
            mi célból vannak itt uraim? Ha nincs lehetősége annak, hogy őfelsége vissza térhessen
            országába, akkor miért bolygatják nyugodalmát? mondják, - miért?!</p>
				<p>A királyhű emberek zavarral tekintgettek egymásra; a király pedig rosszallón nézett
            reá:</p>
				<p>- Csak hálásak lehetünk Beryl! Ezek az urak, életük kockáztatásával jöttek ide.</p>
				<p>A hercegnő mélyen lehajtott fejjel fogadta a dorgálást, de míg magába roskadva ült
            helyén, - mi van velem? tépelődött ijedezve, - mi van velem? hiszen, amit csak az imént
            borzadva utasítottam vissza, azt a lehetőséget, hogy egy emberéletet áldozzanak fel
            királyságomért, most íme... öten vannak itt körülöttem. Öten és leghűbb embereim és
            mégis... ha életük árán újra szabadon rendelkezhetném az életemmel, - megmenteném
            őket??... Félek, hogy: nem... Nagy Isten! Micsoda ösmeretlen mélységek örvénylenek a
            lelkemben, amiről eddig fogalmam sem volt. Hát igaz lenne, amit egyszer régen, régen
            Porrechostól hallottam, hogy tulajdonképpen gyilkosoknak születtünk erre a világra...
            mindannyian; egytől-egyig... Vajjon, Ádám is? - riadt fel, de legott feldobbanó szívvel
            utasította vissza ennek a lehetőségét. - Nem, nem! Érzem, tudom, hogy ő benne nincsen
            semmi, ami a sár felé húzná... Imádott fényességem, milyen vigasztalan sötét is lesz az
            életem, ha elszakítanak tőled!</p>
				<p>Körülötte, ezalatt, folytak a tárgyalások. Csak néha hallott egy-egy mondatfoszlányt.
            Nem is igyekezett többre. Gyűlölte az egész kérdést. Egyszer fel is állt, hogy
            elosonjon, de atyja félre nem érthető tekintettel szegezte vissza helyére.</p>
				<p>A küldöttség tagjai, természetesen, úgy tettek, mintha mindezt nem is látták volna.</p>
				<p>- Fenséges hercegnő, - szólt pár perccel később Brichemont, kérem fenségedet, képzelje
            el micsoda kitörő lelkesedéssel, szeretettel fogadja majdan, egész Lormonnia.</p>
				<p>- Engem? Miért?</p>
				<p>- Miért? Még kérdezi?! Hát nem Fenséged imádott hazánk királyi trónjának a
            várományosa?</p>
				<p>Beryl titkon arra gondolt, hogy mennyivel boldogabb az a tudat, hogy van valaki, aki őt
            egyszerűségéért szereti, nem pedig azért a varázsért, ami külső körülmények
            véletlenéből sugárzik reá. Hangosan azonban azt kérdezte: - És mikor gondolják önök
            uraim, hogy Lormonniába vissza térhetünk?</p>
				<p>Méhkasba betolakodott halálfejű lepke se lehet akkora felzsongásnak az okozója, mint
            volt e kérdés; mert ime, ahányan voltak a küldöttség tagjai, annyian siettek a
            felelettel, s annyiféleképpen adták le azt. Ebből viszont, parázs összetűzések
            támadtak. Az egyiknek az volt a véleménye, hogy csak át kell lépni a határt és kész a
            győzelem. A másik lassú, türelmes taktikázást javasolt. A harmadik, hadsereg
            megszervezése mellett érvelt. Végre is Brichemontra maradt az utolsó szó:</p>
				<p>- Pénz kell. Sok pénz és - még több pénz: - jelentette ki a meggyőződés erélyével.</p>
				<p>- És van? - érdeklődött Beryl.</p>
				<p>- Még nincs, - vallották aggályos, szomorú bólogatásokkal.</p>
				<p>- Nos?... hát... akkor?! - kiáltott a hercegnő alig palástolt örömmel. Jó volt arra
            gondolni, hogy pénz hiányában mind ez a sok súgás, búgás, reménykedés, fondorkodás hiába
            történik. És még ha valóra válna is, hátha!... hátha mégis... - Hátha mégis, - ismétli
            most már hangosan. - Urak! hátha mégis él a trónörökös?! Hiszen senki se látta
            halva.</p>
				<p>Megilletődéssel néznek mind feléje, aztán háromfelől is jő a felelet: - Fájdalom! Nincs
            kétség. Vannak, akik látták...</p>
				<p>- Kik azok?</p>
				<p>- Egy pásztor. Egy koldus s egy jámbor zarándok.</p>
				<p>- Akik nem ösmerték...</p>
				<p>- Akik eltemették...</p>
				<p>- Ez mind nem bizonyság.</p>
				<p>Porrechos szó nélkül vesz ki zsebéből egy láncon függő kis zománcérmet és átnyujtja
            Berylnek.</p>
				<p>- Anyám arcképe!... - áhítattal emeli ajkához, aztán halkan, magába roskadva kérdi: -
            Honnan hozod?</p>
				<p>- A halott nyakán függött.</p>
				<p>- Hallod ezt Beryl! - sóhajtja a király. - Hallod?</p>
				<p>Felelet helyett leánya térdre borulva hajlik az erőtlen kézre s a beállt nagy csendben,
            zokogással sír fel.</p>
				<p>Ezalatt Ádám, nyugtot nem találva, járta az erdőket. Kimondhatatlanul szenvedett.</p>
				<p>- Beryl? - ismételgette. - Beryl! és - nem Éva! Van ennél rémesebb? - Éva tehát nincs
            többé. - Nem szabad, hogy legyen... Hisz abból is kiviláglik, hogy mennyire nem
            tartozunk össze, hogy most, mikor sorsa eldől, mikor jövőjét alapozzák, nekem... nincs
            mellette helyem. Ejh, ki tilthat onnan? - lázong, védekezik. Ki tilthat? A király?
            Államérdek? vagy pedig tán éppen az a sok udvaronc. Mert ő,
            biztosan nem! Egyetlenem! Szépem! Úgy-e te velem vagy most is, gondolatban? Csak egy
            szót kell szólnom, csak azt, hogy szeretlek, s ha kell, meg is szöknél - úgy-e, úgy-e,
            hogy meg? - hű szerelmeseddel?</p>
				<p>- Ejh, mind ez - őrültség! - jajdult fel hangosan. - Értsd meg fiam Ádám: Beryl
            királyleány. Sorsa nincs kezében...</p>
				<p>Mindezt: mondta, tudta, - s mégse bírta hinni. Azonban helyesnek azt vélte, ha egyelőre
            eltávozik erről a vidékről. Mire is maradna? Most már vannak elegen, akik a király körül
            szolgálatot teljesíthetnek és csak fokozódnék mind kettejük vergődése, kínja, ha a
            történtek után a leánnyal szemtől-szembe kerülne.</p>
				<p>- Nem, nem! csak azt ne!</p>
				<p>Sötét este lett, mire visszatért sátrához. Itt egy kis mécs bujósdit játszó, pisla
            világánál, rendezgetni kezdett. Egy kis ládikába dobálta verseit, irományait. Miért nem
            a tűzbe? kérdezte magától. Mert Éva látni kívánja őket... «Éva?»... megdöbbenve
            csodálkozott eszmetársulásai csökönyösségén.</p>
				<p>Amint ott kutatott fiókban, szekrényben, egyszerre kezébe akadt egy jókora jegyzék:
            kincsei jegyzéke.</p>
				<p>Sokáig bámult reájuk értelmetlenül, de hirtelen maga előtt látta valamennyit és -
            felsírt benne a lélek.</p>
				<p>- Azt hittem, - mondta halkan, nagyon halkan, - azt hittem ezekkel az aranyakkal
            rakhatom ki az életünk útját, Éva; a tiedet meg az enyémet... Azt hittem, ezek a sok
            ezer éves gyönyörűségek a mi otthonunkat teszik hozzád méltóvá - Éva! Azt hittem, ezek
            a soha nem látott ékességek a te hajadba fonódnak, a te nyakadhoz simulnak, a te karodat
            csókolgatják... azt hittem Éva... azt hittem... És most? és ezután?...</p>
				<p>Vert arany rhytonok, pokálok, tálak, pénzek... sok ezer éves sírotok mélyén, nem
            voltatok olyan feleslegesek, mint lesztek ezután, mert hiszen - mi értéketek marad, ha
            nem arra szolgáltok, hogy az ő óhajainak adjatok szárnyakat? ha nem azért vagytok oly
            tökéletesek, hogy a kettőnk életét tegyétek színesebbé? A mi kettőnk, egyesített boldog
            életét... De Beryl hercegnőnek, nemde? mi köze az én életemhez? mi köze? én Istenem, de
            mi?</p>
				<p>Sokáig ült ott, szomorú gondolatainak szabad folyást engedve. A sátra vásznán át
            behallatszott az erdő lágy suttogása.</p>
				<p>Valahol messze, fáradhatatlanul megismételt nyögéssel, bagoly panaszkodott. A tele hold
            pedig, a sötét lombok között sorra megkereste a fehéren nyíló vad spireákat és hosszan
            elnyúló kísértetek fátylát teregette reájuk.</p>
				<p>Az óra fél tizet ütött. Oda át a házban most végezhették az estebédet. Ismét
            csomagoláshoz látott; közben, tervezgetett: Amerikába megy és ott állást vállal. Aztán,
            lesz valahogy. Oly mindegy, hogy s mi lesz - ezután.</p>
				<p>De mi ez? Léptek zaja? - elfojtott lélekzettel figyelt. - Valóban az és sietve oltotta
            el a lámpást, hogy ne árulkodjék: ő maga pedig lopvást lépett ki a sátorból.</p>
				<p>Nem. Senki. Tévedtem, - vallott magának túlzott megnyugvással, fájó csalódással. - De
            mégis! Ott... A házhoz vezető mesgyén... mintha valaki jönne. Szent Úristen! - ő az.</p>
				<p>- Ádám?!</p>
				<p>- Ha meghallják?!</p>
				<p>- Porrechos őrt áll.</p>
				<p>- Beryl hercegnő - kérem...</p>
				<p>- Ne így Ádám, ne így! Neked mindég - Éva.</p>
				<p>- Irgalomból fenség, - kérem! - térjen vissza...</p>
				<p>- Elűznél magadtól?</p>
				<p>- Lehet elüzni a Napot az égről?</p>
				<p>- Nos hát akkor...</p>
				<p>- Tudom kötelességem...</p>
				<p>Két forró kéz ragadta meg kezét, egy piros száj mosolyog veszedelmes közelségből.</p>
				<p>- Ádám! Miért kínozzuk egymást? - Nem tudod, - na jó, jó, - tehát: nem tudja a jó
            hírt?</p>
				<p>- A jó hírt hercegnő? Vajjon, mi lehet az?</p>
				<p>- Hogy... De jöjjön üljön ide mellém, ide a zsombékra. Fogadjon szót édes! Így. Éppen
            így képzeltem, míg e percre vártam.</p>
				<p>- Fenség, a jó hírre én még most is várok.</p>
				<p>- Hálátlan! De hallja, s szűnjék a sok «fenség». A királyság ködkép; legfeljebb: déli
            báb; szóval ábránd, játék - semmi!</p>
				<p>- Nem értem!</p>
				<p>- Pedig mily egyszerű! - Nincs pénz, nincs trón. Érti már most?</p>
				<p>- Még mindig nem, fenség.</p>
				<p>- «Éva, Éva, Éva!»</p>
				<p>Ádám felállt és szótlanul a holdba bámult. Beryl duzzogva súgta: - Ennyi a felelet?</p>
				<p>- Mit feleljek É... mit feleljek kérem?</p>
				<p>- Azt, hogy: ha nincs trónra kilátás, - pedig bizony, hogy nincs, - mind azt a sok
            rettegést, lemondást, lelki sanyargatást - egyszer s mindenkorra - meg nem történtnek
            tekinthetjük.</p>
				<p>- Oh, hogyha tehetnők!</p>
				<p>- Persze, hogy tehetjük. Ki állja az útját? Az urak szépen visszamennek oda, ahonnan
            jöttek. Atyám belenyugszik a változhatlanba, - s mi...</p>
				<p>- Fenség...</p>
				<p>- Már megint?</p>
				<p>- Emlékszik? Mikor először fogadott a király, azt kérdezte tőlem «nincsenek kötelességei
            Hallen gróf?» - Tüzes vassal íródott ez a szigorú bírálat - mert az volt - a lelkembe.
            Azóta soha, soha el nem feledtem, és - nem fogom elfelejteni most sem.</p>
				<p>- El is várom. Mert ugyan mi más lehet a kötelessége jó uram, mint az, hogy gróf Hallen
            Ádámnét - vagyis az én csekélységemet - boldoggá, nagyon, nagyon boldoggá tegye?!</p>
				<p>Ádám nem felelt mindjárt. Nem volt hozzá ereje. De mikor megszólalt, jégtorlaszok
            hidegsége áradt szavaiból.</p>
				<p>- Ne áltassuk magunkat hercegnő; az ön élete örökre eltávolodott... De igen! higyje el,
            hogy máris eltávolodott az enyémtől. És... belátom, hogy... ennek... így kell lenni.</p>
				<p>- Ádám?! - sírt fel Beryl. - Ádám! Hogy beszélhet ilyet?! Hát nem hallotta éppen, - nem
            jól mondtam volna? - hogy mivel ezeknek a hűséges embereknek nincsen egyebük, mint
            ügyünkért dobogó becsületes jó szívük, - az egész puccs gondolatából nem lesz, - mert
            nem lehet semmi! Hallja? - semmi!</p>
				<p>- És ha pénzük volna?</p>
				<p>A hercegnő könyelműn felnevetett: - Az más. De szerencsére: - nincs.</p>
				<p>Ádám egy lépéssel közelebb ment és suttogva mondta:</p>
				<p>- És ha mégis lenne?...</p>
				<p>Beryl felriadva nézett a szemébe.</p>
				<p>- Csak nem - a kincsre... gondol?</p>
				<p>Ádám, mialatt végtelen szomorúsággal nézett a szemébe, némán igent bólintott.</p>
				<p>- Tudja mit jelent ez?</p>
				<p>- Tudom.</p>
				<p>- Lehetetlen!</p>
				<p>- Egyetlen lehetőség.</p>
				<p>- Így eldob magától? - Ki sejti azt a kincset? Mondja, ki tud róla? Senki. Nos hát,
            minek szólni? miért elárulni?</p>
				<p>- Országának népe béklyóba van verve Fenség. Az a kincs - feloldja. Gondolt ön már
            erre?</p>
				<p>Beryl összerettenve nézett fel reá. A kérdésnek ez az oldala még eddig soha sem jutott
            eszébe. Megszégyenülve hajtja meg fejét, majd pedig félénken, engedelmesen csak annyit
            felel, hogy: - Ahogy jónak látja - és fáradt imbolygó léptekkel a ház felé indul, de még
            tíz lépést se tesz, amikor egyszerre ellenállhatatlan sóvárgással, kitörő szenvedéllyel
            kiált vissza:</p>
				<p>- Ádám!</p>
				<p>Egy pillanat és elepedő ajkuk hosszú, hosszú csókban találkozik újra.</p>
				<p>Körülöttük a nyári estnek ezer hangu csendje. Tücskök csiripelik, békák szövögetik,
            bolond repülésű, bársony szárnyú lepkék búgják, berregetik.</p>
				<p>A hold bujósdit játszik Marssal, Jupiterrel. Habos felhők mögé tünedeznek rendre. Ha
            vékony a felhő, átnevetnek rajta. Ha sűrű a felhő, szomorú lesz minden.</p>
				<p>Egy ilyen hirtelen beállt sötétben: Mi lehet az? Látja? Mintha csillagrajok kelnének a
            völgyből. Mintha valamennyi hozzánk igyekeznék.</p>
				<p>- Be gyönyörű! Mégis, - félek tőlük Ádám...</p>
				<p>- Félni, Éva, - félni? Ki hallott már ilyet?!</p>
				<p>- Ha magához ölel - semmitől se félek. De nézze, nézze őket!...</p>
				<p>- Látom. Zöldes villanású elalvó-felgyuló megannyi kis lámpás. Fénybogárkák játszi-álom
            röpülése.</p>
				<p>Ekkorára már, a sziporkázó sokaság egészen közelükbe ért és mintha bonyolult szerkezetű
            varázskörökkel akarnák elszigetelni a szerelmeseket, hullámos, nyugtalan körül-körül és
            ide-oda, ide-oda röpüléssel fénykarikákat, arabeszkeket, hosszú elnyúló csillagvonalakat
            rajzolnak köréjük.</p>
				<p>A leány lüktető halántékkal, zakatoló szívvel simul szerelmeséhez:</p>
				<p>- Hátha nem bogarak? Hátha üzenetek?</p>
				<p>- Mit mondasz? «Üzenetek?»</p>
				<p>- Vagy tán boldog éltű, kora sírba szállott fiatal halottak - vissza-vissza vágyón, -
            ekként kísértenek?...</p>
				<p>Éppen, amikor ezt mondta, egy a sok közül, vállához ütődött és kezefejére hullt.</p>
				<p>Beryl halk sikoltással dobta el magától, de legott érte hajlott és, - bár remegve, mégis
            babonásan reménykedve, lehelte feléje:</p>
				<p>- Egador... te volnál?...</p>
				<p>De a név hallatára Ádám mintha álomból ébrednék.</p>
				<p>Egador. A kötelesség. A lemondás. Életük ketté szakadása. Életének véges
            reménytelensége: Más megoldás nincsen. Nem is szabad lenni. Hangosan azt mondta:</p>
				<p>- Hideg kezd lenni... Éva... Menjünk. Én visszakísérem.</p>
				<p>A leány pedig gyanútlanul fűzte karját karjába s hagyta, hogy vezesse.</p>
				<p>A házból kisugárzó fények jelezték, hogy ott még ébren vannak.</p>
				<p>- Vajjon be lehetne még ma ő Felségéhez menni? - kérdezte Ádám a tornácra lépve.</p>
				<p>- Minő kérdés! Már hogyne.</p>
				<p>- Mégis, kegyeskedjék megkérdezni.</p>
				<p>- Miért új szokásokat behozni? Ahogy tegnap, úgy ma.</p>
				<p>- Ahogy parancsolja. Szót fogadok.</p>
				<p>Mikor beléptek, ott találták a lormonniai urakat az ágy körül ülve.</p>
				<p>Beryl titkos mosollyal figyelte meg, hogy milyen mereven betartották úgy az egymásutánt,
            mint a távolságokat - szigorúan, kinek-kinek rangja szerint. Nehány perc multával
            valahogy, maga se tudta miért, de az ötlött eszébe, hogy mint kis kapuja elé a paraszt,
            úgy ült ki az Én, mindezeknek az arcára. De míg a paraszt a jól kiérdemelt jutalom
            tudatában telepedik le a háza elé, addig ezeknek a nagy eszményeket hirdetőknek, bár ők
            is őszinte odaadással szolgálják királyuk, hazájuk ügyét, mégis fő gondjuk az Én
            önkénytelen előtérbe tolakodását láthatatlanná tenni.</p>
				<p>- Mennyire hiábavaló fáradozás! - gondolta Beryl. - Oly jól ösmerem őket. Úgy tudom,
            hogy Brichemont herceg a repülő kék sárkány rendjére vágyódik; hogy Bolaincourt gróf
            hercegi címre számít, Lorana Ditirambe hatalomra áhítozik. Világrengető hatalomra. De ha
            rá kérdeném, milyen megbotránkozással tagadná le valamennyi e titkos rugókat!...</p>
				<p>Ádám ezalatt Porrechossal merült élénk suttogásba. Még egy ív papirost is szedtek
            valahonnan elő és írtak, számoltak, számoltak és írtak - sokáig, sokáig.</p>
				<p>- Min törik eszüket? - tépelődött Beryl.</p>
				<p>- Felséges királyom - szólt most Brichemont herceg helyéről felállva. - Késő van. Utasok
            vagyunk. Ma jöttünk s a hajnal úton fog találni, - ezért ha szabadna...</p>
				<p>- Aludni mennének? - mosolygott a király. - Magamis... ha tudnék! De nagy gondjaim
            mellé, ezerszerte nagyobb bánatom szegődött.</p>
				<p>- Csak még egy szót urak. Vigyék üdvözletem. Vigyék üzenetem. Ahogy népem javát
            szívemen viseltem, viselem ezután, - utolsó percemig. Fáj a számüzetés; aggaszt leányom
            sorsa. De bízom önökben. Bízom szent ügyünknek közel sikerében.</p>
				<p>- Köszönöm, hogy jöttek. Várom, nagyon várom, hogy újra jöjjenek.</p>
				<p>- Felség, jövetelünk ügyünk győzelmét fogja jelenteni.</p>
				<p>- Ügyünk győzelmét? - szólt közbe Beryl. - Mondják, hogyan? mikor?</p>
				<p>- Miért nevet Fenség? nem hisz a sikerben.</p>
				<p>- Oh, dehogy, - dehogy nem! Csak pár órával előbb azt hallottam Brichemont hercegtől,
            hogy a sikernek egy biztos módja lenne - ha - volna: pénz, pénz és még több pénz!</p>
				<p>- Úgy is van, - felelt a herceg. - Úgy is van. Nézetem szerint a mi kötelességünk
            egyelőre abban áll, hogy hangulatot csináljunk. A többit - sajnos! - isten kegyelmére
            kell hogy bízzuk.</p>
				<p>Beryl felcsillanó szemmel kereste az Ádám tekintetét, de legott elsápadt, amikor azt
            látta, hogy szólásra áll az fel.</p>
				<p>- Bocsánat, hogy mint teljesen távol álló, egy kérdést kockáztatok, - mondta a hirtelen
            beállt csendben, de, higyjék el, nem merő kíváncsiság amiért ezt teszem.</p>
				<p>- Parancsoljon velünk gróf Hallen. Nincs az a Lormond, aki ne állna szívvel-lélekkel
            szolgálatára.</p>
				<p>- Köszönöm, uraim! Kérdésem ez: Tegyük fel, hogy Chahuteau meghal, vagy megbukik, s vele
            köztársasága.</p>
				<p>- Adja isten!</p>
				<p>- Ámen. De tegyük fel, hogy őfelsége pártjának akkor se lesz több pénze, mint most. Mi
            történhet akkor?</p>
				<p>- Beláthatatlan felfordulás. Belviszály. Valószínűleg: polgárháború.</p>
				<p>- Ugyan?</p>
				<p>- De igen; mert akkor Isoland herceg feltétlenül trónkövetelőnek lépne fel...</p>
				<p>- Isoland herceg? - bocsánat tudatlanságomért, de - ki az?</p>
				<p>A lormond urak helyett - lángoló arccal, haragvó tekintettel, gőgös megvetéssel, a
            hercegnő felelt:</p>
				<p>- Egy senki... Senkinél kevesebb.</p>
				<p>- Beryl! - intette a király. - Beryl!</p>
				<p>- Felség! az gazember...</p>
				<p>- Fivéremnek fia...</p>
				<p>- Annál szomorúbb. De ki meri tagadni, hogy iszákos és ha részeg, a legalávalóbb
            tettektől se riadna vissza.</p>
				<p>- Súlyos vád Fenséges asszonyunk!</p>
				<p>- Kérdezzék meg Porrechost, nincsen-e igazam.</p>
				<p>Minden szem a fiatal ciméziai felé fordult.</p>
				<p>- Beszélj, - rendelte a király.</p>
				<p>- Parancsára Felséges Uram, bár nem sok a mondanivalóm. Őfensége egy jelenetre céloz,
            amikor Isoland herceg, aki aznap...</p>
				<p>- ...mint minden nap...</p>
				<p>- Igenis Fenség, - mint minden nap, mélyebben pillantott a cognacos üvegbe, mint illett
            volna és aki ilyen beszámíthatatlan állapotában behatolt a Beryl hercegnő
            lakosztályába...</p>
				<p>- És?... (hat felől egyszerre) - és?...</p>
				<p>- Semmi. Ott voltam. Kitettem. Ennyi az egész.</p>
				<p>- A gazember. (Ez is hat felől egyszerre.)</p>
				<p>Beryl felkacagott. - Nos, ez Isoland herceg. A vetélytársam.</p>
				<p>- Szegény, szegény hazám! - sírt fel Brichemont hercegben a honfiúi bú.</p>
				<p>A hercegnő zsebkendőjét tépegetve, küzdött felindulásával. - Hogy gyűlölte most
            egyszerre azt az embert, akit mindeddig csak megvetett. És ez lépjen ősei örökébe? Ez
            legyen valaha Lormonnia királya? - Nem. Ez lehetetlen. Ezt meg kell akadályozni. Meg
            kell, meg muszáj. - De hogyan?</p>
				<p>Igen ám! - de - minden lépés amit a trón felé tesz, Ádámtól távolítja el.
            Ádámtól!...</p>
				<p>Szörnyű. Rettenetes... és a körülállók egyszer csak azt látták, hogy imádott
            hercegnőjük, abból az agyonnyomorgatott zsebkendőből gombócot gyúrogat és azzal
            igyekezik visszaszorítani felbúgó sírását.</p>
				<p>E nagy kitörést mindenki, még Ádám is, arra magyarázta, hogy Isoland hercegtől félti
            királyságát és a küldöttség minden tagja e percben örömest áldozta volna életét, ha
            ezáltal Lormonnia trónját biztosíthatja a hercegnőnek.</p>
				<p>Ádám azonban, - most már bosszúvágytól is sarkalva, úgy érezte, hogy elérkezett a
            pillanat, amikor cselekednie kell.</p>
				<p>- Felséges királyom - szólt tehát. - Ha Lormonnia trónjának visszaszerzése csupán pénzen
            múlik, nincs miért aggódnunk.</p>
				<p>- Hogy érti ezt gróf Hallen?</p>
				<p>- Úgy Felséges uram, hogy...</p>
				<p>- Nem, nem. Ne mondja tovább! – sikoltott fel Beryl. - Nem akarom... Megtiltom... hogy
            egy szót is szóljon...</p>
				<p>De a király hirtelen felült ágyában és úgy szólt leányára, nagyon mereven, nagyon
            szigorún.</p>
				<p>- Miért ne mondaná? - majd pedig Ádámhoz fordulva: - folytassa kérem. Leányom
            álmodik...</p>
				<p>Ádám kétségbeesett kérő tekintetet vetett Berylre, mintha mondaná, «miért teszed még
            nehezebbé súlyos helyzetemet?» - de azért egy tapodtat sem tért le eltökélt útjáról:</p>
				<p>- A pénz megvan Felség. Rendelkezésre áll.</p>
				<p>- Pénz? - Megvan? - Hol van? - zsongott-dongott legott, innen is, onnan is, kigyultak a
            szemek, arcok izgalmas rángásokkal hol vörösek lettek, hol meg krétafehérek és a kezek -
            oh azok az árulkodó újjak! - ösztönszerű görccsel befelé görbültek.</p>
				<p>De a beteg király, valamennyit túlharsogva kérdé:</p>
				<p>- Pénz, mondja ön? Ki adja?</p>
				<p>Beryl egy némán könyörgő kézmozdulattal kísérli meg, hogy a reá szakadó
            szerencsétlenséget elhárítsa, de Ádám - bár egy szék támláját kénytelen megragadni, hogy
            össze ne roskadjon, - mégis érces hangon feleli azt, hogy: - Én.</p>
				<p>Az arcok összenéztek nagy nyugtalansággal. Lehetséges lenne? S ha igen:
           mi célból? Mi haszonra számít? Vajjon közülök kinek lenne ez
            előnyére, hátrányára?... Ha van pénz, miért adja? ha nincsen, miért mondja? - Gyanús.
            Jaj be gyanús! Résen kell most lennünk... Ám míg ők gyanút fogtak, a Felség már is
            rémüldözik, hisz sok mindent tudott, amit ők még gyanítani se mertek.</p>
				<p>- Lehetséges lenne? - töpreng hát a király - s ha nem hitvány dicsekvés, vajh mi árat
            kér majd érte?... - ezért igyekszik felülni és méltósággal mondja:</p>
				<p>- Köszönöm Hallen gróf. Őszintén köszönöm, de addig jóságát nem veszem igénybe amíg, -
            igen, amíg... egy nagy kérdés aggaszt.</p>
				<p>- Mi lehet az Felség?</p>
				<p>- Nehéz szóvátenni. Ne vegye rossz néven... de... hogy gondolja - aztán.</p>
				<p>- Aztán, Felség, «aztán?»</p>
				<p>- Nos igen. Ha elfogadjuk pénzét... hm... önnek mi marad?</p>
				<p>- Régi vagyonom roncsa... Ez a kis házikó... s mind annak emléke, ami történt benne.</p>
				<p>- Adósai leszünk mindig... mindörökké! - mondja halkan Beryl.</p>
				<p>A király kapva kap ezen a mondáson. Szúró pillantással néz szembe Ádámmal s parancsolón
            kérdi:</p>
				<p>- Most vallja kérem, - mi kamatra számít.</p>
				<p>Ádám megütődve néz reá.</p>
				<p>- Kamatra? én? - soha...</p>
				<p>- Úgy érti a Felség - súgja Brichemont herceg sietve - úgy érti, hogy izé, - mi
            viszonzást vár ön... ejnye no... nem érti?</p>
				<p>- Nem én; de minek értsem? - hangosan pedig, mialatt mélyen meghajtja fejét: - Amit
            adtam, adtam. De semmit se kérek és semmit se várok... (a sorstól, - egészíti ki magában
            a mondatot.)</p>
				<p>- De csak látjuk néha szép Lormonniában? - érdeklődik Ditirambe édeskés hízelgéssel.
            Erre azonban Ádám azt a rejtélyes választ adja, hogy:</p>
				<p>- Holnap valószínű, holnapután biztosan nem - és ezzel vissza se nézve hagyja el a
            szobát.</p>
				<p>Porrechos utána sompolyog és Beryl, aki sátra függönye mellől figyeli meg őket, még
            sokáig látja, amint le s fel járnak a holdtól világított tisztáson.</p>
				<p>Mikor hajnalelőtti szürkületben a küldöttek lóra keltek, Ádám már rég messze-messze
            járt, hogy megelőzze őket.</p>
				<p>Ment, mendegélt, - mondanók a mesében; a való életben azonban, rengeteg várásra,
            ácsorgásra kárhoztatta a világháború utáni, gyönyörüséges szuronyszegő világbéke.</p>
				<p>Végre elérkezett, ahová indult és itt, megkezdte puhatolódzásait.</p>
				<p>Hála a Porrechos útbaigazításának - mire a küldetésben járt urak szintén visszaérkeztek
            Lormonniába, neki máris nagyon fontos szálak jutottak kezébe. Mivel pedig akkor, - azon
            az emlékezetes utolsó estén - túlizgatott idegzettel, úgy olvasott mindenkinek a
            gondolatában, mintha kimondott szó lenne, most nem sietett herceg Brichemont és társait
            viszontlátni. Tervei keresztülviteléhez elégnek vélte a Porrechos segítségét. Pár héten
            belül, - hogy, hogy nem, - úttalan utakon, láthatatlan kéztől, még láthatatlanabb kézhez
            adva, - senkitől se sejtett titkos jelekkel irányítva, megérkezett és hiány nélkül
            érkezett meg! a kincs. Hogy az most még szappandarabokban, zsíros bödönök alján,
            koporsók fedelének titkosan kettős deszkái közében várták felszabadításukat, az most
            igazán mellékes volt. Tény, hogy rendelkezhetett velük és hogy rendelkezett is.</p>
				<p>- Miért tette?</p>
				<p>Hányszor kérdezte magától azt, kivált amikor egy-egy különösen szeretett műkincsét
            küldte eladásra, hányszor kérdezte és hogy gyűlölte előre a feleletet.</p>
				<p>- Kötelesség? - Mi az? Ki szabta meg? Miért?</p>
				<p>De hiába csúfolta magát Sysyphusnak, - a legurult követ mégis vállára vette újra és újra
            és újra és újra megindult vele a hegyre, pedig tisztában volt azzal, hogy csak sivárság
            és kietlenség várhat ott reá.</p>
				<p>Hogy meg lett volna lepve, ha valaki azt mondta volna, hogy lemondásának egyik rúgója -
            gyávaság. Pedig az volt. Mert félt, visszarettent attól a gondolattól, hogy attól, akit
            saját életénél is jobban szeret, egy olyan nagy áldozatot kérjen, amellyel szemben nem
            vállalhat felelősséget. Már pedig ki vállalhat felelősséget a jövővel szemben? Ha pedig
            úgy adódnék, hogy valaha az a másik megtalálja bánni, amit érette magától eldob és
            visszasírná mindazt, amiről miatta lemondott?... Rémes lehetőség! A kegyetlen
            elszakadásnál is százszor kegyetlenebb...</p>
				<p>- Nem, nem kedves Ádám barátom, - mondogatta magában elszánt következetességgel, - nincs
            jogod ahhoz, hogy egy egész nemzet boldogulását egyéni boldogságoddal összemérjed - és
            dolgozott tovább a trón összekovácsolásán.</p>
				<p>Végre jött egy nap, amikor nem gurult le a kő. Sisyphus felért vele a csúcsra és ott
            biztos alapokra állította azt. Más szóval, nem csak azt a jó hírt vette, hogy Chahuteaut
            a saját emberei támadták meg és kínozták halálra, hanem azt is, hogy Isoland herceg
            elhamarkodott örömében egy olyan világraszóló orgiát talált rendezni, hogy közbotrány
            lett a vége. E két körülmény által teremtett helyzetet könnyü volt kiaknázni és Ádám -
            ismét a Porrechos odaadó segítségével - olyan jól dolgozhatott aranyaival, hogy a régi
            rend visszaállítását most már biztosítottnak vehették.</p>
				<p>- Mikor gondolhatja, hogy ő Felségeik megérkezhetnek? - kérdezte a hűséges Josétól, aki
            sokkal korábban lépett ma szobájába, mint ahogy megbeszélték.</p>
				<p>Válasz helyett azonban Porrechos a legközelebbi székre roskadt s csak annyit tudott
            nagysokára mondani, hogy - meghalt.</p>
				<p>Ádám vállon ragadta: Meghalt? Ki?</p>
				<p>- A király.</p>
				<p>- Ember?!</p>
				<p>- Igen. Útközben. Nem messze a határtól...</p>
				<p>- De hát akkor Év... Beryl hercegnő...</p>
				<p>- Most már: királyném!... Éljen! Éljen! Éljen!...</p>
				<p>Ádám szótlan izgalommal mérte a szoba hosszát, végét. Végre, újra megszólalt.</p>
				<p>- Mik az intézkedések?</p>
				<p>- Négy nap mulva jó királyunk temetése, amely - úgy értesültem, - a mi terveinket
            hatalmas lökéssel fogja előbbre vinni.</p>
				<p>- És...</p>
				<p>- A Beryl királynő koronázása. Annak is meg kell történni egy héten belül...</p>
				<p>- Mit mond?</p>
				<p>- Azt, hogy sietnünk kell, mert Isoland herceg mindent el fog követni - ellenünk.</p>
				<p>- Hiába dolgoztunk volna?</p>
				<p>- Éppen nem. Lormonnia trónját ő sohasem fogja elfoglalni, erre esküszöm.</p>
				<p>Ádám kérdőn nézett reá, de legott elfordította fejét. Megértette.</p>
				<p>- Bármi történik is, - mondta mégis, a fiatal ember vállára téve kezét, - a királyné
            biztonságát mindennél előbbre fogja helyezni, - ugyebár?</p>
				<p>- Nyugodt lehet.</p>
				<p>- Őrködik felette...</p>
				<p>- Miért mondja gróf úr azt, hogy «őrködik», s nem úgy, hogy: «őrködünk?»</p>
				<p>- Mert... mert én most már elmegyek...</p>
				<p>- Elmegy? Most? Amikor itt a siker? Amikor mindannyian - akik a királyné hívei vagyunk -
            önt ismerjük el vezérünknek?</p>
				<p>- Engem?</p>
				<p>- Persze, hogy önt...</p>
				<p>- Nem inkább két kézzel szerteszórt aranyaimat?</p>
				<p>- Szó sincs róla. Önt. «Az ön csodás szervezési képességét. Az ön munkabírását. Az ön
            államférfiúi bölcsességét...» Kell bizonyíték? Nos, tudja meg, hogy tegnap este
            Brichemont hercegnél volt egy összejövetelünk és ott kimondtuk, hogy önt testületileg
            arra fogjuk kérni, hogy költözzék Lormonniába, mert Lormonniának önre szüksége van.</p>
				<p>Ádám meghatva szorította meg barátja kezét.</p>
				<p>- Tolmácsolja azoknak az uraknak őszinte köszönetem...</p>
				<p>- A királyné...</p>
				<p>- Tudom. Ő is hálás. - Úgye azt akarja mondani?... Nos kérem, mondjon neki felőlem
            mindent, amit jónak lát... csak ne az igazat.</p>
				<p>- Mi az igaz gróf úr? - De Ádám csak vállát vonta fel és indulni készült; az ajtó előtt
            azonban megállt:</p>
				<p>- Igaz - még egyet kérek öntől Porrechos, - mondta - egyben a bámuló fiatal ember kezébe
            csúsztatta azt a csodásan szép gyöngysort, amit nehány hónappal előbb a póruljárt
            repülőgép ösmeretlen utasa bízott volt reá, hogy pénzzé tegye. - Adja át ezt Beryl
            királynő ő Felségének nevemben.</p>
				<p>- Mi ez?</p>
				<p>- Utolsó üzenetem, - felelt Ádám, aki még aznap este lopvást elhagyta a várost, el
            Lormonniát.</p>
				<p>Mintha űznék, utazott, távolodott, éjjel-nappal, éjjel-nappal és csak akkor nyugodott
            meg némiképpen, amikor ismét a Mohikán hátán tudta magát.</p>
				<p>Ősz kezdete. A második, amely itt éri e tájon.</p>
				<p>Az erdő fái éppen úgy ünnepi díszt kezdtek magukra ölteni, mint tavaly ilyenkor. A
            vadludak előörsei is ott lármáztak már a tavon. A fatörzsek kérgén pedig, harkályok
            rubintja, küllők crysoberilje villant fel olykor, olykor.</p>
				<p>Csak Ádám nézte más szemmel a világot. Egészen más szemmel.</p>
				<p>Egy év előtt, az első estén amit szárnyaszegetten, a világgal meghasonlottan házikójában
            töltött, ezzel zárta le - éveken át vezetett naplóját: «Holt tenger a mult. Csendes;
            alattomos. Benne, láthatatlanul, alig sejtetten, de azért létezőn, rég feledett emlékek
            - feloszlásnak indult - hulláit himbálja az ár. Néha felszínre vetődnek, eltorzulva,
            eltompulva és reánk bámulnak tekintet nélküli nyitva maradt szemeik kérdő irtózatával.
            Néha, - még mélyebbről - az ősök ösmeretlen multjának eleven rémei bukkannak fel, s
            könyörtelen csápokkal igyekeznek hatalmukba ejteni a késő unokát»...</p>
				<p>Most, hogy ismét ott ül asztala előtt, elgondolkozva kereste elő füzetét és az egy évvel
            ezelőtt leírt mondatot ezzel toldotta meg: «De néha, mint mesebeli Vinettának
            harangzúgása, kertjeinek virágillata, palotáinak mérhetetlen kincse, lebeg régmult
            boldogságok emléke, a csendes víz felett...»</p>
				<p>Költészete is más lett, mint azelőtt; gazdagabb, mélyebb, színesebb. Hiába hitte, hogy
            mindent elveszített, mindenről lemondott, mert amint írni kezdett, se vád fergetegje,
            se tagadás boruja nem kínozta többé, sőt megesett az is, hogy hivatlan, kéretlen,
            bohókás, csengő-bongó rímek röppentek el a tolla hegyéről, de legtöbbnyire, amit versbe
            szedett; aranysugárból fonott háló volt az.</p>
				<p>Aranysugárból fonott háló, amit szerelmes lelke az örök kékségekben vetegetett ki, hogy
            napokat és csillagokat fogjon ki vele magának.</p>
				<p>Csak egy valami volt, amire irtózattal gondolt - a hírlap. Kezébe sem vett volna egyet,
            semmi adományért. Hisz azokban biztosan sok minden lehet most Lormonniáról. Beryl
            királynő bevonulásáról, fogadtatásáról. Valószínű, hogy minden egyes mondását, mosolyát
            és fejbiccentését feljegyezték, leközölték. Rémes! Hogy lehet az? Szabad ez?
            Kényszerkörülmények közé szorítani az úristen legtökéletesebb teremtményét és abban
            gyönyörködni, hogy hogyan merevedik dróton rángatott bábbá...</p>
				<p>Ádámnak ökölbe szorult mind a két keze, ha ezekre gondolt. - Nem, nem! Hírlapot mi
            ketten soha se olvasunk többet, úgye Mohikán?</p>
				<p>Az öreg megértőn mozdított egyet fülén. - Szerette, ha gazdája jó szóra méltatta, meg is
            szokta régen, különösen egy szép nyári délután óta, amikor is az a szépséges szőke
            idegen, homlokon csókolta. Oh azóta nincs oka panaszra. Még cukrot is kap bőven. De van
            is reá gondja, hogy ez a szokás feledésbe ne menjen, ezért, ahányszor észreveszi, hogy
            nincs bereteszelve az ól ajtaja, uccu neki, trap, trap, kop, kop... máris ott áll a
            tornácon és nagy buksi fejét belógatja az ablakon. Ádám pedig, bár szóval zsörtölődik,
            mégis nagyon örül a látogatásnak... Már hogy is ne örülne, amikor teljes bizalommal
            feltárhatja szívét hűséges társának, s mondhatja «Emlékszel?... Öregem?! - ugye, hogy
            emlékszel?»...</p>
				<p>Egy nagyon hideg, barátságtalan reggelen azt kérdezte Ádám a jó öreg lótól: Mit szólnál
            Mohikán, ha felkerekednénk? Igaz még szeptembert tapossuk, de hátha hamar beáll a tél,
            úgy vélem, jó lesz megkezdeni az éléstár felszerelését. Egybe hozta is a nyereg mellé
            való hatalmas kosarakat. Mohikán bizalmatlanul szagolgatta őket, de úgy látszik még se
            volt ellenére a kirándulás, mert türelmesen oda állt, s hagyta, hogy gazdája a hátára
            csatolja mind a kettőt. Az első ember, akivel a városban találkoztak, az orvos volt. Már
            messziről integetett Ádámnak, s mosolyogva, kalaplengetve - mintha a világegyetem
            legkellemesebb újságát vágynék tudtára adni, kiáltott:</p>
				<p>- Hallotta a nagy hírt?... Beryl hercegnő... bocsánat! Beryl királynő ő felsége
            menyasszony... Hoó! hoó! Mohikán! - vetette ijedezve közbe, mert e pillanatban az öreg
            ló (ki képzelhetett volna ilyet!) száját ide-oda kapkodva, (vagy: nyerítve?) bakugrások
            hosszú sorozatába kezdett.</p>
				<p>Ádám végre is eleresztette a kantárt, mire a minden ízében reszkető öreg állat nyomban
            szelíd báránnyá változott újra.</p>
				<p>- Nem tudom mi a baja, - már az egész úton ezt cselekedte, - füllentett Ádám, mialatt
            zsörtölődve szállt le róla. Az orvos jóízűn felkacagott:</p>
				<p>- Hallod-e te Mohikán, tán csak nem vagy majom-miriggyel beoltva, hogy ilyen fiatalos
            ficánkoláshoz van kedved, - mi? - de aztán ismét Ádámhoz fordult:</p>
				<p>- Nem is kérdi, hogy ki a boldog vőlegény?</p>
				<p>- Nem. - Jött a válasz kurtán, kelletlenül és olyan gőgös távolságokból, hogy minden
            további bizalmaskodás lehetetlenné vált; azonkívül Ádám sietett fujtató módjára ziháló
            lovának a hevederét meglazítani. Az orvos tehát belátta, hogy nincs miért drága idejét
            ott tölteni a járda szélén és ezért, azzal a kellemes érzéssel távozott el onnan, hogy
            egy csapással két legyet talált el. Pro primo - ő lehetett az első, aki egy nagy, egy
            óriás újságot leadhatott és pro secundo, - megbizonyosodhatott affelől, amit már rég-rég
            gyanított, hogy gróf Hallen, a szép kis «égből pottyant hercegnőbe» még ma is «őrült»
            szerelmes.</p>
				<p>Ádám a kantárt karjára vetve, szónélkül fordult vissza és bolygott erdőn-mezőn keresztül
            arra a merről jött volt - és alig várta, hogy elhagyatott, néma (áldja meg az isten,
            hogy néma!) zsuppfedelű házikóját érje mihamarabb.</p>
				<p>- Menyasszony... - ismételte nyelve; kalapálta szíve; lüktette a halántéka. Ezt verte ki
            lova négy patkója, ezt susogták feje felett a lombok, ez sértette a fülét a mátyás-madár
            ágról-ágra szálló, csúfolkodó ráspolyozásában.</p>
				<p>- Menyasszony. - Hogy ő erre az eshetőségre soha nem is gondolt... És most?... Leült,
            úgy kacagott. Saját magát kacagta, csúfolta, gyűlölte.</p>
				<p>Hiszen te akartad így. Te egyengetted az útját... Kinek?... Nagy Isten! Kinek?
            Isoland... - ötlött az eszébe, mintha késsel vágták volna. - Isoland lenne?...
            felugrott, futni kezdett, vissza a város felé... de legott megállt újra. Nem. Nem fog
            bizonyságot szerezni... Mi köze mindehhez?... Mégis... Ezért áldoztad fel kincseidet,
            ezért? Oh te nevetséges, te ostoba délibábok hőse, te!... Mit értél el
            önmegtagadásoddal? Boldoggá tetted Berylt? vagy ha nem őt, legalább: - népét?... Ejh!
            magad sem hiszed... Őt kiszolgáltattad egy hitvány ember kényének, népét pedig, -
            legyünk ezzel tisztában, - nem ez, vagy az az államfő, vagy államforma boldogítja - de
            bő termések és enyhébb adókulcsok... Isoland!... Őrjítő gondolat.. és ha nem ő, de más?
            Valaki, aki miatt ma már, - hálás nekem Beryl?... Még százszor őrjítőbb... hisz ez azt
            jelenti, hogy máris szereti.</p>
				<p>Erre a gondolatra aztán újra megiramodott s mindent amit útjába talált, vágva,
            kaszabolva, rohant otthona felé.</p>
				<p>Mohikán fejét lógatva poroszkált utána. Hűségesen igyekezett ehhez a gyors menetelhez
            alkalmazkodni, pedig csak ő tudta, hogy milyen keservesen tehette, mert hiszen,
            tulajdonképpen se lába, se tüdeje nem volt már meg hozzá; ha tehát mégis betartotta ezt
            a vakmerő ütemet, azt csakis gazdája iránti ragaszkodásból tette. Pedig... oh azok a
            szörnyű bakugrások! Még most is láthatón végig-végig borzong a háta, ha reájok gondol. -
            És még meg se simogatott azóta! - panaszolja maga-magának végtelen szomorúsággal. De
            azért, bár könnyei mind két szeme alatt barna barázdát rajzolnak fehér szőrök mentén, -
            eszébe se jut haragot tartani. Nem ember ő, hogy ilyen gyarlóság férkőzhessen hozzá.
            Inkább ösztönére hallgat, amely azt súgja, hogy: Milyen nagy bajban lehet a te szegény,
            jó gazdád, hogy ennyire megfeledkezik rólad. - Mohikán mindezt megérti, tudja, - ezért
            mialatt folyton biztatja magát, hogy na még egy kicsit, na még... otthon leszünk
            mindjárt... mind azon igyekszik, hogy Ádám mellé jusson, hogyan vágyik arra, hogy még
            egyszer odadörgölje fejét kabátja újjához, - ám az a nagy hatalom, mely embernek,
            állatnak megszabja az útját, másként határozott és ezért Ádám, aki lelki gyötrelmétől
            hajszolva egyformán süket és egyformán vak volt, minden körülötte megnyilatkozó földi
            öröm, vagy földi nyomoruság iránt, - egyszerre mégis figyelmessé lett arra, hogy
            közvetlenül a háta megett valami zuhan, valami megszűnik.</p>
				<p>- Mohikán! - kiáltja, egyben visszafordul. - Mohikán! de már ezt felriadva, kérdőn, s
            máris mellé térdel, máris hivogatja, reszkető kezekkel kérőn simogatja. De minden hiába!
            Hiába fekteti fejét a fejéhez, hiába suttogja, hogy ezután jó lesz, - hiába, hiába.</p>
				<p>Megtört, bánatos szem pillant rá még egyszer, aztán, - őszi erdő hangtalanságára nehéz,
            halálos csend fekszik, terül, mélyed...</p>
				<p>Ádám még sohasem érezte magát olyan egyedül a világon, mint most. Olyan egyedül és olyan
            bűnösnek.</p>
				<p>- Mert én öltem meg... támad fel benne az önvád, s mit ér hogy bocsánatát kéri, hogy
            ráborul sírva?... Mit tehet egyebet, minthogy gyöngéd érintéssel igyekezzék kivenni a
            gazdátlan zabolát merevülő szájából, s hogy a nyitva maradt szemek kimondhatatlan
            szomorú tekintetét illatos fenyőágakkal takarja; aztán megindult; lassan, minduntalan
            vissza-vissza nézve. - Körülötte hosszú árnyak nőnek, s neki az az érzése támad, hogy
            ezután nem is lesz már más kísérője, társa, mint mindent elszürkítő, tűnő, hunyó
            árnyak...</p>
				<p>Éjjelre nagy szél kerekedett. A ház előtti két tölgy közül az egyik csonkán került ki a
            rettenetes ütközetből. És az egész táj, mintha elváltozott volna, mióta nem sűrű lomb
            csipkézete rajzolódott az előtérbe.</p>
				<p>- Miért nem a házam, s véle én jó magam? - sóhajtott Ádám, mikor másnap reggel meglelte
            a megtépett, összetördelt, elsodort főágat, valahol a tulsó hegyoldalon. Most már újra
            nyári hővel tűzött a nap, s az egész természet elhitte, hogy messze még az ősz.</p>
				<p>Ádám ásóval felfegyverkezve indult, hogy hű barátjának magadja a végtisztességet.</p>
				<p>- Ha Éva tudná... ötlött eszébe hivatlanul, rögtön el is űzve. Mert ugyan mi köze
            Mohikánhoz Lormonnia királynőjének? S mi köze Hallen Ádámnak egy ösmeretlen férfi
            menyasszonyához?... De legkivált, hogy is lehet az, hogy a neve még minduntalan a
            gondolatába tolakszik?</p>
				<p>Valóban, - nevetgélt öncsúfolással, - azt lehetne hinni, hogy némely szerencsétlennek az
            agya, ósdi skótkastélyhoz hasonlón - soha nem nyugvó kísértetek tanyája.</p>
				<p>Pedig, ha tudta volna!... Ha csak egyszer megengedte volna, hogy a kisvároska bankjában
            összegyűlő leveleit hozzá továbbítsák, vagy még annál is kevesebbet: ha megengedte
            volna, hogy hírlap jusson a szeme elé, mennyire megváltozott volna az élete! Igaz, hogy
            gyötrő gondolatoknál ezerszerte kinzóbb aggódások raja szállta volna meg, - de azért
            mégis... Ki tudja mit cselekszik? De ő makacsul elzárkózott a külvilágtól. «Remetébb
            mint valaha»... mondogatta az orvos, ha kiváncsiskodó betegei előtt palástolni
            igyekezett, hogy még ő sem tudott tőle egy találkozást kimódolni.</p>
				<p>Így történhetett, hogy egyesegyedül csak Ádámnak nem volt tudomása a lapok -
            napról-napra szaporodó - híradásairól, melyek mind-mind Beryl királynő sorvasztó
            betegségéről beszéltek.</p>
				<p>«Már csak az árnyéka régi énjének» írta Dytirombe egy hosszú cikkében.</p>
				<p>«Napok óta nem enged magához senkit; még Porrechost sem». - jelentette egy sürgöny.
            Legutóbb pedig az állt a lapokban, hogy «Az államtanács permanenciában ülésezik, mert
            egyrészt Isoland herceg kijelentette, hogy ha Beryl ő Felsége egy héten belül nem
            hajlandó őt fogadni, ő (Isoland) meg fogja mutatni, mire képes bosszúja... másrészt,
            mert a királyné megtiltotta, hogy Isoland hercegnek nevét előtte említsék»... Ez - és
            még sok ehhez hasonló hír - indult világgá szép Lormonniából, pedig, mi mindent sikerült
            a szemfüles riporterek elől rejtegetni! Például azt, hogy a jó Brichemont herceget kicsi
            híjján guta ütötte, amikor ő Felsége zokogva jelentette ki előtte, hogy «Ádám vagy a
            halál»... és ezt a szörnyű kijelentést azzal tetézte, hogy nyomban éhségstreikba
            kezdett.</p>
				<p>Imhol ötödik napja, hogy se könyörgéssel, se érvekkel, sem a szakácsművészet legremekebb
            alkotásainak felvonultatásával sem sikerült őt szörnyű elhatározásában megingatni...</p>
				<p>Nem, minderről Ádámnak nem volt tudomása... Ő csak azt tudta, - egész biztosan tudta, -
            s mégse birta saját magával elhitetni, hogy Évát elveszítette - örökre.</p>
				<p>Ezektől a gondolatoktól hajszolva, éppen a tóhoz ért. Egy nagy fához közel ottfeledett
            vászonfoszlányok, félig elhamvadt faalkatrészek. «A repülőgép maradványai» - nyilalt az
            Ádám szívébe. - Ugyan e pillanatban, halkan felhangzó messze berregés.</p>
				<p>- Kísértet volnál te is? és a magányos ember megrázza a volt szárnyak (magas csalán
            közül még magasabban kiálló) - roncsát.</p>
				<p>De nem. Nem agyrém. Nem kísértet... A zúgás erősödik. Közeledik.</p>
				<p>Ádám önkénytelen letérdepel, hogy jobban figyelje.</p>
				<p>Vadludak, szárcsák, gémek kelnek gágogva szárnyra. Pedig ami látszik, még csak egy kis
            fekete pont, de nő szemlátomást. Elébb még kis veréb, aztán már galamb; ám rövid pár
            perc után, sasnál hatalmasabb. S még negyed óra se telt, amikor hosszú szárnyainak óriás
            árnyéka siklik a tó felett.</p>
				<p>Ádám leírhatlan izgalommal figyeli.</p>
				<p>- Hydroplan - jegyzi meg, - lehet hogy hangosan... Elszáll-e? Leszáll-e? - jő a másik
            kérdés, s legott a harmadik: Hát az a sok többi, amely utána szállong, vajjon mit
            jelenthet? Mert hisz egy egész raj pontozza az eget...</p>
				<p>Még egy-két pillanat s az első gépen felösmer egy utast:</p>
				<p>- Porrechos!... - kiált s egész lénye két égő szemében összpontosul.</p>
				<p>Onnan felülről pedig kezek integetnek.</p>
				<p>- José, mi hír, mi hír? - kiált kalaplengetve, s feledve minden bánat, lemondás,
            kételyek. Porrechos csak jó hírt hozhat. Mit? - azt most nem kérdezi, nincs is rá ideje,
            mert ekkor egyszerre megáll a szívverése, mert... mert... oh nagy Isten! hátha csak
            káprázat?</p>
				<p>De nem. Ott a kormánynál. - Jól látom? Ő az... ő az - Éva!</p>
				<p>Térdig gázol a vízben, hogy a hajót mielőbb elérje. Porrechos ekkorra már szintén a tóba
            lépett, s most ketten igazítják, húzzák a könnyű járművet.</p>
				<p>Senki se szól egy szót sem; csak a szemek beszélnek. Ádámé, Berylé, boldog-szerelmesen;
            José távolba néz s számlálja «a többit».</p>
				<p>Mert jönnek, érkeznek, innen is, onnan is. Aeroplan, hydroplan berregve közelít.</p>
				<p>Nemsokára nyüzsög a tó vize és a tópart.</p>
				<p>De sekély talajon nehéz a kiszállás.</p>
				<p>- Majd így - mondja Ádám s két karját kitárva áll a csónak mellé, mire a királynő
            nevetve, pirulva átfogja a nyakát, felhúzza a lábát, s hozzá simul szépen. Két-három
            lépés csak, s máris partot értek.</p>
				<p>- Éljen, éljen, éljen! - hangzik mindenfelől, mikor a királynő szárazföldre lépett.</p>
				<p>Ádám most eszmél csak, most jut tudatáig, hogy kettőjükön kívül mások is léteznek; de
            még most is kábán, mit sem értve kérdi:</p>
				<p>- Porrechos, kik ezek? s miért jött ide ennyi?...</p>
				<p>De nem José felel, hanem a királynő:</p>
				<p>- Ádám! Nem ösmeri? Ditirambeot, Lorchét?, s az ott jó Brichemont, Pibran, Dalas,
            Zazongne. Országom nagyjai... egytől-egyig mind, mind..</p>
				<p>- Nem értem... királynőm...</p>
				<p>- Meg fogja érteni... Im átadom a szót házunk támaszának, Brichemont hercegnek.</p>
				<p>Ekkorára már sokan odacsoportosultak köréjök, de még mindég jöttek, jöttek, szálltak
            gépekkel, repülő-gépekből, s igyekeztek mentől közelebb jutni, hogy a szónokot hallják,
            az pedig mélyen meghajtva magát előbb a királynő, aztán Ádám előtt, imigyen kezdte
            beszédét:</p>
				<p>- Mikor először érkeztünk ide gróf Hallen, én és társaim, szívünk telve volt bánattal,
            mondhatnám kétségbeeséssel, mert bár a trónörökös elvesztéséért vigaszt találtunk abban
            a gondolatban, hogy egykoron Beryl hercegnőnket láthatjuk ősei trónján uralkodni, de a
            trónt nem reméltük viszontláthatni - őszintén szólva: soha. Ám ön visszaszerezte azt
            jogos tulajdonosának gróf úr; s nincs szó, amivel hálámat tolmácsolni tudnám.</p>
				<p>- Igaz. Úgy van! - kiáltották minden oldalról, míg végre a visszhang is kedvet kapott
            hozzá és sokszorosan ismételte azt, hogy: úgy van.</p>
				<p>Brichemont herceg azonban folytatta: - Most tehát minden lormonniai nyugodtan hajthatja
            fejét álomra, mert tudja, hogy az ön csodás államférfiúi bölcsessége szikla szilárd
            alapokra építette fel újra a Berengar királyok örökét. De nekünk több az óhajtásunk gróf
            úr, mi azt szeretnők, hogy azon a trónon egy igazán boldog, jó királyné üljön.</p>
				<p>Ádám kérdőn, s mégis félve a felelettől nézett a felség felé és lelke legmélyén
            megrendülve látta, hogy azokat az imádott, tengerzöld szemeket könnyek fátyolozzák.</p>
				<p>- Hát nem boldog? - súgta mégis kérdőn, keserűn, - mire a királynő szomorún, némán,
            nagyon lassan, nagyon mély meggyőződéssel nemet intett fejével.</p>
				<p>Ádám csak azért nem hullott előtte térdre, mert Brichemont e pillanatban egy nevet
            említett: az Isoland hercegét (ég tudja, hogyan jutott mondókájában hozzáig). Most éppen
            azt magyarázta, hogy Isoland herceget, mint kérőt, nem is lehetett volna mellőzni,
            ezért nem csoda, ha az eljegyzés hírét mindenki szájára vette, - de egy meg nem érthető
            pillanatában őfensége annak rendje-módja szerint (bár csak morganatikus) házasságot
            kötött Giclette de Foi-val a Guisconse-i Folie-Chiquenaude táncosnéjával... Ezzel a
            ténnyel az utolsó akadály is elhárult, ami Beryl királynő boldogságának útját
            állhatná.</p>
				<p>- Azért jöttünk ide, azért vagyunk itt mindnyájan...</p>
				<p>- Igaz. Azért, azért...</p>
				<p>- ...hogy önt gróf Hallen, ezennel arra kérjük - segítsen vágyunk teljesüléséhez...
            tegye lehetővé azt, hogy a legszebb ország trónján - jó és nagy - mert lelke mélyéből
            boldog uralkodó üljön.</p>
				<p>- Én?... Felség! én prince-consort? én?...</p>
				<p>De egészen közelről, leheletszerűen jő feléje kérőn, meggyőző sóvárgással:</p>
				<p>- Oh, hát nem mindegy az Ádám?... amikor neked soha, soha más nem leszek, mint Éva... a
            te Évád?!...</p>
				<p>- Nem, nem csak azért mindegy én egyetlen szerelmem, (oh hogy megértem ezt, most mióta
            újra itt vagy mellettem!) de azért is, mert királyném voltál első perctől kezdve.
            Királyném már akkor, amikor még nem is sejtettem kilétedet.</p>
				<p>Így történt, hogy mire az a sok aeroplán és hydroplan - amely a tavon és a tó körüli
            fövenyen itt is, ott is gubbasztott, terjengett és úgy nézett ki éppen, mintha egyenes
            leszármazói lennének a százezer évvel azelőtt itt tanyázó ichtyosaurusoknak és
            dynosaurusoknak, - mire valamennyi nagy robajjal, kelepeléssel felszállva, keringve,
            útnak indult szép Lormonnia felé, egy bolondul szerelmes és az élettel tökéletesen
            megbékélt fiatal ember nézett utánuk, sokáig, sokáig. Mindaddig, míg az utolsó kis
            fekete pontocska is bele nem olvadt a nyugati ég - izzó arannyal csordultig telített -
            kohójába. Ekkor aztán elindult ő is, hogy sorra, rendre, elbúcsúzzék mindazoktól a
            helyektől, amelyek nagy magányban töltött kínos évek alatt a szívéhez szóltak, a
            szívéhez nőttek.</p>
				<p>A Mohikán sírját szépen felhantolta, vadvirág magvával sűrűn behintette.</p>
				<p>A két kecskét elvezette az erdő végére és ott a legelső öreg asszonynak, aki a mesgyén
            szembe jött vele, odaajándékozta. Majd meg a házába nyitott, szórt, kutatott, szoba
            közepére: mindent felhalmozott. Nem volt olyan szekrény, asztalfiók, rekesz, amit át ne
            nézzen. Mikor pedig minden papiros, iromány, könyv és vászonféle halomra volt hordva,
            egy gyufaszál sercent, egy gyufaszál lobbant...</p>
				<p>Ádám a két öreg tölgyfa alá húzódva nézte, hogy jönnek ki a lángok ajtón, ablakon,
            résen; és hogy nyaldossák, nyelik, a kis zsuppfedelet.</p>
				<p>- Így van ez jól... - mormolta. Ha én most elmegyek, ez a kedves hajlék ne legyen
            prédája jött-ment dib-dáb népnek. Inkább: tűnjék el egészen... Igen. Így akarom... Hisz
            sok szép emlékét mind magammal viszem...</p>
				<p>Mikor pedig végre, hajnal hasadtára ő is arra indult, amerre a nagy gépmadarak szálltak,
            csalhatlan ösztönnel tudta, hogy rövid pár nap alatt oda fog érni, ahol egy soha el nem
            muló boldogság várakozik reá:</p>
				<p>Éppen mint a mesében.</p>
			</div>
		</body>
	</text>
</TEI>