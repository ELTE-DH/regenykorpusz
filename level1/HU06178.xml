<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU06178" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Átkozott józanság</title>
				<author>
					<persName>
						<surname>Gárdonyi</surname>
						<forename>Géza</forename>
					</persName>
					<date from="1863" to="1922">1863-1922</date>
					<idno type="VIAF">24643507</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">40275</measure>
				<measure unit="pages">113</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Átkozott józanság</title>
					<date>2008-08-08</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/06100/06178"/>
					<respStmt>
						<resp>Original Electronic Edition</resp>
						<name>Tőzsér Istvánné</name>
						<name>Pataki Miklósné</name>
						<name>Ollé Krisztián</name>
						<name>Kiss András</name>
						<name>Varjú Mária</name>
					</respStmt>
				</bibl>
				<bibl type="printSource">
					<title>Átkozott józanság</title>
					<author>Gárdonyi Géza</author>
					<pubPlace>Budapest</pubPlace>
					<publisher>Dante</publisher>
					<date>1939</date>
					<ref target="https://mek.oszk.hu/06100/06178"/>
				</bibl>
				<bibl type="firstEdition">
					<title>Átkozott józanság</title>
					<author>Gárdonyi Géza</author>
					<date>1895</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2021-07-26"/>
		</revisionDesc>
	</teiHeader>
	<text>
		<body>
			<div type="chapter">
				<head>ÁTKOZOTT JÓZANSÁG</head>
				<head>- REGÉNY -</head>
				<p>Egy öregúr, egy székely, meg egy csónak. Ezzel kezdődött a Vaskapu
                    szabályozása.</p>
				<p>Az öregúr egy nyári napon jelent meg ott a sziklás vidéken. Mért vizet és követ.
                    Rajzolt és számokat irt apró zsebkönyvekbe.</p>
				<p>A székely evezett, mérőszalagot vont; ónt eregetett a mélybe; délben főzött, este
                    sátort csinált.</p>
				<p>Igy tartott ez augusztus végéig.</p>
				<p>Egy este fel se állították a sátort. Az égen nem volt felhő. A székely csupán a
                    tábori ágyat bontotta ki. Magának fenyőgalyakból tördelt egy nyalábra valót.
                    Aztán tüzecskét rakott, hogy a szunyogok ne alkalmatlankodjanak.</p>
				<p>Az öregúr elvégezte a vacsoráját és csibukra gyujtott. A tábori ágyra heveredve
                    szivta.</p>
				<p>A hold akkor sétált fel az égre. Teljes hold volt. Megvilágította a csendes
                    sziklás tájat.</p>
				<p>A Duna fénylett, mint a kardlap. A sziklák bálványalakokká váltak. Egy szemben
                    levő szikla kővévált sárkánynak látszott. Mintha valamikor inni akart volna a
                    Dunából, s gyikszabású óriás fejét éppen nyelésre emelte, mikor kővé meredt.</p>
				<p>Ahogy az öregúr csibukozva bámulja azt a kővé vált csodát, egyszerre emberi
                    árnyék jelenik meg a sárkány hátán. Feljebb és feljebb hág. Lépeget a feje felé.
                    A taraján felkapaszkodik. Végigsétál a lapos homlokon. És a sárkány orrán
                    megáll.</p>
				<p>Csak nézték, hogy mi az? mit akar ottan? Jól lehetett látni minden mozdulatát,
                    mert a hold olyannyira világított, hogy akár olvasni lehetett volna a
                    világosságánál.</p>
				<p>Az árnyékember egy percig ott állt mozdulatlanul, s nézett le a mélybe. Aztán a
                    levegőbe dőlt, és fejjel lefelé be a Dunába...</p>
				<p>A víz nagyot loccsant.</p>
				<p>Az öregúr felugrott:</p>
				<p>- Hamar a csónakot Istók!</p>
				<p>Istók is felpattant a helyéről. Egy perc mulva mind a ketten a csónakban voltak
                    és minden erejökkel sietést eveztek a sárkányfő alá.</p>
				<p>Az öngyilkos ott kepickélt még a vízben. De már merüldözött. Mikorra megkaphatták
                    volna, el is merült. A helyén bugyborékolt a víz.</p>
				<p>- Nézz jobbra! - szólt az öregúr, - én majd balra nézek: talán mégegyszer
                    fölvetődik?</p>
				<p>Csakugyan felvetődött. De már akkor alig tikácsolt.</p>
				<p>A székely elkapta a karját. Belevonszolták a csónakba.</p>
				<p>Úri ruházatu ember volt. Fiatal arcát fekete körszakál kerítette. A ruhája fekete
                    szalonruha.</p>
				<p>A parton ipszilont csináltak belőle: megfordították fejjel lefelé, és rázták ki
                    belőle a vizet. Néhány perc mulva köhögött.</p>
				<p>- Rakj a tüzre, - mondotta a mérnök a homlokát törölgetve, - és tégy fel egy
                    bögre vizet teának.</p>
				<p>Aztán odavitték a vizes embert a tüz mellé. Bizony emelniök kellett, mert a lába
                    csukladozott alatta. S lefektették a fűre. Betakarták Istóknak a szürével. Istók
                    úgyis csak esernyő helyett hordozta nyáron a szűrét.</p>
				<p>A mérnök teát főzött. Rumot is, cukrot is tett belé bőven. S megkínálta vele a
                    beteget.</p>
				<p>Hát a beteg ivott is belőle. De bágyadt volt. A szemehéját is alig bírta
                    fölnyitni.</p>
				<p>A mérnök nem kérdezett tőle semmit, csak ahogy ott feküdt a beteg, s a tüz fénye
                    rávilágított az arcára, magában tünődött:</p>
				<p>Magyar-e vagy oláh?</p>
				<p>Micsoda szerencsétlenség üzte a Dunába?</p>
				<p>Azonban az idegen meghörgült:</p>
				<p>- Üsse meg magukat a mennydörgős ménkü!</p>
				<p>Magyar! - gondolta örömmel az öregúr.</p>
				<p>A beteg pihegő mellel feküdt, s néhány perc mulva ujra megszólalt:</p>
				<p>- Kérek még teát!</p>
				<p>A mérnök intett Istóknak, hogy tegye fel újra az edényt.</p>
				<p>S hallgattak.</p>
				<p>Az idegen szótlanul itta meg a második csészével is, aztán beburkolózott az Istók
                    szürébe.</p>
				<p>Elaludt.</p>
				<p>- Ösmered? - kérdezte halkan a mérnök.</p>
				<p>Istók a fejét rázta. Különben is úgy felelt volna. Csak akkor szokott szólni, ha
                    a feje meg a keze nem adta ki a szót.</p>
				<p>Reggel a mérnök ébredt fel elsőnek. Tekintete a betegre fordult. A kelő
                    napfénynél látta, hogy divatos gallér van a nyakán, s a nyakkendője fehér
                    selyemből való. Fehérkezü sovány ember. Szobai sápadt arc. Az orra dagadt és
                    véres.</p>
				<p>De fiatal ember volt, nem lehetett több huszonnyolc évesnél. Hosszú fekete hajára
                    és halántékára rászáradt a sár. Bizonyára akkor sározódott be, mikor a parton
                    felfordították.</p>
				<p>Valami elkeseredett földbirtokos, - gondolta a mérnök. Szerencsétlen házas, vagy
                    szerencsétlen kártyás. Össze fog szidni, hogy minek avatkoztam a dolgába?</p>
				<p>Ekközben Istók is fölébredt.</p>
				<p>A mérnök intett neki, hogy ne károgja el a reggeli köszöntést.</p>
				<p>A székely tüzet rakott, és ismét föltette a teának való vizet.</p>
				<p>A mérnök megteázott, és szivarra gyujtott.</p>
				<p>Derült arczu ősz ember volt, jól túl az ötvenen. Vitorlavászon ruhát viselt és
                    fehér vászon-sisakot. A mozgásán látszott, hogy katona volt valamikor.</p>
				<p>Az idegen is fölnyitotta a szemét, és mélyen sóhajtott.</p>
				<p>- Jó reggelt! - kiáltott rá vigan az öregúr. Főzhetek önnek egy csésze teát?</p>
				<p>- Köszönöm, - felelte fásultan az idegen, - elfogadom.</p>
				<p>Fázósan rándult meg a válla. Istókra pillantott:</p>
				<p>- Engedd, hogy a szűröd még rajtam maradjon.</p>
				<p>Az öregúr szótlanul főzte meg a teát, s átnyujtotta. Eléje tette a rumos üveget
                    és a kék papirosba burkolt cukrot is.</p>
				<p>- Cukrozza, rumozza izlése szerint.</p>
				<p>Az idegen megitta a teát, és visszafeküdt a fűre. Tovább aludt.</p>
				<p>A mérnök intett a székelynek. A székely fogta a mérőpóznát, dolgukra mentek.</p>
				<p>Gondolta a mérnök: az idegen beteg ha felébred, majd elmegy szintén a dolgára.
                    Éppenséggel nem látszott olyan embernek, akivel másodszor is öröm
                    találkozni.</p>
				<p>Azonban délfelé mikor visszatértek a tanyára, az idegent még alva találták.</p>
				<p>A székely csendesen tüzet rakott. Vizet tett fel s tojást szedett ki a ládából,
                    meg szalonnát, szalámit, sajtot, kétszersültet. A levest bádogba zárt sürülékből
                    főzték, de vöröshagymát is aprítottak belé, s jól megpaprikázták.</p>
				<p>Az idegen fölnyitotta a szemét.</p>
				<p>- Jóreggelt másodszor is! - kiáltott fel az öregúr. Szolgálhatok-e jó paprikás
                    mérnöki levessel?</p>
				<p>- Köszönöm, elfogadom, - felelte bágyadtan az idegen.</p>
				<p>Szótlanul evett velök. Ebéd végén a zsebébe nyult. Szivartárcát vont elő. Valami
                    három szivar volt is abban, de csurgott belőlök a víz.</p>
				<p>- Tessék, - szólt az öregúr a maga tárcáját átnyujtva.</p>
				<p>Az idegen kivont abból egy szivart és megszólalt:</p>
				<p>- Illenék megmondanom, hogy ki vagyok. De én nem mondom meg. Viszont én sem
                    kérdezem, hogy ön kicsoda?</p>
				<p>Az öregúr vállat vont:</p>
				<p>- Nem vagyok kiváncsi természetü.</p>
				<p>Az idegen folytatta:</p>
				<p>- Ön azt véli, hogy megmentett. És hogy én azért hálás vagyok. Én nem vagyok
                    azért hálás.</p>
				<p>- Bocsánat, ha rosszat cselekedtem, - felelte mosolyogva az öregúr, - de arra
                    gondoltam, hogy ön talán sietett. Alkalmat óhajtottam önnek szerezni, hogy az
                    ügyet mégegyszer megfontolja.</p>
				<p>- Köszönöm. Megfontoltam én azt kellőképpen.</p>
				<p>Kedvetlenül nézett a cipőjére. Az arca sápadt volt, de nem beteges sárga, hanem
                    inkább fázós. Aztán rátapogatott az orrára, amelyre néhány csepp vér
                    cserepesedett és a halántékára, ahova az iszap ráragasztotta a haját.</p>
				<p>A mérnök vizet öntetett a mosdótálba. A székely odatartotta az idegennek egy
                    jókora spongyával együtt.</p>
				<p>- Ön bizonyára kártyázott és vesztett? - szólalt meg aztán az öregúr mintha a
                    szivarja füstjének beszélne.</p>
				<p>- Én nem kártyázom soha, - felelte az idegen félvállról.</p>
				<p>- Hát talán más csapás érte? talán pénzbeli zavarokkal küzd? - folytatta az
                    öregúr jóságos hangon. Nincs olyan csapás, amit ki ne lehetne heverni.</p>
				<p>- Gazdag vagyok, - felelte az idegen.</p>
				<p>- Vagy valami betegség? Nincs olyan betegség, amelynek váratlan gyógyulása ne
                    lehetne. Lássa kérem az öreg Kneip páterhoz csupa olyan ember jár, akire már
                    ráadták az utolsó kenetet.</p>
				<p>- Sohse voltam beteg.</p>
				<p>- Akkor azt kell gondolnom, hogy szerelmi csalódás zavarta meg önt. Hiába, mig az
                    ember fiatal... De hát azt is meggyógyítja az idő.</p>
				<p>- Engem nem zavart meg soha semmi. Szerelmes én nem voltam soha.</p>
				<p>- Bocsánatot kérek a kérdéseimért, - szólt az öregúr fölkelve, - nem
                    kiváncsiságból kérdeztem önt, hanem, hogy segitsek, ha tudok. Elvégre emberek
                    vagyunk, és kötelességünk egymáson segíteni, kivált ha valamelyikünk leroskad az
                    élet terhe alatt.</p>
				<p>- Én nem roskadtam le semmiféle teher alatt se, - felelte az idegen a fejét
                    rázva. Én amit cselekedtem, meggondoltan cselekedtem.</p>
				<p>- Meggondoltan?</p>
				<p>- Meggondoltan.</p>
				<p>Az öregúr boszusan hümmentett:</p>
				<p>- Ugyan kérem, hát lehet ilyet meggondoltan cselekedni? Ha valaki gyógyíthatatlan
                    betegséggel bajlódik, vagy holtig tartó börtönre van ítélve, az cselekedhetik
                    effélét meggondoltan, de egészséges ember, szabad ember nem ugrik meggondoltan a
                    békák közé.</p>
				<p>Az idegen összevont szemöldökkel nézett a mérnökre, aztán ugyanúgy maga elé.
                    Végre is vállat vont.</p>
				<p>- Nekem az életben nincs semmi örömem, hát minek éljek? Mért néz rám olyan
                    hitetlenül? Én nem hazudok soha. Nem szorultam rá, hogy hazudjak. Csak a nők és
                    a gyermekek hazudnak, meg a szolga-lelkek.</p>
				<p>- De kérem én nem mondtam, hogy hazudik ön. Mindössze megütköztem a szaván, hogy
                    azt mondja, nincs az életben öröme, holott az imént azt mondta, hogy gazdag és
                    egészséges. Tudja ön mi a gazdagság? Kérdezze meg azoktól, akik negyven-ötven
                    krajcárért kapálnak. Kérdezze meg azoktól, akik husz négyszögméternyi kis
                    szobában tizedmagukkal alusznak. Kérdezze meg azoktól, akik éheznek. S tudja ön
                    mi az egészség? Menjen be egy kórházba és kérdezze meg ottan. Már engedjen meg
                    fiatal barátom, aki egészséges is, gazdag is, és mégis megveti az életet, az nem
                    gondolkodó ember, és meg nem értett frázisként mondja, hogy Meggondoltan
                    cselekedtem.</p>
				<p>Az idegen szeme komoran villant a mérnökre, aztán nyugodtan felelte:</p>
				<p>- Ön engem bolondnak néz. Nekem ugyan közömbös valami, hogy ki hogyan vélekedik
                    rólam, de ön értelmes embernek látszik, ám mérjük meg az ön fontján is az én
                    itéletemet. Látni fogja, hogy nekem meg kell halnom.</p>
				<p>Az öregúr leült az ágyra:</p>
				<p>- Fogadjunk, - mondotta, - hogy bármit is beszél, ha egészséges ön, nem kell
                    meghalnia.</p>
				<p>- Hát fogadjunk! Mibe?</p>
				<p>- Eggyetlenegy szóba, amit úgy hivnak, hogy becsületszó.</p>
				<p>- No és aztán?</p>
				<p>- Ha elveszti a fogadást, becsületszóra köti magát, hogy megküzd a rossz
                    gondolatokkal. Ha pedig én vesztem el, szintén becsületszóra kötelezem magamat,
                    hogy nem húzom ki a Dunából.</p>
				<p>- Hát jó. Hallgasson meg:</p>
				<p> Az apámon kezdem. Az én apám birtokos volt, mint én, és elcsapott egy bérest,
                    aki valami bánatában gyakorta megrészegedett. Akkor is részeg volt, mikor
                    elcsapta.</p>
				<p>A béres, - öreges ember volt már, - szekérre tette a ládáját és mikor kifelé ment
                    az udvarunkból, megállt a tornácunk előtt. Megállt, és vérbenforgó szemét az
                    apámra emelte: megfenyegette az öklével:</p>
				<p>- Verjen meg hát az Isten örökös józansággal! Verjen meg téged is, gyermekedet
                    is, ha születik!</p>
				<p>Az apám sohse hallott efféle átkot, hát még nevetett is reá. De az anyám, -
                    templomos asszony, érzékeny szivü asszony, - megrémült.</p>
				<p>Az idegen a fű-ágyra könyökölve csendes bús hangon beszélt. Hangja mély volt,
                    mint a dorombé. Olykor elhallgatott a beszédben és fűszálakat tördelt. Olykor
                    felnézett a mérnökre, olykor kedvetlenül legyintett.</p>
				<p>Folytatta:</p>
				<p>- A születésem előtt történt ez három hónappal. Eggyetlen gyermek voltam, és ép,
                    erős, egészséges. Semmitse különböztem más gyermektől, csak éppen, hogy
                    kiváncsibb voltam mint más gyermek. Mindent kérdeztem, mindent kutattam,
                    mindenütt titkot sejtettem. Tizenöt éves koromban már könyvekhez intéztem a
                    kérdéseimet. Ha valamely könyv nehézfogatu volt, én annál jobban rágtam,
                    rágogattam. Tudni akartam mindent, mindent! Abban a korban, mikor más még
                    regényeket olvas, én már Sopenhauert, Kantot, Kontot, Lokot és Spencert őröltem.
                    S abban a korban, amikor más ember a leányokat tündéreknek nézi, én már a
                    boncoló asztalon foglalkoztam velök. Orvosi tudományt tanultam. Persze abban is
                    a hisztológia érdekelt legjobban: a szövet, a hús elemei, a sejtek, a
                    porszemekre bontott ember. Egy kiló tündérhús épp olyan hús, mint egy kiló
                    borjúhús!</p>
				<p>Az átkot ismertem.</p>
				<p>Apám anekdótái között gyakorta hallottam a béres átkát elmondani:</p>
				<p>- Verjen meg az Isten józansággal!</p>
				<p>Mindenki nevetett rajta, csak én nem. Húsz éves koromban már fázlódva éreztem,
                    hogy az átok megfogott.</p>
				<p>Józan voltam, mindig józan voltam!</p>
				<p>Ön is mosolyog rajta. Látom, hogy ön sem érti. Az átok üres szó, azt tartja ön
                    is. De különböztesse meg a lélekből fakadó átkot, a szájon forgó piaci
                    átkozódástól. Az átkozódás csak sár-dobás. Az átok a haragvó lélek mennyköve.
                    Mindegy hogy paraszt lelkéből villámlik el, vagy úr lelkéből. Éppoly természeti
                    tünemény, mint a felhők villáma. Erő.</p>
				<p>Ön bólint reá.</p>
				<p>Tehát akkor azt nem érti, hogy mit jelent józannak lenni?</p>
				<p>Józannak lenni annyit jelent, hogy: az ember egy megfagyott szivet hordoz a
                    mellében. Az agya olyan, mint a hűtőkészülék: minden gondolat és minden érzés
                    jéggé válik benne. A fagyasztó szer: az analízis, az elemezés.</p>
				<p>Az átok következtében én mindig elemeztem.</p>
				<p>Huszonegy éves koromban már tudtam, hogy minden gyönyörködés izgalom, és az
                    izgalom következtében mámor. A szem gyönyörködése a szemidegek izgalma. A szép
                    táj, a szép festmény, a szép épület, semmi egyéb csak az alakok szokatlansága,
                    vagy a szineké. Tehát nem a táj szép, sem a festmény, sem az épület, hanem a
                    szemidegek izgalma a szép. Aki Taorminában született, bizonyára azon
                    csodálkozik, hogy mások ott csodálkoznak. Ticián “kettős szerelme” ha az ön
                    szobájában lógna, esztendőben kétszer se nézne rá. A paraszt is közömbösen megy
                    el mellette, mert az idegei éppoly durvák, mint a tenyere.</p>
				<p>Épp így a zene. Fülideg-mámor. A dal meg annak a mámornak a ködében játszó
                    délibáb. Képek játéka. Tudományos nyelven: Képzettársítás.</p>
				<p>Folytassam-e? Én nem lehetek boldog, mert mihelyt valami kedves, rögtön az okára
                    pillantok. Azt kérdem:</p>
				<p>- Miért?</p>
				<p>Ettől a kérdéstől minden délibáb eltünik.</p>
				<p>Én mindennek csak a szálait látom. Nekem még a virág is csak sejtszövet,
                    klorofillal telt sejtszövet. Tudok iránta érdeklődni, de nem gyönyörködni benne.
                    És az emberi virág, a nő is, énnekem csak bőrrel bevont csontváz. Isten
                    alkotásai, vagy ha így kedvesebb önnek: a Természet alkotásai csupa gyönyörüség
                    a szemünknek. De nem a tudós szemének. A tudós mindenütt a praktikus gondolatot
                    látja és szemléli és bámulja. Ha a megelevenült milói Vénuszt mutatod neki: a
                    hajától a lába hegyéig elmondja pontról pontra: melyik rész mért olyan? A haj az
                    agyvelőt védi hőtől, fagytól, koponyatöréstől. A koponyacsontok. A két szép
                    szem: optikai szerszám, porvédőkkel és automatikus tisztitónedvekkel. Az arc:
                    izlelő, rágó és lélekzőszerszámok tartója. Két huspárna védi a fogakat s az a
                    két huspárna egyben nagyszerüen kieszelt szijjszalagok szövevénye. A
                    metszőfogak nem véletlenül vannak elől, s a zúzófogak hátul. Én az élő emberen
                    átlátok, mint az üvegen: látom benne a koponyát; a koponyában a fehér velőt, a
                    testében szanaszét folydogáló piros patakokat; a bordái között dolgozó
                    husgombócot, a tüdőt, a májat, vesét és izmokat...</p>
				<p>Józan vagyok, irtózatosan józan!</p>
				<p>Mindenki szines szemüveggel születik, ki kékkel, ki zölddel, ki sárgával, ki
                    rózsaszinüvel. Csak én születtem szinesüveg nélkül.</p>
				<p>Azt mondtam egyszer:</p>
				<p>- Vessük félre az észt: éljünk úgy mint a sokaság él. A sokaságnak van öröme, van
                    boldogsága. Nézzük csak: mi boldogítja az embereket?</p>
				<p>A pénz, - a bor, - a cigány, - a tánc, - a szeretkezés, - a lakmározás, - a
                    kártya, - a vadászat.</p>
				<p>Ez a férfiemberek nyolc boldogsága.</p>
				<p>A pénzgyüjtés nem nekem való. Azt a boldogságot már diák koromban megmértem.
                    Elgyöngültek gyönyörüsége. Ahol se testi erő nincs, se lelki, a pénz jelenik
                    meg erő alakjában. Ezt tehát meg se próbálom.</p>
				<p>Nézzük az asztali örömöket.</p>
				<p>Ételért ki lelkesedik?</p>
				<p>A gyermek, az agg, a kanonok.</p>
				<p>Az italt ki imádja?</p>
				<p>A paraszt, a gyári munkás, a napszámos, az eszem-iszom falusi úr, meg a kisvárosi
                    könyvetlen úr, - tehát mindenütt azok, akik sohase téptek volna almát a
                    paradicsomi fáról.</p>
				<p>Én mikor eszek, a testemet fűtöm; mikor iszol; a testem hiányzó nedveit pótolom.
                    Esztelenségnek itélem, hogy valaki több fát rak a kályhájába, mint amennyi
                    kell. Ebből a boldogságból tehát ki vagyok rekesztve.</p>
				<p>A zenéről elmondtam már, hogy mi. Nem tehetek róla, hogy valahányszor zenét
                    hallok, az idegeimre fordul a figyelmem. Nem ragadhat magával a dallam, mert
                    csak azt érzem, hogyan áramlik az idegeimre. Az idegeimre figyelek, nem a
                    zenére.</p>
				<p>Ez nekem tehát akkor sem lehet boldogságom, ha rám erőltetem. A drótos
                    hangszereket pláne gyűlölöm. Csodálkozom az emberiség fülén, hogy a zongora,
                    trombita, harangszó, villamos csengő nem okoz neki fájdalmat.</p>
				<p>A táncról talán nem is kell beszélnem. Az már a zenétől felizgatott idegek
                    rángatódzása. A zene rángatja az idegeket, az idegek rángatják a csontokat. Ez a
                    tánc. Reggeli észszel zene nélkül ki rázogatná a tomporát? s ki veregetné a
                    talpát a földhöz? hacsak nem viszket. Micsoda látvány lehet siketnek a tánc?</p>
				<p>Mindazonáltal megpróbáltam; s utána oly szégyenkezés fogott el, olyan, devalvált
                    bankónak éreztem magamat, hogy soha többé a táncolás boldogságára nem
                    gondolhattam.</p>
				<p>Mi következik?</p>
				<p>A szeretkezés?</p>
				<p>Arról már orvosnövendék koromban tudtam, hogy akut láz, vagy mondjuk magyarul:
                    időleges láz, buta vérhevülés. Nekem épp úgy nem lehet gyönyörüségem, mint az
                    eszkimónak a trópikus ég.</p>
				<p>Mi következik?</p>
				<p>A kártya.</p>
				<p>A kártyát mindenkor utáltam. Már gyermekkoromban megismertem benne, hogy
                    kölcsönös megegyezésen alapuló kölcsönös fosztogatás. Alsórendü lelkek
                    gyönyörüsége.</p>
				<p>Maradt a nyolc boldogság közül a vadászat.</p>
				<p>A vadászatot nemes sportnak is mondhatják, tehát felsörendü lelkek nemes
                    mulatsága. Kell benne lennie valaminek, amit a közrendü ember nem ért. A
                    történelem is azt bizonyitja, hogy az emberiség felső osztálya mulatott vele. Ma
                    is a királyok, főurak, a legműveltebb osztály a legvadászabb. Ebben kell
                    valaminek lennie!</p>
				<p>---</p>
				<p>A székely köhögött.</p>
				<p>- No mi kell? - kérdezte a mérnök.</p>
				<p>- A kávé is felforrt.</p>
				<p>Megkávéztak.</p>
				<p>Az idegen láthatólag fölélénkült az erős fekete kávétól. Felkönyökölt a
                    fekvőhelyén, és frissebb hangon folytatta a beszédét:</p>
				<p>---</p>
				<p>Csatlakoztam egy kis vadásztársasághoz. Mindössze öten voltunk.</p>
				<p>A kerülő este jelentette, hogy egy völgyben gyönyörü szarvasbikát látott. A
                    vadászok bravót kiáltottak, és a vacsora élénk beszélgetésben folyt. Láttam,
                    hogy a szarvasbika képzete izgatja az agyukat.</p>
				<p>Vacsora után mingyárt lefeküdtünk, hogy jókor indulhassunk. Én azonban sokáig nem
                    birtam elaludni. Képzeletemben láttam a békés füevő állatot, amint ott alszik
                    nyugodtan a puha gyepen, az erdő csillagos csendes éjszakájában, és még csak nem
                    is álmodik arról, hogy ez estén puskát és kést akasztottak le a számára a
                    falról: neki ismeretlen kétlábu állatok reggel keresik őt...</p>
				<p>Mi öröm van ebben?</p>
				<p>No megtudom.</p>
				<p>Hajnalban a kerülő zörgetésére egyszerre felszöktek a vadászok. Kezük lábuk gyors
                    mozgása, meg hogy valamennyi beszélt, nekem csak idegizgalmi nyilvánulás volt.
                    Izgatattak voltak, örvendezőn izgatottak. Dehát mért?</p>
				<p>A völgy szélén szétoszlottunk. Zaj nélkül lappangva haladtunk befelé.</p>
				<p>A lombokon a reggeli napsugarak rézsutosan szürődtek át. A fű harmatos volt.
                    Itt-ott egy madár csicsergett.</p>
				<p>Én egy társam mellett mentem. Susogva figyelmeztetett lépten-nyomon.</p>
				<p>- Lefelé tartsd a puska végét!... Kerüld az avart!... Csitt, csitt!</p>
				<p>A szeme a láztól ragyogott. Olykor megállt és fülelt. Aztán megint halkan
                    beljebb...</p>
				<p>Én az erdő békés lakójára gondoltam, a szarvasra, aki bizonyára gondatlanul legel
                    valamely tisztáson. Nincs annak ártó gondolata ellenünk! Nem bántja még a kigyót
                    se!</p>
				<p>És mi öten vágytól lehegve keressük őt.</p>
				<p>Egyszerre megránt a társam. Megállok és nézek amerre a szeme mered. Hát egy sárga
                    kis őzet látok a bokron túl, amint a naptól és harmattól csillogó erdei pázsiton
                    legelész.</p>
				<p>Társam a vállához emeli a puskáját. Lobban, durran, füst csap el belőle... Az őz
                    ott fekszik a pázsiton. Csak a lábát rázza, fejét emelgeti.</p>
				<p>A társam odafutott.</p>
				<p>Én nyugodtan követtem.</p>
				<p>Az őz vállából buzogott a vér. Ahogy ott álltunk, ránk fordította szép fekete
                    ártatlan szemét. És a könny úgy folyt a szeméből, mint az ember szeméből
                    szokott.</p>
				<p>Mit gondolhatott az az állat mirólunk?</p>
				<p>- No ugye hogy ez remek lövés volt? - kérdezte a társam diadalmasan.</p>
				<p>És nagy sáros lábát rátette a haldokló állatra.</p>
				<p>Mért nézett diadalmasan? Micsoda diadal egy fegyvertelen állatot puskával
                    megsebezni? Mért örült az én barátom?</p>
				<p>A lövésnek nem örült, mert a puska-durranás fülbántó. Az őz hasának sem örült,
                    mert van mit ennie. Tehát a vérnek örült.</p>
				<p>Hát ez a nemes sport?</p>
				<p>Hiszen akkor a görény meg a róka nemesebb állat az embernél, mert egyébbel, mint
                    nemes sporttal nem is foglalkozik!</p>
				<p>Vállamra vetettem a puskámat és haza ballagtam.</p>
				<p>Hiába, - gondoltam, - én józan vagyok, vigasztalanul józan!</p>
				<p>Este a vadászok is megérkeztek. Az erdő-őrök beszállították a szarvasbikát, az
                    őzet, nyolc foglyot, egy harkályt, két szarkát is. Csupa holt állat. Reggel még
                    valamennyi élt.</p>
				<p>És örvendeztek, boldog dicsekedéssel beszélték, melyik állatot hogyan érte a
                    lövés? Tehát csakugyan ez a nemes sport! Ezért kelnek fel az emberek hajnalban,
                    ezért utaznak messze vidékekre, másznak hegyet és völgyet, bérelnek erdőt,
                    öltözködnek tiroli ódivatu ruhákba; s mily hősi mozdulatokkal viszik a puskát!
                    Már a vasuti állomáson úgy feszítenek, mintha legalább is oroszlánvadászatra
                    utaznának! Pedig hát csak kukoricásba mennek a kis gyáva nyulakra, ártatlan
                    őzekre, békés szarvasokra és az erdő boldog madaraira.</p>
				<p>És ezt nevezik királyi mulatságnak! Ezt, meg a galamblövészetet, mikor százszámra
                    lövik a galambot. Jól nevelt művelt urak...</p>
				<p>Vacsorakor négy szál cigány is beállitott. Az egyik vadász csakhamar tapsolással
                    kisérte a nóta taktusát. Megfigyeltem, hogy ő köztünk a legsoványabb,
                    legidegesebb. És megjósoltam magamban, hogy ő fog leghamarabb táncolni is.</p>
				<p>Vigan ittak, boldogok voltak.</p>
				<p>Akkor arra gondoltam, hogy én is alkoholizálom magamat. Méreg ide, méreg oda! ha
                    boldogságot okoz, megbecsülni való!</p>
				<p>Ittam.</p>
				<p>Jó bor volt. A benne levő spiritusz-tartalom meggyorsította az arcom
                    vérkeringését. Éreztem, hogy a fülem melegedik. Éreztem, hogy a zene hat már az
                    én lábam idegeire is.</p>
				<p>És tovább ittam.</p>
				<p>Annyit ittam mint ők.</p>
				<p>Ők csakhamar daloltak és táncoltak. Csókolták a cigányt, és verték a lábuk
                    szárát. Rajtam azonban csak nem tört ki az alkohol-örjöngés. Én percről percre
                    azt vigyáztam, hogy hogyan terjed a testemben fokról fokra az ital mérgező
                    ereje? Hogyan hágtat a halántékomig? és hogyan tekeredik rá a kis-agyamra?</p>
				<p>De ittam tovább; ittam pálinkát is, hogy attól olyan boldog legyek, mint ők!</p>
				<p>Reggel felé a társaim olyannyira elrészegedtek, hogy ide-oda kerengtek, mint a
                    beteg dongók. Nekem már a szemem idegeire is elhatott a méreg. Kettőnek láttam a
                    lámpást, és soknak a cigányt. Megtapasztaltam a pulzusomat. Szaporábban vert,
                    mint máskor. De azért józan voltam, józan! Úntam őket, úntam a beszédüket,
                    tréfáikat, nevetésöket! Mikor aztán szanaszét dőltek, elosontam. Kocsira ültem
                    és haza!</p>
				<p>Tehát énrám még az alkohol se hat!</p>
				<p>Meg kell önnek mondanom, hogy az anyám még él és hogy négy éve házasít.</p>
				<p>Eleinte csak mosolyogtam rajta, de aztán az utóbbi évben egyre sürübben irt rám
                    ebben az ügyben.</p>
				<p>Mert nem igen beszélünk egymással, noha együtt lakunk. Ő a kastély egyik felében,
                    én a másikban.</p>
				<p>Ön ebben megütközik, pedig igy van okosan. Az anyám ideges asszony, és mihelyt
                    két szót beszélünk, a harmadik szó már vélemény-különbség. Ő aztán boszankodik
                    és kifakad, mint minden ember, akinek bizonyságai nincsenek. Én iparkodom
                    meggyőzni okkal, világossággal. De ő csak azt látja, hogy a véleményem
                    ellenkezik az övével, s inkább nem beszél velem. Csak akkor találkozunk, ha
                    vendég vetődik hozzánk.</p>
				<p>Ir hát egy napon nekem... De itt is vannak a cédulák a zsebemben. Ceruzával irt.
                    Hallgassa:</p>
				<p>- Fiam, szeretném, ha megnősülnél. A nőtlen élet, nem tökéletes élet. Tudod, hogy
                    csak ketten vagyunk.</p>
				<p>Feleltem:</p>
				<p>- A házasság annak való akinek hiányzik valami, mikor egyedül van. Nekem nem
                    hiányzik senki. Én egyedül egymagamban is egésznek érzem magamat, mint az
                    egy-tucat kanál. Komplet vagyok.</p>
				<p>Irt:</p>
				<p>- Nem vagy komplet. A férfi nem komplet nő nélkül. A férfi magában levéltelen fa.
                    A nő a lombja, virága. Nézd meg az agglegényeket, miféle emberek öregségükben?
                    Egyet se találsz rendes életünek, rendes gondolkodásunak, rendes érzésünek.
                    Benne élnek a világban, de látszik, hogy nem bele-valók. Idegenek köztünk. A
                    természetre szoktál mutogatni, a világtörvényre. Most én mutatok oda.</p>
				<p>Feleltem:</p>
				<p>- Helyes a hivatkozás a nagytörvényre. Csakhogy abban a házasság szereteten
                    épül.</p>
				<p>Irt:</p>
				<p>- Nem értelek.</p>
				<p>Feleltem:</p>
				<p>- A természetben a házasság tiszta vonzalom, szeretet. A társadalmi házasságban
                    nem szeretet a fundamentum, hanem szerződés.</p>
				<p>Irt:</p>
				<p>- Mégsem értelek.</p>
				<p>Feleltem:</p>
				<p>- Az államnak a házasság csupán polgártenyésztő intézmény. (Polgár nélkül nincs
                    katona, sem adó.) Az állam tehát nem törődik azzal, hogy szeretet-e a kapocs és
                    kölcsönös boldogitás-e a cél? Ez az oka, hogy széles ajtón lehet bejutni a
                    házasságba, s keskeny ajtón ki, de olyan keskeny ajtón, hogy mind a hét bőre
                    lenyúzódik annak, aki kimegy.</p>
				<p>Irt:</p>
				<p>- Hagyjuk kérlek az elméleteidet fiókban. Fagyaszd velök másoknak a vérét. Én
                    arra kérlek, hogy házasodj meg. Mert utolsó sarja vagy a családnak, és ha igy
                    maradsz, teljesen megecetesedel. Vártam eddig, hogy valamelyik leányismerősünk
                    iránt érdeklődni látlak, de te valahányszor leánytársaságban vagy, akkorákat
                    ásitasz, hogy az állkapcsod hallhatóan ropog. Hát kérve kértek, teljesítsd öreg
                    édesanyádnak ezt az egyetlen egy kivánságát! Mert csak azért gondolok félve
                    halálom órájára, hogy attól tartok, nőtlenül hagylak el!</p>
				<p>Feleltem:</p>
				<p>- Parancsnak tekintem az óhajtását. Jelölje meg, hogy kit vegyek el és három nap
                    mulva lesz menye.</p>
				<p>Irt:</p>
				<p>- Köszönöm, hogy oly engedelmes jó fiam vagy. De mégis azt szeretném, ha te
                    választanál.</p>
				<p>Feleltem:</p>
				<p>- Nekem egyik liba csak olyan liba mint a másik. Merőben fölösleges tünődnöm
                    azon, hogy melyik gágogjon az udvaromon.</p>
				<p>Erre három napig nem kaptam cédulát.</p>
				<p>Akkor ismét irt:</p>
				<p>- Hogy tetszik neked Pipi? Bájos leány és angyali a jósága. Vagyona is van. A
                    családja csupa előkelő ember. Hogy tetszik neked?</p>
				<p>Feleltem:</p>
				<p>- Sehogyse.</p>
				<p>- Már az, hogy egy Paula nevű leány csirke nevet nyomat a névjegyére, arra vall,
                    hogy valóban csirkeagyu.</p>
				<p>- A jósága...</p>
				<p>- Mi a jósága?</p>
				<p>- Az hogy az apja erszényéből pénzt osztogat? Osztogasson a maga erszényéből!</p>
				<p>- Hogy bájos?</p>
				<p>- Az a sok gyürü az ujján, az a nehéz fülbevaló, gondolatának örökös bálba és
                    színházba járása, nekem azt mutatja, hogy a férjét pénz-szerző házi állatnak
                    fogja tekinteni. De ha parancsolja, édes anyám, azonnal feleségül veszem.</p>
				<p>Irt:</p>
				<p>- Mit gondolsz Sarolta felől? Az csak művelt leány! Angolul is ért, olaszul is!
                    Németül és franciául ugy beszél mint magyarul! Komolysága éppen hozzád illő.
                    Azonnal felelj.</p>
				<p>Mindig azonnal feleltem, depersze a női természet türelmetlen. Hát feleltem:</p>
				<p>- Sarolta csakugyan művelt leány. Öt nyelven beszél de két b-vel irja az egyebet
                    és ahhelyet, hogy nem lehet, azt mondja ki van zárva! Hogy értheti a többi
                    nyelvet? ha az anyanyelvét se beszéli tisztán. A komolysága hozzám illő volna,
                    ha lelki tulajdonság volna mint nálam, csakhogy nála gyomorbajból származik. Ha
                    parancsolja, feleségül veszem.</p>
				<p>Kétnapi szünet következett.</p>
				<p>Aztán ismét irt:</p>
				<p>- Sáfár Piroska ellen igazán nem lehet szavad. Csupa kedvesség és csupa zene.
                    Bétóvent úgy játsza, hogy öröm hallani. A családja előkelő családokba ágazik. Az
                    anyja jómódu özvegy.</p>
				<p>Feleltem:</p>
				<p>- Ha valaki kótából rontja a zongorát, az még nem zene-értés. És ha valaki már
                    reggel nyolc órakor zongorázik, abból ugyan nem lesz jó háziasszony.</p>
				<p>- A kedvessége?</p>
				<p>- Macska kedvesség. Simul, dorombol. Bizonyára karmol is, ha kedvetlen.</p>
				<p>- A családja...</p>
				<p>- A családjából csupán az anyját fogja a férje házába vinni. Az ember mikor
                    beszél, olyan mintha kotkodácsolna, mikor pedig nevet, olyan mintha kukorikolna.
                    Aki elveszi a leányt, elveszi az anyját is, és hallgatni kénytelen élete hosszán
                    át azokat a hajmeresztő hangokat. De ha parancsolja, feleségül veszem.</p>
				<p>Erre aztán hosszu szünet következett. A cédulákon más ügyek jártak. De az anyám
                    gyakrabban látogatott el a leányos házakhoz, és nekem mindig el kellett
                    kisérnem. A szeme mindig rajtam állott, valahányszor leánynyal beszéltem.
                    Szivesen szereztem volna örömet neki azzal, hogy valamelyiket megkülönböztetem,
                    de hiába, orvosra nem hatnak az emberi bőrnek szinei, sem a tagok gömbölyüsége,
                    sem a hosszú haj, sem a rózsaszinü pántlikák. S micsoda fárasztó volt nekem azt
                    a sok csiripelést, csápogást, és pápogást hallgatni, amely a női társaságokat
                    jellemzi!</p>
				<p>Végre is az anyám belefáradt.</p>
				<p>- Fiam, - fakadt ki, - hát nincs egy se, aki tetszene?</p>
				<p>Vállat vontam.</p>
				<p>- Nekem valamennyi tetszik. De nem vagyok bogár, hogy belerepüljek a lángba. A
                    házasság holtig való szerződés. Tessék csak emlékezni arra a szomoru fővárosi
                    úrra, akivel tavaly Osztendében ismerkedtünk meg. A feleségénél éjjeli látogatót
                    talált. Meg akarta verni, de az erősebb volt: még őt rugdalta meg. Aztán
                    párviadal következett. Őt vitték haza lepedőben. Tehát először is felfedezte,
                    hogy a felesége erkölcstelen, aztán kapott egy csomó rugást a teste különböző
                    részeire, egy golyót a mellébe, s végül egy itéletet a szentszéktől, amelyben
                    itélik, hogy tovább éljen azzal a bestiával! Mindez miért? Azért mert elkövette
                    azt a könnyelmüséget, hogy bevezetett a templomba egy leányt, és ott elmondott
                    néhány szót vele. Ha nem a templomba vezette volna, hanem máshova, se meg nem
                    csalták volna, se meg nem rugdosták volna, se mellbe nem lőtték volna, sepedig a
                    világ nem nevetné.</p>
				<p>- Dehát minden leány ilyen? Nincsenek jobb példáid a házas életről?</p>
				<p>- A sorsjátékon is nyer mindig négy-öt ember. De hány az aki veszit! És az csak
                    pénzt veszit. A házasság nem olyan lutri. Ott egy életet teszünk kockára.</p>
				<p>Akkor már sírva fakadt az anyám.</p>
				<p>Én a sírást nem állhatom. Tudom ugyan hogy az is micsoda. A tehetetlenség
                    érzetének agybeli izgalma és annak az izgalomnak a hatása a szemidegek
                    viztartójára. De mégis kellemetlen látni a józan embernek is.</p>
				<p>- Hát ne sirjon, édesanyám, - mondottam, - inkább megvallom, hogy egy leány
                    nagyon tetszik nekem és hogy a maga kedvéért elveszem.</p>
				<p>Egyszerre elállt a sirása. Az utolsó könnycsepp még ott ült a szeme pilláján, de
                    már a szeme mosolygott:</p>
				<p>- Melyik az?</p>
				<p>Hirtelenében végigfutott a gondolatom a környékbeli leányokon, s nyugodtan
                    feleltem:</p>
				<p>- A Lóri.</p>
				<p>Az anyám boldogan csapta össze a kezét:</p>
				<p>- No nézd, hogy arra nem gondoltam! Gazdag is, szép is, okos is. Tündöklően okos!
                    Az való éppen neked! Mikor kéred meg?</p>
				<p>- Ha akarja még ma.</p>
				<p>Ezt persze olyan elhatározással mondtam, mint aki az orvoshoz azzal állit be,
                    hogy operálja meg. Véget akartam vetni a zaklatásnak.</p>
				<p>Csak akkor kezdtem méregetni igazán a leányt, mikor már a szót kimondtam:</p>
				<p>Ki is az a lány voltaképpen?</p>
				<p>Ismerni ismertem, hiszen az apja az apámmal jóbarát volt, dehát nem beszéltem
                    vele életemben tiz szót se. Egy cigány-szemü, vékony orru leány. Az okosságáról
                    nem tapasztaltam semmit. Csakúgy icogott-vicogott a lányokkal, mint a többi. Aki
                    hangosan nevet, nem okos. Aki rikoltva nevet, az meg éppenséggel ostoba. Dehát
                    mindegy.</p>
				<p>Az anyám persze nem lóditott még aznap neki a lánykérésnek. Megelégedett azzal,
                    hogy választottam. Vacsorára magához hivatott, hogy mégjobban megbeszéljük az
                    ügyet. Eltökéltem, hogy mindent ráhagyok. Elvégre bárkit veszek is el, nem
                    magamnak veszem, hanem az anyámnak. S valóban kell a házba valami női fiatal
                    lélek. Udvar kutya nélkül, kalitka madár nélkül, ház asszony nélkül, valóban
                    üres látvány.</p>
				<p>Csak arra az egyre kértem az anyámat, hogy látogasson el Lóriékhoz egyedül, és
                    tapogassa ki, hogy a leány hozzám jönne-e? Mert az én természetem nem olyan,
                    hogy a szokásos udvarlást végig tudjam csinálni. Meg fogom látogatni a menyekző
                    előtt lehetőleg mindennap, elmondom valami szerelmi levelezőkönyvből azokat a
                    diluviális régiségü frázisokat is, amiket a lányok megkivánnak, de hosszan ez
                    nem tarthat, mert nekem nem gyönyörüség, hanem dolog. Dolognak is unalmas, mint
                    a nyiratkozás.</p>
				<p>Az anyám másnap kocsira ült és odavolt három napig. Beszélt a szülőkkel. A szülők
                    beszéltek a lányukkal. A leány azt mondta, hogy csodálkozik az óhajtásomon, mert
                    semmi érdeklődést nem tapasztalt, azonban hozzám jön, mert méltónak itél
                    magához.</p>
				<p>Erre nyeltem egyet.</p>
				<p>Az anyám aztán a dicséretek vizözönjével boritotta el a leányt. Hogy hány évig
                    volt a Szentsziv-klastromban, hogyan ért minden kézi munkát, de vivni is tud és
                    lőni. És hogy nem zongorázik, hanem inkább hegedül.</p>
				<p>Ez az utóbbi dicséret kissé megrezzentett. Mert hallottam már hölgyeket
                    hegedülni, s mondhatom hogy a tüskés disznó nem borzolja úgy a sertéit mint
                    ahogy az én hajam meredezett. De aztán arra gondoltam, hogy időnkint vizet
                    csöpögtetek a hegedüjébe és attól megunja.</p>
				<p>Másnap már nekem kellett kocsira ülnöm. Az anyám maga kötötte meg a nyakkendőmet,
                    s maga válogatott egy akkora csokor virágot, hogy egy bácskai tehén jóllakott
                    volna vele. És az utolsó szava is az volt hozzám, hogy a leendő anyóst ne
                    cáfoljam semmiben.</p>
				<p>Olyanforma érzéssel indultam útnak, mint aki a fogát húzatni megy.</p>
				<p>Három-négy domb, egy köves patak, egy szalmatetős oláh falu, aztán egy vörösföldü
                    erdő, hirtelen lapály, amelyen s-formán görbülő kettős házsor fehérlik; mind
                    zsuppal fedett; a falu közepén régi divatos köpcös tornyu templom; oldalt a
                    falutól különálló barna kastély, jókora parkban, - ez az a hely ahol nekem
                    asszonyt termesztett az egek ura!</p>
				<p>Ahogy a park kőfala mellett haladok, a levegőből valami madárféle bukfencezik az
                    ölembe.</p>
				<p>Nézem, hogy micsoda? Hát egy véres nyaku veréb. Még élt és vergődött a
                    szárnyával. Kidobtam az útfélre, s bosszankodva törülgettem a vérét a
                    nadrágomról.</p>
				<p>- Ha babonás volnék, - gondoltam, - visszafordítanám a kocsimat. De én nem vagyok
                    babonás.</p>
				<p>A kastélyban áradozó örömmel fogadtak. Az apa, - dudaorrú álmos ember, -
                    megcsókolt, és fiának szólitott. Az anya, - úri ruhába járó kis parasztasszony,
                    - örömigéket rikácsolt.</p>
				<p>- Hát Lórika?</p>
				<p>- Lent van a parkban. Mingyárt jön ő is.</p>
				<p>Leültettek. Beszélgettünk mindenféle közömbös dolgokról.</p>
				<p>A leány nem jött.</p>
				<p>Végre is az apó megszólal:</p>
				<p>- Eredj le fiam a parkba. Lepd meg. Hátulról fogd be a szemét.</p>
				<p>És döcögve nevetett.</p>
				<p>Az anya kinyitotta a szalonjuknak a kertre néző ajtaját. Lementem. Egy helyen
                    haragos női hangot hallok. Mingyárt rá is bukkanok Lórira.</p>
				<p>Egy platán alatt állt meggyszin piros blúzban és fekete szoknyában. A vállán
                    Flóber-puska. Egy tizenöt éves forma ostoba képü kertész bojtárt szidott:</p>
				<p>- Máskor pedig, ha énelőttem állsz, hát levedd a kalapod, különben így ütöm
                    le.</p>
				<p>Azzal olyan gyors pofont rippentett a fiu képére, hogy a kalapja négy méternyit
                    röpült.</p>
				<p>A fiu az arcára kapta a tenyerét és káprázó szemmel nézett reá.</p>
				<p>Visszahúzódtam, hogy ne legyek tanuja a pörnek. Megkerültem egy kis
                    nyirfa-ligetet, és úgy tértem vissza. Már akkor a fiu nem volt ott. A leány
                    felém lépegetett. Ahogy megpillantott, elpirosodott.</p>
				<p>- Nini! - kiáltotta, - kit látok?</p>
				<p>És a kacsóját nyujtotta. Mert a férjhez menő lánynak csak kacsója van.</p>
				<p>- Hát maga vadászik?</p>
				<p>- Csak célba lőni tanulok. Parasztfiúkkal holmi apróságokat vettetek föl és
                    azokra lövök.</p>
				<p>Ezt mondva, felakasztotta a puskáját egy faágra és hogy tovább sétáltunk, az
                    anyám egészsége felől tudakozódott.</p>
				<p>Aztán elhallgatott. Jel volt ez arra, hogy nyilatkozhatok.</p>
				<p>De én is hallgattam.</p>
				<p>Arra gondoltam, hogy ime itt az óra, amelyben kinyujtom kezemet-lábamat, hogy a
                    házasság békóját rákovácsolják. A nyelvem szinte belefagyott a számba. Ő is
                    szótlanul lépegetett mellettem a park kanyargós utján. A kavics halkan hersegett
                    a lábunk alatt.</p>
				<p>Megálltam és ránéztem:</p>
				<p>Ez tehát az a nőnemü ember, akivel nekem át kell élnem az életemet! A test
                    vékony, de egészségesnek látszik; a szeme fehére tiszta, tehát regényeket nem
                    olvas; az arcbőr kellő vérkeringésről tanuskodik; a fogak kopatlanok; az ajk és
                    fül piros, tehát az emésztés rendes.</p>
				<p>- Mondja csak Lórika, - szólaltam meg végre, - a családban miféle betegségek
                    voltak?</p>
				<p>Láttam az arcán, hogy meglepi a kérdésem, mindazonáltal elmosolyodott:</p>
				<p>- Itt nem lesz alkalma gyógyítani!</p>
				<p>- Mégis.</p>
				<p>- Köhögés, nátha... Anyácskám egyszer a kezét forrázta le.</p>
				<p>- Őrült nem volt a családban?</p>
				<p>- Nem.</p>
				<p>- Se tüdővészes?</p>
				<p>- Az se.</p>
				<p>- Az öreg szülőket mi baj vitte el?</p>
				<p>- Nem tudom. De mért kérdez ilyeneket? Remélem, nem nyujtatja ki a nyelvemet
                    is.</p>
				<p>És láttam a szemén, hogy boszankodik.</p>
				<p>Válasz helyett elgondolkodva néztem egy körtefagalyra, amelyen négy-öt kis kék
                    hernyó legelt.</p>
				<p>Sohase láttam azt a fajta hernyót.</p>
				<p>- Nézze már, - mondottam, - miféle vendégek ezek?</p>
				<p>S leszakitottam az egyik levelet, amelyen két hernyócska falatozott.</p>
				<p>A leány arcát utálat torzitotta le.</p>
				<p>- Jaj! tapossa össze! tapossa össze!</p>
				<p>- Mért? Mit vétett magának ez a kis állat?</p>
				<p>- Pusztitja a gyümölcsfát! Utálatos! Tapossa össze!</p>
				<p>- De Lórika, - feleltem nyugodtan, - ez a néhány kis hernyó nem eszi meg ezt a
                    nagy fát. A többit a kertész leszedte még tojás korában. Ezek véletlenül
                    megmenekültek.</p>
				<p>- De utálatosak!</p>
				<p>- Tehetnek ezek arról? És vajjon csakugyan utálatosak-e? Nézze meg csak
                    közelebbről, micsoda szép törökszin-kék moár-selyem a ruhájuk!</p>
				<p>- Én meg nem nézem!</p>
				<p>- És nem sajnálja megölni ezt az állatkát csak azért mert utálatos?</p>
				<p>- De kártékony!</p>
				<p>- Azért, mert megeszik hét-nyolc kis falevelet?</p>
				<p>A manó tudja, hogy mért vállaltam ügyvédséget a hernyók mellett. Én csakúgy
                    irtom, mint más. Talán a leány utálkozása ingerelt ellenkezésre? Talán a
                    gondolkodásának a belső rugóit akartam előpattantani.</p>
				<p>A leány arcán mosolygás jelent meg. - Csipős szemmel nézett reám:</p>
				<p>- Maga éppen olyan, mint Adria!</p>
				<p>- Ki az az Adria?</p>
				<p>- Egy idevaló bolondos leány. Azt hittem, ismeri.</p>
				<p>- Adria... Talán Adrien?</p>
				<p>- Nem: Adria.</p>
				<p>- És mért vagyok olyan mint Adria?</p>
				<p>A leány a vállát vonogatva nevetett:</p>
				<p>- Azt nem mondom meg, csak... olyan, mint Adria!</p>
				<p>Eldobtam a hernyót, és hallgatva sétáltunk tovább. Egy fenyőkkel környezett kis
                    árnyékos téren megálltam.</p>
				<p>- Mit gondol, - szólaltam meg, - minek jöttem én ide?</p>
				<p>Mert untam már az üres beszélgetést. Eltökéltem, hogy még azon órában megkérem a
                    leányt, el is veszem, otthon aztán beteszem az anyám butorai közé, s élek
                    tovább, mint ahogy eddig éltem. Az a fő, hogy az anyámnak menye legyen!</p>
				<p>A leány mosolygó arccal morzsolta a fűszálat.</p>
				<p>- Mit gondolok? Hát kell gondolni valamit, ha egy ismerős család meglátogatja a
                    másikat?</p>
				<p>- Én nem vagyok család, én csak egy szál fiatal ember vagyok. Egy nagyjelentőségü
                    kerités ajtaja előtt állok, már jó ideje...</p>
				<p>Itt elhallgattam.</p>
				<p>A leány rámpillantott, és a fűszállal játszva, álmatag hangon szólott:</p>
				<p>- No, és mért nem nyitott be?</p>
				<p>- Hát először is, mert okos ember nem nyit be olyan ajtón, amelynek belülről
                    nincsen kilincse...</p>
				<p>E pillanatban halk zördülést hallok. A lombok közül odalebben egy fehér
                    batisztruhás nyulánk szőke leány. Megheppenve áll meg, és rám bámul.</p>
				<p>- Jaj! - rebegi ijedten, - bocsánat... Azt hittem, magad vagy...</p>
				<p>És egy lépést hátrált, mintha vissza akarna futni.</p>
				<p>Én olyan szép szál leányt soha életemben nem láttam! És a megjelenése olyan
                    különös volt: ahogy a zöld lombok közül a fehér batiszt ruhában ott termett;
                    sötétkék szeme ahogy rámcsodálkozott, és szelid, fehér arcán az a hirtelen
                    megjelent könnyü pirosság...</p>
				<p>Nem lehetett több tizennyolc évesnél. A szeme olyan ártatlan volt, mint egy hat
                    éves gyermeké.</p>
				<p>Lóri megmondta a nevemet, az ő nevét is:</p>
				<p>- Adria, a papunk leánya, akit az imént említettem.</p>
				<p>Ön bizonyára visszát lát abban a mondásomban, hogy olyan szép leányt sohse
                    láttam. Nekem magamnak is különös volt, hogy annyira megdöbbentett. De
                    gondoltam, azért hatott rám annyira, mert a sötétzöld környezetből előlobbanó
                    fehérruha váratlan volt a szememnek, és a lombok közül kibukkanó fiatal üde arc
                    épp olyan meglepő, mintha komor fenyőfán rózsákat pillantanánk meg.</p>
				<p>- Nem zavarom a beszélgetésükben? - kérdezte a leány tétován. - A kertalján
                    jöttem be. Nem tudtam Lóri, hogy vendéged van. Ahogy ideértem, a fák között a te
                    blúzodat láttam piroslani. Nem zavarlak? Remélem nem beszéltetek valami
                    fontosat?</p>
				<p>- Nem, - feleltem Lóri helyett, - a céllövésről beszélgettünk. Maga is puskával
                    sétál a kertben?</p>
				<p>- Ó, dehogy.</p>
				<p>És Lórihoz fordult. Tréfásan megfenyegette:</p>
				<p>- Remélem...</p>
				<p>- Nyugodj meg, - felelte Lóri, - négykrajcárosokra lövöldöztem.</p>
				<p>Szerettem volna megmondani, hogy egy négykrajcáros véresen bukott a magasból az
                    ölembe, de hát hagyjuk, ha ez a mulatsága!</p>
				<p>A szőke leány mégis gyanakodva nézett reá. Lóri visszanézte büszke
                    mosolygással.</p>
				<p>- Negyven lövés, - mondotta dicsekedve, - és harminc találás! Képzelheted, hogy a
                    gyerekek milyen boldogok voltak!</p>
				<p>És hozzám fordult:</p>
				<p>- Az átlőtt négykrajcárosok az övék.</p>
				<p>Adria lehajolt és fölvett a fűből egy négykrajcárost:</p>
				<p>- Itt is van egy. De nem adom vissza. A mihálydi koldusnak adom, tudod annak a
                    nagyszakálunak, akire azt mondtad, hogy bibliai alak. Megengeded ugye hogy
                    annak adjam?</p>
				<p>És hozzám beszélve folytatta:</p>
				<p>- Nem a mi falunkba való, hát nem igen adnak neki. Meg kálvinista a jámbor, az is
                    vesztesége. Pedig mijen szépen fújja a zsoltárt:</p>
				<p>“Pe-he-herelj uram pehe-herlőimmel.</p>
				<p> Ha-ha-harcolj éhéhén ellenségihimmel”.</p>
				<p>Szegény öreg, néha eldanoltatok vele három zsoltárt is!</p>
				<p>A szó kedvesen pergett az ajkáról. A szeme oly bizalmasan állt rajtam, mintha
                    régóta ismerne. Karját a Lóri karjába füzte. A batisztruhán átlátszott a karja.
                    Szobrásznak, festőnek gyönyörüség lett volna látni. De én se szobrász, se festő
                    nem vagyok. Ámbátor ruhán átlátszó kart nem is láttam még se képben, se
                    szoborban.</p>
				<p>Aztán az tünt fel, hogy a szeme milyen meleg. A kék szem többnyire hideg vagy
                    langyos. Az övé meleg, mint az olasz ég. És valami kimondhatatlanul szelid és
                    jóságos és vidám, mint a májusi nap.</p>
				<p>Együtt sétáltunk tovább a kertben. Adriának néhány szóval elmondtam, hogy az apám
                    a Lóri apjának jóbarátja volt és hogy az anyámmal róluk beszélgettünk, azt
                    mondta, látogassam meg őket.</p>
				<p>Amíg beszéltem, a leány szeme nyugodtan, szinte csodálkozón állt az arcomon.
                    Igazán különös szem. Úgy hat rám... hogy is fejezzem ki... mint, mint ha a vas
                    érezne és mágnessel simogatják végig...</p>
				<p>Engem a világon semmi se érinthet olyan mélyen, mint a szem. Nem mindenkinek a
                    szeme. De a nyugodtan néző tiszta szem mindig megérint. Miért? Mert abban már
                    nemcsak az optikai szerkezetet látom. A szemben van valami. Mondjuk: a lélek. A
                    nagy nem tudom világából egy erő. De az ő szeme különben is... egy mennyből
                    szállott szempár.</p>
				<p>A leány mintha magában beszélne, megszólalt:</p>
				<p>- Magának el kellene vennie Lórit.</p>
				<p>Erre az lett volna a válasz, hogy hiszen éppen azért jöttem. De a nyelvem nem
                    mozdult reá. Valami különös érzés bágyasztott el. Az a kékszemű leány úgy jelent
                    meg nékem olyan váratlanul, olyan ünnepiesen, mint Éva a teremtés hajnalán. És ő
                    mondja, hogy el kellene vennem Lórit!</p>
				<p>De mindez csak egy percnyi ellágyulás volt, mint mikor télen a kályha mellett
                    elálmosodunk. Csakhamar felocsudtam.</p>
				<p>A leányok egymással beszélgettek.</p>
				<p>- Mit dolgoztál ma? - kérdezte Lóri mosolyogva.</p>
				<p>És Adria felelt:</p>
				<p>- Mért kérdezed ezt nevetve?</p>
				<p>- Mert arra gondoltam, hogy talán megint csigát ragasztottál.</p>
				<p>Hozzám fordulva folytatta:</p>
				<p>- Minap egy csigának a házát ragasztotta meg enyvvel.</p>
				<p>Adria mentegetődzött:</p>
				<p>- A csiga még élt. A gyerekek a falhoz vágták... Elvégre annak a csigának a háza
                    mindene...</p>
				<p>Fiatal hársfák közé értünk. A krétás homokból csinált kerti utat kövér iriszek
                    szegélyezték. Éppen virágzottak. Lóri letört két virágot, és az egyiket Adriának
                    adta, a másikat a keblére tűzte.</p>
				<p>- Köszönöm, - mondotta Adria.</p>
				<p>És megcsókolta a virágot olyan szeretettel, mint ahogy az anya csókolja a
                    gyermekét.</p>
				<p>Nekem az a mozdulat megint valami kedves volt.</p>
				<p>- Látom, hogy maga szereti a virágot, - mondottam.</p>
				<p>- Szeretem, - felelte, - hát hogyne szeretném! Különben az írisz kedves nekem! Ez
                    a finom kék patyolat az Isten szövő kezének remeke. És nekem olyan, mintha
                    minden virág élne, gondolkodna, mint mink, és szeretne bennünket. De azt
                    gondolom, fájdalmat nem érez a virág.</p>
				<p>Rám nézett, hogy én is így vélekedek-e? Aztán hogy én bólintottam, folytatta:</p>
				<p>- És azt gondolom, hogy az élete csupa boldogság. Mihelyt kifeslik a bimbóból
                    gyönyörüséggel tartja az arcát a meleg napsugárnak, gyönyörüséggel fürdik éjjel
                    a harmatban, és mikor a hársfák árnyékot teritenek reá, az is boldogság neki. Te
                    hogyan gondolod, Lóri?</p>
				<p>Lóri mosolygott:</p>
				<p>- Te csak a régi képzelődő maradsz. A virág virág, semmi egyéb. A természet
                    játéka épp úgy mint a sár. Az bizony se nem érez, se nem gondolkodik.</p>
				<p>Ez volt az én véleményem is, de amazt mégis jobban szerettem hallani.</p>
				<p>Adria elkomolyodva rázta a fejét:</p>
				<p>- Csalódol Lóri! A virág az Isten művészete; épp úgy, mint a holdfény, a
                    szivárvány és az emberi arc. A művészet arra való hogy nemesítse az embert.
                    Amikor virágot csodálunk, a lelkünk fölemelkedik. Elképzelheted-e, hogy a
                    leggonoszabb ember gyilkos gondolatot tud forgatni az agyában, ha egy csomó
                    gyöngyvirágot szemlél?</p>
				<p>És a kezében levő nagy kék virágra gyönyörködött.</p>
				<p>- Milyen szép! Milyen szép!</p>
				<p>Hirtelen Lórinak nyujtotta:</p>
				<p>- Csókold meg!</p>
				<p>Lóri mosolyogva vont vállat, és megcsókolta a virágot.</p>
				<p>- Csókolja meg maga is!</p>
				<p>Megtettem, amit kívánt.</p>
				<p>Gyermekes volt a magaviselete, de oly kedves, hogy úgy gyönyörködtem benne, mint
                    ő a virágban.</p>
				<p>Itt úgylátszik, mintha magamat cáfolnám, az előbb említett józanságomat. Dehát
                    kérem, ha józan vagyok is, a só nekem is só-ízü, a cukor nekem is édes, és az
                    akácvirág nekem is jószagú.</p>
				<p>Egy tiszta-vizü patakocskához érkeztünk. Lóri csak neki iramodott és átugrott
                    rajta. Adria habozva állt meg. Oldalt egy kiálló követ nézett a víz közepén.
                    Odakerült. Kedvesen fogta fel két ujjal a fehér batisztszoknyát, és formás sárga
                    cipőjét a kőre nyujtotta. Megtapogatta előbb, hogy nem billen-e félre? Csak
                    azután lépett reá.</p>
				<p>- Mily gyáva vagy! - kiáltott Lóri.</p>
				<p>Én is a kövön mentem át.</p>
				<p>Ahogy tovább sétálunk, látom, hogy a kerti úton mintha egy fekete zsinór heverne
                    keresztben.</p>
				<p>Hangyanép.</p>
				<p>A lányok is meglátták.</p>
				<p>Adria visszatartón emelte fel a két kezét:</p>
				<p>- Rájok ne lépjenek!</p>
				<p>- Nyugodjék meg, - felelem, - nem lépünk rájok.</p>
				<p>Lóri unatkozó hangon szólott:</p>
				<p>- Nyugodt lehetsz: a doktor még a hernyókat se tapossa el.</p>
				<p>Adria örvendő arccal nézett rám és tapsolt:</p>
				<p>- Bravó! Végre egy ember!</p>
				<p>Oly őszinte lelkesedéssel mondta ezt a szót! ember, hogy lehetetlen volt benne
                    meg nem érezni a legnagyobb dicséretet.</p>
				<p>Érdekes, hogy a nők százszor annyit beszélnek, mint mi férfiak, de századrésznyi
                    a szótáruk a miénkhez képest. Hanem amit ki nem tudnak fejezni szóval, igével,
                    jelzővel, kifejezi a hangjuk zengése, a szemük, az arcuk mozgékonysága.</p>
				<p>Ahogy ő kimondta az ember szót, az egy óda volt, szavak nélkül.</p>
				<p>Megértettem.</p>
				<p>Átléptük a hangyákat és Adriához fordultam:</p>
				<p>- Mondja, kis Adria, kitől tanulta maga ezt a szép gondolkodást?</p>
				<p>- Szép gondolkodást? Az irgalmat az állatok iránt? Nem tanított engem arra
                    senki.</p>
				<p>- Bizonyosan az édesanyja.</p>
				<p>A leány szomorúan pillantott reám:</p>
				<p>- Anyám? Nem ismertem őt.</p>
				<p>- Akkor bizonyára az édesatyja...</p>
				<p>Elmosolyodva rázta a fejét.</p>
				<p>- Nem. Atyámmal én mindig harcolok az állatokért. Ő is eltapossa a hernyót, ha
                    nem látom. A hangyát is. Azt véli, hogy minden bogár ellensége az embernek.
                    Pedig ugye nem igaz? Az a sok kis élet nem tudja mi az ember? A minap, hogy
                    nálunk is így táboroztak a hangyák, szőnyeget vittem ki a kertbe és
                    nagyítóüveget. A hangyák ilyen vékony vonalban haladtak át a mi kertünk útján
                    is. Föléjük hajoltam. Nem zavarodtak meg, tehát nem láttak. Talán felhőnek
                    véltek. De bizonyosan nem tudták, hogy én is élő élet vagyok. Pedig okosak!
                    Milyen okosak! Tudja mit csináltak?</p>
				<p>- Verekedtek.</p>
				<p>- Nem. Költözködtek. A gyermekeiket szállították. Megfogták egyenkint derékon, és
                    úgy vitték őket. Száz meg száz hangya-gyermeket! Bizonyosan elromlott a régi
                    lakásuk, és ujba költöztek át.</p>
				<p>És álmodozva nézett maga elé.</p>
				<p>Aztán elmosolyodott:</p>
				<p>- Igazán védi a hernyókat? Én örülök, ha egy-kettő megmenekül. Mert télen mind
                    összeszedjük a hernyófészkeket és elégetjük. Azokat nincs miért sajnálni.
                    Tojások. Nem éreznek. De mikor már kibujnak s örülnek a napfénynek, boldogan
                    összebujnak és eszegetik a gyönge levelet. Akkor már sajnálom őket, ha bántják.
                    Mert akkor már az a kis hernyó él.</p>
				<p>- Igaz.</p>
				<p>- És olyan érdekes, mikor a hideg reggeleken összebujnak! Finom fehér
                    fátyolsátorukban úgy összebujnak. Jó testvérek. A fátyolon néha apró
                    harmatszemek csillognak, mint a gyémántpor.</p>
				<p>Rám nézett:</p>
				<p>- Hát a pókkal hogy van maga?</p>
				<p>- Békességben, - feleltem kitérően.</p>
				<p>- No én nem vagyok velök békességben. Ha meglátok egyet, rögtön poharat borítok
                    rája és kivetem a kertből. Azok gonosz állatok! Az emberek közt is vannak
                    gonoszak. Az állatok között is. Hanem télen mégis irgalmazok nekik. Akkor üres
                    üvegekbe gyüjtöm őket és szállást kapnak az ablakomban tavaszig. Maga megöli
                    őket?</p>
				<p>- Nem, - feleltem határozottan. De mondja, kedves Adria, ugye az édesatyjától
                    tanulta ezt?</p>
				<p>- Mit?</p>
				<p>- Hogy az állatokat ennyire védelmezi.</p>
				<p>A leány mosolyogva rázta a fejét.</p>
				<p>- Atyám a pókot is eltapossa, ha nem látom. Mindenki eltapossa őket. Még nem
                    ismertem olyan embert, aki könyörülne rajtok.</p>
				<p>És hálásan nézett reám.</p>
				<p>Én tovább vallattam:</p>
				<p>- De az édesatyja mégis csak foglalkozik a természettudományokkal?</p>
				<p>- Nem. Ahhoz ért legkevesebbet. Ő csak a régi könyveket olvassa. Én is szeretem a
                    régi könyveket, különösen a szentek legendáit. Este vacsora után mindig olvasunk
                    a szentek életéből. Mindig azt a szentet, akinek a napja van. Én olvasok
                    hangosan. A férfiszenteket néha gyorsan olvasom, de a nő-szenteket mindig
                    lassan. Mert lássa azokat jobban érzem. Micsoda más gondolkozásu nők voltak
                    azok! Fehér lelkek...</p>
				<p>- Ezt nem is tudtam, hogy a mi vallásunkon kívül más vallásbeliek is tisztelik a
                    szenteket. A tiszteletes úr bizonyára csak különösségképpen olvassa.</p>
				<p>Erre mind a két leány nevető arccal fordult felém. Aztán Adria arca piros lángba
                    borult, elkomolyodott, szinte szenvedővé vált. De elpirosodott még a füle
                    is.</p>
				<p>A szeme egy pillanatra rám szegeződött, mintha valamit akarna mondani, majd
                    Lórira pillantott:</p>
				<p>- Megyek már, - rebegte zavarodottan, - sietnem kell!</p>
				<p>Gyorsan kezet szoritott Lórival, nekem csak könnyedén bólintott, azzal átlebegett
                    a gyepen s eltünt a fenyőfák között.</p>
				<p>Lóri bámulva nézett utána:</p>
				<p>- Mi lelte ezt?</p>
				<p>Én is csodálkoztam:</p>
				<p>- Mit nevettek az imént?</p>
				<p>- Hogy maga azt mondta: “más vallásbeliek”, “nagytiszteletü úr.” Mert hiszen ők
                    is római katolikusok. De mért, hogy így elszaladt?</p>
				<p>Én már értettem.</p>
				<p>És sajnálattól elnehezült szível néztem utána.</p>
				<p>A kert hátulján néhányszor megvillant a fehér ruha. A leány futva haladt kifelé.
                    A futása könnyű volt, mint az őzé. Aztán eltünt. Csak a hosszú fenyőfagalyak
                    inogtak, ahol közöttük elhaladt.</p>
				<p>Milyen könnyen kártyázik a sorssal némely ember? - gondoltam. - Ő csak játszik,
                    játszik tüzes butasággal, s a gyermek sohajtja meg a kárát.</p>
				<p>A házasság kérdését nem fontam tovább. Gondoltam, elteszem ezt az ügyet abba a
                    fiókba, amelyikre ez a mesebeli szó van írva:</p>
				<p>Holnap.</p>
				<p>Uzsonnára marasztottak volna, de nem maradtam. Mikor a kocsim előgördült, akkor
                    láttam, hogy a csokor ott maradt az ülésben. Vesszőkosárba tette az anyám, s
                    vizespalackba, hogy el ne hervadjon. Azért felejtettem a kocsin, mert én
                    hajtottam a lovakat.</p>
				<p>Már késő volt átadnom. Megint csak a bakra ültem és a kezembe vettem a
                    gyeplőt:</p>
				<p>- Gyi!</p>
				<p>Ahogy a falu utolsó házát elhagytam, arra a szegény leányra gondoltam: az
                    elpirosodására, szégyenkező rámtekintésére.</p>
				<p>Hátha neki adnám ezt az ülésen feledt csokrot?</p>
				<p>Megállitottam a lovakat, s névjegyet vettem elő. Ceruzával ráírtam:</p>
				<p>Adria kisasszonynak.</p>
				<p>Nagyon örülnék ha elfogadná tőlem ezt a csokrot. Nem kötelezi semmire, csupán
                    tiszteletemnek a jele.</p>
				<p>- Károly, - szólottam hátra a kocsisnak. Bontsd ki azt a kosarat! Egy ház előtt
                    majd megállok. Ott kiveszed a virágot belőle és ezzel a cédulával együtt
                    beviszed. Az itatós papirosba, ami mellette van, töröld meg a bokréta szárát,
                    hogy vizes ne legyen!</p>
				<p>Azzal megfordítottam a lovakat és visszatértünk a faluba.</p>
				<p>A parokiát könnyü volt megismernem. A legúribb ház a templom közelében. Öreg
                    akácfák sátoroznak előtte, és a kapun belől is falombok tekintenek ki az
                    utcára.</p>
				<p>A kocsis bevitte a csokrot. Csupa fehér zsándárkrózsa. Néhány perc mulva
                    visszatért egy névjeggyel. A névjegyen csupán ez az egy név:</p>
				<p>Adria,</p>
				<p>és csupán ez az egy ceruzával irott szó:</p>
				<p>Köszönöm.</p>
				<p>Pillantást vetettem az ablak csipke kárpítjára, de nem láttam, hogy ott állna,
                    hát csak csettentettem a lovaknak, s röpültünk a falusi porfellegben haza.</p>
				<p>Csak a mi határunk útján kezdtem arra gondolni, hogy mit mondjak az anyámnak?</p>
				<p>Hazudjak, hogy nem voltak otthon?</p>
				<p>Ej, a hazugságot nem szeretem! Gyáváknak és rókáknak való! Megmondom inkább, hogy
                    kivánat nélkül nem eszek almát se.</p>
				<p>- A leányt nem kértem meg, - mondottam az anyámnak. Alig félórát időztem vele, és
                    máris ellenkezés támadt köztünk. Mi lesz, ha elveszem? És azt mondják, hogy ezt
                    a leányt apácák nevelték? Hamarabb hiszem, hogy katonaiskolába járt.</p>
				<p>- Dehiszen csekélység volt! - szólt kedvetlenül az anyám.</p>
				<p>- Egy kanál viz a tengerből, szintén csekélység, - feleltem, - de az az egy kanál
                    viz elárulja, hogy az egész tenger keserü. Jobb ha ma válok el tőle, mintsemhogy
                    akkor, mikor már a házassági szentség sziámi ikreket csinált belőlünk.</p>
				<p>Az anyám sóhajtott:</p>
				<p>- Nem fogsz megházasodni soha!</p>
				<p>- Igérem, hogy egy éven belől asszony lesz a háznál! Mától kezdve magam
                    járok-kelek a környéken, és ha itt nem találok alkalmas feleséget, elnézek a
                    fürdőkre is, sőt még a bálokba is elmegyek.</p>
				<p>Az anyám ebben megnyugodott. Én meg arra gondoltam, bárcsak országos
                    leánykiállítást is csinálnának egyszer, hogy ne kellene annyit bajlódnom az
                    asszonykereséssel.</p>
				<p>Az első napokban persze csak otthon ültem. Egy vaskos amerikai pszihologia
                    érkezett. Azzal töltöttem éjet és napot.</p>
				<p>Minek siessek, - gondoltam, - egy év alatt sok lánynyal találkozok még, s
                    választok közülök. Olyat választok, akinek a nyelve sohase mondja: Nem
                    akarom!</p>
				<p>De különös volt nekem, hogy minduntalan eszembe ötlött az a fehérruhás, kékszemű
                    lány, és a fülembe csendült a hangja:</p>
				<p>“Végre egy ember!”</p>
				<p>Még álmomban is!</p>
				<p>Milyen kár, hogy az a lány kívül született a társadalmi keritésen!</p>
				<p>Dehát mért gondolok reá? Hogy annyira foglalkozik az állatokkal? Bizonyára azért.
                    Más nők értetlenül járnak a természet világában. Csak a szinek hatnak rájok: a
                    virág, a tájszinek, a fák formái, vizek csillogása, - szóval ami a szem-idegeket
                    izgatja. De az értelmüket nem érintik meg a természet jelenségei.</p>
				<p>Hogy az a leány érdeklődéssel tudja nézni a hernyót, hogy nem tapossa el a lába
                    elé kerülő férget, - ez tetszett nekem. Láttam, hogy fogalma van arról, mi az
                    életnek az értéke. Az a kis bogár épp oly joggal szívja a levegőt, mint mink;
                    bennünket nem támad meg gyilkos szándékkal; éli a maga életét csendesen,
                    békén.</p>
				<p>Hogy az a leány ezt meg tudja érteni!</p>
				<p>Szerettem volna közelebbről látni a lelkét. Dehiszen megtehetem én azt úgy is,
                    hogy a házasság kérdését kívül hagyom az ajtón! Mért ne próbáljam meg, hogy
                    egy-két kedves órát töltsek vele?</p>
				<p>Az öreg pap a régi könyvek iránt érdeklődik. Van az én padlásomon halommal.
                    Küldeni fogok neki. Aztán vagy meglátogat, vagy nekem lehet meglátogatnom. És
                    akkor megnézem, hogyan foltozgatja a csigák házát az a kedves leány?</p>
				<p>Kiválasztottam öt különféle ócska könyvet és melléje irtam néhány sort, hogy
                    magam is foglalkozom a régiek lelkével és örömmel hallom, hogy más is. Itt
                    küldöm stb. A nevét nem tudtam, dehát minek is? Főtisztelendő Plébániahivatal, -
                    megtalálják.</p>
				<p>Meg is találták. Öreges, vastag betükben köszönte meg a pap a könyveket. Őt csak
                    a Pázmán-korabeli tollharcok érdeklik. Ha van olyan a gyüjteményben, szivesen ád
                    cserébe olyat, ami engem érdekel. A levél alatt ott volt a neve:</p>
				<p>Bentzefalvy János.</p>
				<p>A padláson még aznap felforgattam a könyveket, s találtam is egynéhány olyat,
                    amelyben a szeretet vallásának pásztorai egymásnak a fejéhez vagdalják a
                    bibliát.</p>
				<p>Ezzel már mehetek Bentzefalvy János uramhoz magam!</p>
				<p>Nem vittem el mind, csak két testes pergamenkötésüt. Délután öt órakor beléptem a
                    parókia ajtaján.</p>
				<p>Zöldbokros kis udvar. Csupa olasz-jázmin. Széles téglafolyosó. A folyosón egy
                    öreg púpos pap sétál. A reverendája fakó. A kezében csaknem földig érő
                    tajtékcsibuk. A szemén nagy kerek ókula.</p>
				<p>Tehát ez az éltes pap, ez a felnéző szemü agg bagoly...</p>
				<p>Dehiszen ez ezelőtt tizennyolc évvel is ilyen lehetett!</p>
				<p>Tekintete az arcomról a könyvekre fordult. Alig hallgatja a nevemet, elveszi a
                    könyvet, és gyors ujjakkal lapoz belé:</p>
				<p>- Ezt ismerem, - mondja mély mellhangon, mintha pincéből jönne a hangja. - Az
                    igazság győzedelme és egyéb apró Pázmán-korabeli tiszavirág.</p>
				<p>Hóna alá csapja a könyvet és a másikba nyit:</p>
				<p>- Bornemissza Péter: Fejtegetés... Tyhű! Ez már érdekesebb. De tessék
                    beljebb...</p>
				<p>Abban a pillanatban megnyillik a folyosó egyik üveges ajtaja, - bizonyára konyha,
                    - s megjelenik a küszöbön kíváncsi kikukkantással egy kékruhás leány: Adria.
                    Szinte megrettenve bámul reám. Némán köszönök neki. Elpirulva bólint.</p>
				<p>Csak annyit láttam még, hogy fehér melleskötény volt rajta és a kezében fakanál.
                    A következő pillanatban beléptem egy könyvekkel körül falazott szobába.</p>
				<p>Csak akkor gondoltam arra, hogy micsoda ügyetlenséget követtem el: hangosan
                    kellett volna köszönnöm, és nevén szólítanom. Azt kellett volna mondanom:
                    Jónapot, kis Adria! Mit dolgozik? - De a jó gondolatok néha elkésnek, és
                    különösen a szíves gondolatok. A hűtő készülék...</p>
				<p>Node, amit én elmulasztottam, azt helyre pótolta ő. Alig ültem le az ódon könyves
                    szobában, Adria benyitott, és örömtől pirosló arccal nyujtotta a kezét:</p>
				<p>- Isten hozta!</p>
				<p>És a paphoz fordult:</p>
				<p>- Atyám, ő az a doktor úr... tudja, akivel Lóriéknál találkoztam.</p>
				<p>A pap arcán a ráncok vonaglottak, ami nála mosolygást jelentett. A fél
                    szemöldökét fölemelte a homloka közepéig s rám nézett:</p>
				<p>- Aha! Aki nem tapossa el a hernyót! A lányom nagyon örült, hogy találkozott egy
                    magához hasonló hernyótenyésztővel. És gazda ön?</p>
				<p>- Gazda vagyok, - feleltem, - és nálam a hernyók nem pusztítanak.</p>
				<p>Az öreg pap hümmögött. Szivart kapart elő egy fiókból, és maga is megtömte vékony
                    görcsös ujjaival a pipáját.</p>
				<p>Adria széket igazitott az asztalhoz, és félretette a ráhalmozódott könyveket.
                    Ekközben rámpillantott kétszer is, és mosolygó májusi kék ég sugárzott a
                    szeméből. Mintha egy megérkezett testvér volnék!</p>
				<p>Következett egy unalmas negyedóra. Bentzefalvy uram, hogy magunkra maradtunk,
                    elmagyarázta, hogy micsoda érdekes kor volt az a Pázmán kora, és hogy azóta
                    hova sülyedtünk.</p>
				<p>- Hova süjjjettünkk! - szólt tüzesen az öreg a csibukot kiáltójel gyanánt
                    rázogatva a levegőben.</p>
				<p>- Bátorkodom ellenkezőleg vélekedni, - feleltem nyugodtan, - én bizony
                    szívesebben élek a mai korban, amikor nem szamarazzák az embert azért, amit
                    hisz. A hit épp olyan belső ügy, mint az emésztés.</p>
				<p>Mingyárt meg is bántam, amit mondtam, mert az öregúr szeme úgy kikerekedett, mint
                    a cintányér. Bizonyára mázsás gorombaságot vágott volna a fejemhez, de
                    szerencsémre ismét megjelent a leány. Ezúttal a szomszéd szobában jelent meg,
                    amelynek az ajtaja tárva volt. Fehér asztalkendőt vetett az asztalra:</p>
				<p>- Velünk fog uzsonnázni, doktor! - mondotta felénk hajolva, terités közben,
                    kedvesen. Atyámnak oly nagy örömet szerzett a könyvekkel, hogy elfogadhatja!</p>
				<p>No lám, a kis ravasz!</p>
				<p>Bentzefalvy uram keblében ezalatt elhiggadt a boszúság. Csupán annyit mondott
                    rosszaló arccal, hogy fiatal ember vagyok; a lelkeknek azt a küzdelmes korát nem
                    itélhetem meg, ha annyira bele nem hatolok, mint ő.</p>
				<p>- Egyébiránt mit szokott olvasni öcsém uram?</p>
				<p>- Mindenfélét, - feleltem kitérően.</p>
				<p>- De hiszen azt írta nekem, hogy a régi időket búvárolja maga is.</p>
				<p>- A régi időket.</p>
				<p>- Dehát milyen irányban?</p>
				<p>- Hogy milyen irányban? Hát... én főleg a régi költészet iránt érdeklődöm.</p>
				<p>- Hm... Az is valami. A költészet testvére a vallásnak, persze a nemes költészet.
                    No majd keresek valamit viszonzásul.</p>
				<p>Azzal a könyves polcnak fordult.</p>
				<p>- Nem sürgős, - feleltem. - Ne tessék most vesződni vele.</p>
				<p>De az öreg tovább kaparászott a könyvei között.</p>
				<p>A leány megszólalt:</p>
				<p>- Mennyire meglepett... De most velünk fog uzsonnázni. Az uzsonnát mindig magam
                    készítem. Atyám kedvére nem tudja a kávét elkészíteni más.</p>
				<p>És susogva esdeklő nézéssel folytatta:</p>
				<p>- Nem fog elsietni, ugye?</p>
				<p>- Nem addig, - feleltem, - míg a kertjét meg nem nézem.</p>
				<p>- Oh, az én kertem csak olyan hitványka...</p>
				<p>- És hát uzsonnát nekem ne terítsen, kedves Adria. Én nem szoktam. Azért maguk
                    csak költsék el, mintha itt se volnék. Ha azt látom, hogy miattam rendbontás
                    történik, akkor azonnal elbúcsúzok.</p>
				<p>A leány azonban nem hallgatott reám. Egy terebélyes fatálcán beszállított egy
                    lábos tejet, meg egy ibrik kávét.</p>
				<p>- Azért hoztam be így, - mondotta, - hogy lássa, mennyi tej van itt. Ebből akár
                    még két vendég is meguzsonnázhatik.</p>
				<p>Valóban csodálatos jó kávét adott, aminőt soha életemben nem ettem. Pedig mink is
                    tartunk egy-két bivalyt csupán a kávé kedvéért, és én a kávét Budapestről a
                    legjobb kereskedőtől hozatom.</p>
				<p>Nem is álltam meg szó nélkül:</p>
				<p>- Valami különös jó az íze ennek a kávénak. Mondja meg kis Adria, hogyan
                    keveri?</p>
				<p>Adria mosolygott:</p>
				<p>- Maga azt véli, hogy ez valami különös kávé? hogy egyenesen Arábiából hozatjuk?
                    Közönséges brassai kávé ez. De látom, nem hisz nekem, hát megmondom a titkomat:
                    Jó sűrű tejet szerzek a kávéhoz és egy icinke-picinke vaniliamorzsát vetek belé.
                    Attól a vaniliától van az a különös zamatja.</p>
				<p>Az öreg nem elegyedett a beszélgetésünkbe. Elmélyedt arccal hörpölte a kávét.
                    Aztán mikor az utolsó kortyot is benyelte, egy régi magyar Ovidiusz fordításról
                    kezdett beszélni, hogy azt keresi a könyvei között.</p>
				<p>- Remek magyarsággal van az megírva, - mondotta. A fordító valamikor gyalui
                    eretnek pap volt, de úgy átfordította Ovidiuszt, hogy a könyv címe ez lehetne:
                    Ovidiusz sarkantyus csizmában.</p>
				<p>Leggyentett:</p>
				<p>- A tanárok, tudósok semmit se tudnak erről, pedig nagyobb költő volt az a
                    predikátor Gyöngyösinél is!</p>
				<p>Azzal fölkelt, s a feje kopaszát vakarva nézett a könyves polcra.</p>
				<p>- No míg megtalálja plébános uram, addig megnézem a kertjét.</p>
				<p>- Jó, jó, - dörmögte az öreg, - hát csak mutasd meg Adria, a hernyóidat meg a
                    pókhálóidat.</p>
				<p>Hát a kert bizony nem volt valami pompás, csak afféle egyholdas falusi kert. Fele
                    veteményes, fele elvénült gyümölcsös. De nem is a kert érdekelt engem, hanem a
                    leány.</p>
				<p>Sétálva mentünk végig a széles egyenes kerti úton, amely a kertet ketté
                    választotta. Adria boldog arccal sétált mellettem.</p>
				<p>Dehát mért boldog?</p>
				<p>Mért örült az én látogatásomnak?</p>
				<p>Hiszen Lóri bizonyosan elmondta neki, hogy az anyám nálok járt, és hogy csak a
                    formaságok vannak hátra. Azt is tudja, hogy én jócsaládból való vagyonos ember
                    vagyok, aki nem a plébánosok szakácsnéinál keresek feleséget.</p>
				<p>Hát mért örült?</p>
				<p>Mért tündöklött a szeme?</p>
				<p>Mért játszott az arcán a pirosság a fehérséggel?</p>
				<p>Sétálva mentünk a kerti úton. Adria mutogatta a veteményeit, barackfáit,
                    szilvafáit. Nem volt ott semmi különös, amit már másutt nem láttam volna, de
                    azért mindenre ránéztem, amire mutatott.</p>
				<p>Mindössze az lepett meg, hogy majdnem minden fán volt valami fészek. Adria
                    mindegyikről tudta, hogy micsoda madáré, és hogy egyikben másikban mennyi a
                    fióka?</p>
				<p>A fészkes fák derekán valami vörhenyes színű gubancot láttam. Közelebbről nézem,
                    hát bádognyiradék.</p>
				<p>- Mire való ez?</p>
				<p>- Macskák ellen.</p>
				<p>Ahogy a fészeknél megálltunk, az anyák csipogva-csettegve röpködtek körülöttünk.
                    Csaknem a fejünket verték.</p>
				<p>Ezen se volt csodálni való. Tapasztalásból tudom, hogy a madarak féltik a
                    fészköket. A gáborján meg is üti az embert a szárnyával, ha a fészkéhez
                    közeledik.</p>
				<p>Adria azonban szüntelen csevegett velök:</p>
				<p>- No ne félj, kis Frici! Nem bántjuk a kicsinyeidet! Jó bácsi ez, nem ellenség!
                    Csillapodj no! Ejnye, de megijedtetek! Gyere no ide, gyere!</p>
				<p>És hozzám fordult:</p>
				<p>- Menjen csak odább. Huzódjon be oda a lugasba. Majd meglátja, hogyan szeretnek
                    ezek engem!</p>
				<p>Az út végén öreg szőlőlugas zöldült. Oda huzódtam be. Ahogy megfordulok, látom,
                    hogy pintyek, cinkék, verebek, mindenféle madarak úgy rajzanak Adria körül,
                    mintha királyasszonyuk lett volna. Kerengenek, repesnek a feje fölött.
                    Rászállanak a vállára, kezére, és csicseregve-csevegve esznek a tenyeréből.</p>
				<p>És ő kedveskedve beszél hozzájok:</p>
				<p>- No, ugye, hogy nincs mit félnetek! Nesze neked is, Fáni! Nesze neked is,
                    Jancsi! Ahol én vagyok, ott nem bánt titeket senki! No Sárika! Gyere no! Vedd el
                    a számból ezt a morzsát!</p>
				<p>És egy kis idei veréb az ajkához röppent.</p>
				<p>Én ilyen csodát soha nem láttam!</p>
				<p>- Mondja kis Adria, - szóltam aztán, mikor a madártársaságot szétkergette, -
                    hogyan tudta őket ennyire megszelidíteni?</p>
				<p>Mosolyogva vont vállat:</p>
				<p>- Úgy, hogy mindig gondoskodtam róluk. Télen enniök adtam. Árva fiókákat
                    megvettem a parasztgyermekektől és fölneveltem, aztán elbocsátottam. Megszoktak.
                    Egyik madár látta a másiktól, hogy én nem vagyok ellenségök, és hozzám
                    bátorodtak az idegen madarak is. Nincs ebben semmi különös.</p>
				<p>Egy veréb a közelünkbe szállt egy szőlőkaróra, és ránk kandikálva csipogott:</p>
				<p>- Nini, a Kati, - mondja nevetve Adria, - elkésett az uzsonnától és most
                    reklamálja. Gyere no kis bohó.</p>
				<p>Azzal belenyult a zsebébe és néhány morzsát nyujtott a madár felé.</p>
				<p>A veréb nyugtalanul billegette a farkát. Adria egy lépést feléje közeledett.
                    Akkor a veréb a tenyerére röppent. Felcsipegette a morzsákat.</p>
				<p>Adria aztán a verebet gyöngéden a két kezébe fogta és megcsókolta a fejét. Aztán:
                    huss! feldobta a levegőbe.</p>
				<p>- Ez is az én nevelt leányom, - mondotta utána pillantva. Ezt csupaszka korától
                    fogva neveltem föl szegényt.</p>
				<p>Azon az éjszakán folyton Adriával álmodtam. Láttam őt kék ruhában, fehér felhők
                    között s madarak röpködték körül.</p>
				<p>Azonban reggel erősen dolgozott a hütőkészülék:</p>
				<p>- Szokatlan volt, azért izgatott!</p>
				<p>De végképpen nem tudtam elfagyasztani a leányt. Arra gondoltam, hogy ime ő
                    felneveli a csupasz verebeket, a társadalom pedig ellöki a csupasz emberi
                    szülötteket is, ha az apa nincs ott a fészeknél. Mi közöm nekem valamely leány
                    születésének az előzményeivel? Hány vólgebórene leánynak pontos-rendes a
                    születési bizonyítványa, de nem rendes az erkölcse, gondolkodása! Elvégre nem a
                    papirost veszi az ember feleségül!</p>
				<p>Mégis az anyámnak nem mertem szólani. Éreztem, hogy ha feltárnám a szándékomat,
                    elfintorodna az arca, és az fájna nekem.</p>
				<p>Ebből persze ön azt gondolja, hogy az én józanságomat mégiscsak meghódította a
                    párkereső ösztön. Nem. Nekem nem azért fájt volna az anyám arcfintora, hanem
                    azért, hogy a gondolkodásának alacsonyságát láttam volna benne. Mégis a
                    gyümölcs nem vetheti meg azt az ágat, amelyiken termett...</p>
				<p>Azt gondoltam sohse megyek többé Adriához.</p>
				<p>De mi történt?</p>
				<p>Egy fiatal tanitócska lakik a falumban. Én hozattam az új népiskolába, amelyet az
                    anyám alapított.</p>
				<p>A tanitócska beállított Illés napján, a nevemnapjára, köszöntőt mondani. Kis
                    alázatos fekete csacsi. Szalonkabátban és szalmakalapban jár. Ott talált a
                    reggelinél a kertünkben. Aznap az anyám is velem reggelizett. Az anyám
                    megszólította:</p>
				<p>- Nem gondol-e arra, hogy megnősüljön?</p>
				<p>- Gondolnék, - felelte vonagló nyakkal mosolyogva, mintha csiklandoznák, - de
                    nincs ismeretségem. Két leányt is dicsérnek. Az egyik az ispán úr leánykája; a
                    másik valami papnak a nevelt leánya, Adriának hívják. Azt mondják igen nekem
                    való, jólelkü leány...</p>
				<p>Énvelem megfordult az udvar, a ház, de még az ég is! Az arcomat sápadni éreztem.
                    A tanitónk arca egyszerre oly utálatossá vált előttem, hogy szerettem volna
                    ráköpni!</p>
				<p>Percekig tartott, míg annyira össze birtam szedni a nyugalmamat, hogy
                    megszólalhattam:</p>
				<p>- Az ispánunk leánya valóban jó választás lenne. Ha azt veszi el, én is adok a
                    házasságához egy szép svájci tehenet.</p>
				<p>A tanitócska hálás szemmel köszönte meg. Az anyám is igért egyet-mást. Láttam
                    rajta, hogy az ispán lányával meg fog elégedni. És az arca nem volt már annyira
                    utálatos.</p>
				<p>Mindazonáltal dübörgött bennem a nyugtalanság. Délután ujabb könyveket válogattam
                    a padláson és vittem az öregnek.</p>
				<p>Adriát a folyosón találtam. Egy odahelyezett sárga asztalkán valami nagy uj
                    könyvbe irt és egy másik nagy ó könyv állt feltámasztva előtte. Tisztázott.
                    Anyakönyvet.</p>
				<p>Ahogy beléptem, oly örömmel nézett reám, oly nyilt örömmel... hogy meg is
                    kérdeztem. Alig hogy leültem, megkérdeztem:</p>
				<p>- Mondja meg igazán, mért örül?</p>
				<p>Erre a nyers őszinteségre mélyen elpirult, mint akkor, a kertben.</p>
				<p>- Igazán magam se tudom... De ön oly jó ember... Én nekem olyan... mintha rokonok
                    volnánk...</p>
				<p>- Beszélt azóta Lórival?</p>
				<p>- Hogyne, hiszen mindennap eljön misére. Nyáron én minisztrálok. Ne nevessen ki,
                    nem öltözöm minisztráns ruhába. De minden gyerek libapásztor, hát atyámnak kell
                    a segitségem. És mise után Lóri bejön néha hozzánk, beszélgetünk. Néha meg
                    délután én látogatok el.</p>
				<p>- És mondja meg őszintén, mit mondott énrólam Lóri?</p>
				<p>A leány nyugodtan felelte:</p>
				<p>- Azt, hogy maga el fogja venni, csak éppen a szokott formaságok vannak hátra.
                    Maga e napokban nyilatkozni fog.</p>
				<p>Ezt mondva szomoru pillantást vetett reám.</p>
				<p>Bennem megrezdült valami. Tehát ez a leány tudja, hogy én már körülbelül vőlegény
                    is vagyok. Nem remél tőlem, semmit.</p>
				<p>De leakartam rázni a varázslatot teljesen:</p>
				<p>- Magának nincs még jelöltje? - kérdeztem tréfás hangon.</p>
				<p>A leány nyugodtan nézett reám:</p>
				<p>- Hogy érti ezt?</p>
				<p>- Hogy maga is nincs-e a férjhezmenés útján?</p>
				<p>- Nem is leszek.</p>
				<p>- Csak nem akar tán aggleány maradni?</p>
				<p>- De.</p>
				<p>- Komolyan mondja?</p>
				<p>- Nincs miért tréfálnom. Atyám is azt mondja, hogy helyesen gondolkodom.</p>
				<p>- Talán csalódott valakiben?</p>
				<p>- Nem.</p>
				<p>- Hiszen akkor még eljöhet, akiről csak a sejtelmek beszélnek.</p>
				<p>Mélázva nézett reám, és szomoruan ingatta a fejét:</p>
				<p>- Az én sejtelmeim... Nekem nincsenek efféle sejtelmeim.</p>
				<p>- Ne mondja azt komolyan Adria! Nincs olyan leány a világon akinek ne volnának
                    álmai.</p>
				<p>- Álmaim nekem is vannak.</p>
				<p>- No és nem jelenik meg az álmaiban valaki?</p>
				<p>Adria csodálkozva nézett rám, aztán az arcán pajkos hullám futott át:</p>
				<p>- Körszakálas ifju? vagy felpödört bajuszu hadnagy? Nem. Az én álmaimban nem
                    sétálnak hadnagyok. Ha nem csúfol ki, megmondom magának, hogy nekem különös
                    álmaim vannak. Soha nem hallottam mástól afféléket. És én oly boldogan
                    ébredek!...</p>
				<p>- Hát mondja el egy álmát.</p>
				<p>- Nem tudnám. Csak egyes képek maradnak meg az eszemben. Elfelejtem. Én többnyire
                    bibliai álmokat álmodok. Az éjjel is Jézust láttam, amint egy fa alatt állott és
                    prédikált. Én ott ültem előtte és bámultam. Fehér ruhás magasas szőke ember. A
                    lába alatt tavaszi zöld pázsit. És különösen a fa volt csodálatos. Kajszi
                    barackfa volt, de eleven levendula-szín kékvirágu. És a nap a fára sütött...</p>
				<p> Elmondtam reggel az atyámnak. Ő is gyönyörködött benne. Biztatott, hogy irjam
                    meg a Magyar Államnak, hátha valamelyik festő kedvet kap rá s vászonra festi? De
                    én nem irtam meg. Bizony még kinevetnének a kékvirágu barackfámmal! Egyszer meg
                    Szalomét láttam táncolni. Gyönyörü piros-barna leány volt, kis karcsu termetü és
                    villogós feketeszemü. A haja olyan fekete volt, mint a fénylő szurok. A ruhája
                    sárgás-fehér selyem és a vállán hosszu fátyol. A lábán tüzes-piros selyemcipő.
                    És táncolt egy nagy teremben, amely tele volt római néppel. Hosszú asztalnál
                    ültek, aranykancsók és ezüsttálak, asztali csokrok között. És Szalome táncolt.
                    Csupa gyönyörüség volt, és csupa forgás! A fátyola körben lengedezett. Mikor
                    elvégezte a táncot, mindenki tapsolt. Én is. A leány lihegve fordult az én
                    karomba, és én megcsókoltam. Ezt már nem mondtam el az atyámnak.</p>
				<p>És akkor elmosolyodott.</p>
				<p>De hogyan beszélte el ezt a két álmot! Micsoda pompás szinek és vonalak
                    játszottak az arcán! És a szeme! micsoda ábrándos elmerüléssel nézett a
                    levegőbe: mintha ujra látná az álmát.</p>
				<p>Szerettem volna azt mondani neki: Te kedves jó lélek, te énhozzám való volnál! De
                    lehetetlen volt, lehetetlen! Az az átkozott papiros...</p>
				<p>A lány aztán megszólalt a szokott vidám hangján:</p>
				<p>- Atyám a cigányokhoz ment. Hallotta, hogy beteg az egyik: egy vén vályogvető.
                    Rábeszéli, hogy esküdjön össze a feleségével. A cigányok furcsa nép: a házasság
                    szentségét többnyire együtt veszik fel az utolsó kenettel. Szegény ördögök!</p>
				<p>Erre hosszu szünet következett. Én a szék karjára könyökölve ültem és néztem,
                    néztem azt a patyolat-tisztaságu üde arcot, azt a tiszta tükrü kék szemet...</p>
				<p>A hallgatásom és nézésem bizonyára feltünt neki, mert csodálkozón pillantott
                    reám, de meleg volt a pillantása. Aztán fölkelt:</p>
				<p>- Szivart hozok önnek.</p>
				<p>- Köszönöm, - feleltem fölocsudva. Köszönöm, kis Adria. Van nálam is. Később
                    talán rágyujtok. De nem zavarom a munkájában?</p>
				<p>- Nem. Ez nem olyan munka. Már két éve tisztázom. De csak mikor ráérek.</p>
				<p>Rápillantottam a papirosra. Az irása csupa álló vonal volt. Hasonlitott a
                    nyomtatáshoz.</p>
				<p>- De különös irás. Kitől tanulta?</p>
				<p>- Nem tetszik önnek?</p>
				<p>- De nagyon is.</p>
				<p>- Egyszer láttam Ediznnek a fonográf feltalálójának az irását. Azt utánzom.</p>
				<p>Az öregúr visszatért. A bűbájos beszélgetésnek vége szakadt. Betértünk a szobába.
                    Az öregúr azon kezdte, hogy a minap én leszóltam a Pázmán korabeli eszmeharcot.
                    Hosszu magyarázatot kellett hallgatnom. Láttam, hogy az öreg az én egypár
                    szavamon napokig kotlott, és most beadja nekem a gondolatait.</p>
				<p>Az ablakra néztem. Nyári zivatarfelhők gomolyogtak az égen. Esni fog. Adria nem
                    volt velünk a szobában. A kertbe nem mehetünk ki.</p>
				<p>- Sok a dolgom, - mondottam az öregnek.</p>
				<p>A folyosón Adriát két ünnepi ruhás parasztasszonynyal találtam. Láttam, hogy
                    azokat tartóztatta, azért nem jött be.</p>
				<p>Ahogy kiléptem, hozzám mozdult, és a kezét nyujtotta:</p>
				<p>- Mért siet?</p>
				<p>Hogy volt mondva ez a kérdés! Milyen hangon és milyen nézéssel! A szó az volt
                    hogy miért sietek? de az értelme az volt: Mikor látlak ismét?</p>
				<p>Az esső már szemerkélt, mikor kocsira ültem.</p>
				<p>A falu végén egy paraszt asszonyt láttam, amint a felső szoknyáját a fejére
                    boritva sietett hazafelé. Lekiáltottam hozzá a kocsiról:</p>
				<p>- Álljon meg csak néni! Hány órakor szokott lenni a mise?</p>
				<p>- Hétkor tekintetes uram, - felelte pislogva, - hétkor.</p>
				<p>Azt hiszem semmi csodálni való nincs azon, hogy érdeklődés ébredt bennem a mise
                    iránt, amelyen Adria ministrál. Hogyan mozog? Hogyan térdel? Hogyan felelget a
                    papnak? Meg fogom nézni, annélkül, hogy ő tudna róla.</p>
				<p>Lóri jelenléte kényelmetlen lesz, de egypár hideg udvarias szó, és otthagyom.</p>
				<p>Megnéztem az órámat, hogy percig pontosan tudjam, mennyi idő alatt futják meg a
                    lovaim az útat?</p>
				<p>És azon az éjjel én is a kékvirágu barackfával álmodtam.</p>
				<p>Mindez, - tisztázódott előttem, - agybeli izgalom volt. A leány szokatlan szines
                    gondolkodása idézte elő. De épp ez vonzott hozzá. Az én leveletlen kopár fám
                    bámulja a leveleset, virágosat. A különbségek vonzzák egymást.</p>
				<p>Reggel mégis rösteltem, hogy a leány poézisa annyira megzavart. Aki mindent
                    megtud magyarázni, annak a poézis berke nem virit. Visszarendeltem a
                    lovakat.</p>
				<p>De aznap nem tudtam a könyveimmel foglalkozni. Ha olvastam, csak a szemem
                    olvasott. Négyszer ötször is visszatértem egy-egy mondatra, megint csak
                    elbolygott a figyelmem másfelé.</p>
				<p>- De nagy bolond vagyok én! - mondottam végre is. Az ember megnézi a képtárat,
                    drámát, hangversenyt; mért ne nézzek meg egy falusi különösséget is? Hiszen ha
                    azon kapnám magamat, hogy beleszédültem egy lehetetlen állapotba, akármikor le
                    tudom zárni a zsilipet.</p>
				<p>S a következő reggelen mégiscsak elindultam.</p>
				<p>Az időt jól kimértem: a falu első házaihoz érkeztem, mikor megkondultak a
                    harangok.</p>
				<p>A kocsimat megállitottam a falu boltja előtt, és gyalog mentem tovább, hogy ha
                    lehet, a két leánynyal való találkozást elkerüljem.</p>
				<p>Hát sikerült is.</p>
				<p>Mikorra a templomhoz érkeztem, már búgott az orgona, s a pap az alsó lépcsőn
                    állva morzsolta a leányával a misekezdetet.</p>
				<p>De micsoda bájos látvány volt az! A leány sarkig érő fehér flanel-talárban,
                    (aminő a görög szobrokon látható) térdelt az alsó lépcsőn. A pap állott és
                    fölfelé nézett. És váltakozva mondották a zsoltárt:</p>
				<p>- Bocsásd ki világosságodat és igazságodat uram...</p>
				<p>- Bizzál az Istenben... ő az én orcám megszabaditója, az én Istenem!</p>
				<p>Az oltár csupa virág volt: gloksziniák, árum szanktumok, liliomok, fehér
                    burbon-rózsák és széleslevelü begóniák a gyertyatartók között. Az oltár körül
                    csupa sötét-zöld magas babérfák és túják. A napfény aranyfátyolként rezg a
                    növényeken. Kétségtelen, hogy Adria rendezte így.</p>
				<p>És a kedves leány ott térdel. Fehér nyaka nemes ivben hajlik meg, mint a hattyué.
                    A haja is mint a Veszta-szüzeké, simán födi a fejét; csupán a válla körül van
                    fel-befürtözve. Semmi disz, semmi ékesség rajta, csak egy fehér lágyansimuló
                    selyemkötél a derekán.</p>
				<p>Néhány öregasszony seppegett mellettem a padokban. Lórit nem láttam. Már az
                    evengéliumot olvasta a pap, mikor megjelent. Strucctollas szalmakalap volt a
                    fején. Meghökkenve nézett rám. Én hidegen bólintottam köszöntést neki.</p>
				<p>Adria a szent foglalatosságból egyszer se pillantott föl. Két fehér keze folyton
                    össze volt téve, a szeme folyton le volt sütve. Álmodó arccal járt kelt a pap
                    körül. Mikor térdet hajtott, a térde a földet érintette. Igazán olyan volt,
                    mintha egy angyal minisztrált volna a templomban!</p>
				<p>Ha bennem csak annyi költői érzés volna, amennyi a juhászom kutyájában, -
                    gondoltam - én most ezt a fehér leányt átkapnám, mikor kilép és a kocsimba
                    ragadnám; s ki a világba! - enyém vagy álmok gyermeke!</p>
				<p>De énbennem nincsen poézis!</p>
				<p>Aztán meg arra gondoltam, hogy a mi kis házikápolnánk micsoda rideg hely ehhez
                    képest! Pedig van ekkora. De évenkint csak háromszor van benne mise, és akkor is
                    egy görhes pap miséz, meg egy nagycsizmás bamba parasztfiú lődörög
                    körülötte.</p>
				<p>A gondolataimban mindössze Lóri zavart. A tekintetének megvillanása kellemetlen
                    volt nekem. Bizonyára azt gondolta, hogy őérte vagyok ott.</p>
				<p>Szerettem volna szótlanul elmenni, de mégse tehettem. Megvártam hát a mise végét.
                    Gondoltam, talán akkor Adria is rám pillant. De nem: a karjára vette a nagy
                    könyvet és a szemét folyton lesütve tért vissza a pap előtt lépegetve a
                    sekrestyébe.</p>
				<p>Megálltam a templom ajtajában és köszöntem Lórinak:</p>
				<p>- Jó reggelt!</p>
				<p>Mosolyogva nyujtott kezet. A szeme csupa öröm volt:</p>
				<p>- Mit jelent ez, hogy maga idejött misére?</p>
				<p>- Egy szent fogadalmat.</p>
				<p>- Elmondja?</p>
				<p>- Az éjjel azt álmodtam, hogy ennek a falunak a szentje megjelent nekem és így
                    szólt hozzám: “Fiam, ha nagy szerencsétlenséget akarsz a fejedről elhárítani,
                    esküdj meg az én oltáromnál, hogy a szerzetesek három fogadalma közül legalább
                    is egyet megtartasz!” Az álom annyira megrendített, hogy nem birtam tovább
                    aludni. Megnéztem a lekszikonban mik a szerzetesi fogadalmak? Hát
                    vagyontalanság, engedelmesség és nőtlenség. Ezek közül kellett választanom.</p>
				<p>- No és mit választott?</p>
				<p>- A nőtlenséget Lórika.</p>
				<p>Megértett.</p>
				<p>Egy percre elsápadt, aztán büszkén és hidegen nyujtott kezet:</p>
				<p>- Gratulálok!</p>
				<p>Aztán elbocsátotta a kezemet és csípős szemmel tette hozzá:</p>
				<p>- Az öreg szent úgylátszik jóakarója... a... leányoknak.</p>
				<p>Elment.</p>
				<p>Én úgy néztem utána, mint akinek malomkő esett le a nyakáról.</p>
				<p>Intettem a kocsisomnak. Egy perc mulva zörgött a hintóm hazafelé.</p>
				<p>Alig értem azonban haza, nyugtalanitani kezdett az a kérdés, hogy vajjon miként
                    ujságolja el Lóri a találkozásunkat? Mert Lórit kétségtelenül felizgatta a
                    beszédem, s a nőknél minden izgalom kotyogásban nyilvánul. Szinte láttam hogyan
                    rohan valami szobalány vagy parasztfiu egy levelecskével, amelyben csak ennyi
                    van: Gyer azonnal! Nagy ujságot mondok! S lehet, hogy egy vödör ténta nem
                    feketitett volna be annyira, mint ahogy az a hegyes nyelvü leány!</p>
				<p>Délután hát szépen a hónom alá vettem a gyalui predikátor sarkantyus Ovidiuszát
                    és kocsira ültem. Csak a kocsin nézegettem bele:</p>
				<p>Megindul a násznép veres kalpagokkal,</p>
				<p> A kimosdott Dámák a Gavallérokkal.</p>
				<p> Tsendes lépésekkel páronkint sétálnak,</p>
				<p> Egymásnak szemébe lopva kandikálnak.</p>
				<p> Füstölnek a konyhák, az ökrök pirulnak,</p>
				<p> Spékelik cubákját az őznek, a nyúlnak;</p>
				<p> Rotyog a káposzta, sülnek a kalátsok,</p>
				<p> Törlik homlokokat az izzadt szakátsok.</p>
				<p>És így tovább a Perzeusz menyekzője Andromedával.</p>
				<p>Ezt a nyolc sort megtanultam belőle, hogy a papnak elrecitáljam, s más ó-könyvek
                    kinálására buzditsam.</p>
				<p>Ezuttal korábban mentem: délután két órakor. És el is találtam az időt: az öreg
                    pap aludt. Adria vasalt a folyosón; holmi apró fodrokat vasalt.</p>
				<p>Milyen boldog arccal fogadott! Azt hittem a nyakamba röppen. De mikor
                    kézfogásnyira jutottam hozzá, csak annyiba maradt.</p>
				<p>- Folytassa a dolgát, különben azonnal visszafordulok.</p>
				<p>- Nem szükséges folytatnom, - felelte. A szakácsasszonyunk jól érti.</p>
				<p>És beszólt a konyhaajtón:</p>
				<p>- Marcsa néni!</p>
				<p>Egy alázatos képü anyóka tünt elő. Átvette a vasalót. Mink ketten kiültünk az
                    udvar hüvösére az olasz jázminok alá.</p>
				<p>Ezuttal a leány kékbabos fehér kartonba volt öltözve, s a lábán sárga félcipő. A
                    ruhája olyannyira divatos volt, hogy nem állhattam szó nélkül:</p>
				<p>- Maga Adriácska olyan divatos ruhákban jár. Mondja: mi értelme van ennek
                    falun?</p>
				<p>- Magam se tudom, - felelte, s mosolyogva emelte meg a vállát. A divat egy
                    fajtája a művészetnek. Érdekel engem. De csak a forma. Láthatja, hogy a
                    matéria olcsó. Aztán néha vendégek vannak Lóriéknál, és én nem akarok
                    szégyenkezni.</p>
				<p>- És mindig ott van maga, ha vendégek vannak?</p>
				<p>- Csak mikor nő-vendégek érkeznek.</p>
				<p>- Dehát hogy tudja azt?</p>
				<p>- Lóri átküld egy cédulát.</p>
				<p>- És ha férfi vendégek érkeznek?</p>
				<p>- Akkor nem megyek át soha.</p>
				<p>- Mért? Csak nem idegenkedik a férfiaktól? Vagy mi nem vagyunk olyan érdekesek
                    mint a nők?</p>
				<p>Mosolyogva emelte meg a vállát és félre nézett. Aztán megszólalt:</p>
				<p>- Megmondom igazán, ahogy van. A férfiak mindig olyat beszélnek, hogy azt mondja:
                    Milyen kis lába van, kis keze van, micsoda kék a szeme és más efféléket. És én
                    ilyenkor azt érzem, hogy milyen ostobának gondolnak ezek engem!</p>
				<p>Csodálkozva néztem reá. Aztán azt mondtam neki:</p>
				<p>- Most pedig én is affélét mondok, kedves Adria, de nem azért, mintha én is
                    ostobának nézném. Tegnap reggel egy csodásszép görög ruhában láttam magát.
                    Tudja, hogy ott voltam a misén?</p>
				<p>- Atyám emlitette. Örültem, hogy ott volt.</p>
				<p>- És Lóri nem szólt róla?</p>
				<p>- Tegnap úgy elment... Ma pedig én nem beszélhettem vele. Délelőtt ideát volt az
                    esperes. Siettem haza a miséről, hogy tizórait állitsak össze. Holnap bizonyosan
                    beszélek vele. De mért kérdi?</p>
				<p>- Csak azért, mert vele váltottam néhány szót.</p>
				<p>- Még nem kérte meg?</p>
				<p>- Nem.</p>
				<p>Csodálkozva nézett reám, mintha magyarázatot várna. Én másra tereltem a
                    beszédet:</p>
				<p>- Szép a templomuk Adria. Ugye maga rakta úgy körül az oltárt?</p>
				<p>- Én. Szeretem a virágot az oltár körül. A virágtalan templom olyan rideg hely...
                    A bibliában benne van, hogy Jézus is gyönyörködött a virágokban.</p>
				<p>- Benne van? Én nem emlékszem.</p>
				<p>- Hát mikor azt mondja: “Nézzétek a mezei liliomokat... Salamon minden
                    dicsőségében nem volt úgy felöltözve, mint egy ezek közül”. Oly szép a virágos
                    oltár! Ha Isten úgy akarja, hogy tovább éljek atyámnál, én már elgondoltam, hogy
                    az egyik szobámban oltárt fogok állitani. Olyan lesz, mint a templomunkban.
                    Ereklyém is van. Egy szentnek a csontocskája. Még anyámról maradt.</p>
				<p>- És talán misézni is fog?</p>
				<p>- Eltalálta. Misézni fogok minden reggel. De csak magamban. Azt a fehér talárt
                    öltöm magamra, és fehér sarut csináltatok erre a célra. Az oltár lépcsőjére
                    katángszinkék plüs szőnyeget teritek. És mikor besüt a reggeli nap az ablakon,
                    misézni fogok csendes egymagamban. Atyám azt mondja, nem vétek az, csak éppen az
                    ostya az én kezemben nem fog átváltozni. De az mindegy.</p>
				<p>A pad mellett, ahol ültünk, fehér burbonrózsa viritott.</p>
				<p>- Ebből volt ma az oltáron?</p>
				<p>- Ebből, - felelte Adria. Télfagyig virit.</p>
				<p>Kinyujtotta a kezét, és leszakitott egy félig kinyilt szálat. Leszedte a töviseit
                    és nekem nyujtotta:</p>
				<p>- Ha akarja... beletüzni a kabátjába.</p>
				<p>Ahogy nyujtotta a rózsát, én két kézzel nyultam érte. A két tenyerembe fogtam be
                    a kezét, mint ő a minap a verebet, és az ajkamhoz emeltem.</p>
				<p>Adria elpirult. Rámcsodálkozó szeme megnedvesedett.</p>
				<p>- Bocsásson meg, - mondottam - ez csak hálacsók volt azért a jóságért, hogy a
                    madarak árváit nevelgeti.</p>
				<p>Adria elmosolyodott:</p>
				<p>- Hogy jutnak eszébe most a madarak?</p>
				<p>Itt bárki azt gondolhatná, hogy engem a józanság faképnél hagyott és csakúgy
                    terigetem a szárnyat, mint más közönséges pulyka. De ez nem igaz. Én csakolyan
                    józan voltam akkor is, mint most. Csak éppen hogy meglepett, (mert szokatlan
                    volt) annak a leánynak a mindenre kiáradozó képzelődése.</p>
				<p>Hazafelé menet sajnálkozva mondottam:</p>
				<p>- Milyen kár, hogy rendetlen születésü! Ezt az egyet szivesen elvenném!</p>
				<p>Itt ismét azt lehetne mondani, hogy ha én józan vagyok, mért itélek a születésben
                    különbségeket?</p>
				<p>Hát én nem is itélek. A teremtés mühelyéből egyforma vérrel kerül ki az ember,
                    csak kint osztályozzák aztán a papiroson. Mért nyomják némelyikre a gyalázat
                    bélyegét? nem tudom. Az ó-korban volt értelme. Akkor a rabszolgákat rossz
                    fajtáju embereknek itélték, és a családok úgy ügyeltek a faji kiválasztásra,
                    mint ahogy ma a lovakat tenyésztjük. Mondom nem tudom mért maradt fenn a
                    bélyegzés? Magamnak én elvenném Adriát, de hogyan vegyem el az anyámnak?</p>
				<p>Erre még csak gondolni se lehetett!</p>
				<p>Eltökéltem nem is tudom hányadszor, hogy nem megyek többé a papházba. De különös
                    valami, hogy az ember nemcsak ételre éhezik és nemcsak italra szomjazik. A szem
                    is tud éhezni és szomjazni.</p>
				<p>Egynapon megintcsak előkerestem a szeretet apostolainak néhány civakodását, és
                    befogattam.</p>
				<p>Aztán aprónkint odahordtam a padlás minden régi könyvét, s ugyanannyi
                    rózsaszállal tértem vissza.</p>
				<p>Az öreg papot nem érdekelte, hogy én Adriával mit beszélgetek. Volt úgy, hogy ki
                    se mehettünk a kertbe, csak a folyosón ültünk. Az öreg odabent maradt. Vagy
                    megbizott a lányában, vagy nem értett a leánypásztorsághoz.</p>
				<p>Valahányszor eljöttem a leánytól, mindig aggodalom támadt bennem, hogy tovább
                    haladtam, mint kellett volna. Elvégre is én abba tudom hagyni a barátságunkat,
                    de nem ébrednek-e a leányban olyan érzelmek, amelyek oktalan reményekkel füzik
                    hozzám?</p>
				<p>Egy délután, mig az öregúr a fekete-kávé álmát aludta, azt kérdeztem Adriától:
                    hogyan van beosztva a lakásuk?</p>
				<p>- Csak négy szobánk van. Három egymás mellett, és egy külön. Az a káplán-szoba
                    volna, de atyámnak eddig sohse kellett káplán. Hát az az én szobám már két éve
                    ott a sarokban.</p>
				<p>- Szeretném látni a szobáját.</p>
				<p>- Szivesen megmutatom.</p>
				<p>Benyitott. Én előre bocsátottam. Az ajtót tárva hagytam, úgy léptem utána.</p>
				<p>Rózsa-illatos kis leányszoba. Csupa csipke és fehérség. Oldalt egy keskeny
                    rézágy, mellette fehér márvány asztalka. A másik sarokban kis ébenfa-iróasztal,
                    rajta egy csokor virág. A két ablak között ódon divatu kredenz, s fölötte persze
                    tükör. A falon egy sárgára avult tengeri térkép, - (hogy a manóba kerül ide
                    tengeri térkép!) - mellette Munkácsi Jézusa a Pilátusi képből.</p>
				<p>Oldalt egy üvegszekrényt pillantottam meg: csupa fehér-kötésü könyv állt benne.
                    Nézem, hogy mifélék, hát holmi szent nők életrajzai, imádságos könyvek,
                    botanikák, versek, olasz és német regények, utleirások, szakácskönyv, Petőfi,
                    Brém.</p>
				<p>Micsoda más könyvtár mint az enyém! Nálam fekete bőrbe kötött filozofiák:
                    Pitagorásztól Volterig, és Voltertől Hartmanig. A legutolsó kötet Hekkel, az
                    istentelen. Adria könyvtárában három kötet breviárium. Önkénytelenül is az
                    éjjeli asztalra pillantottam. A negyedik kötet ott hevert.</p>
				<p>- Csak nem imádkozik tán breviáriumot?</p>
				<p>- De. Minden este.</p>
				<p>- És maga ért latinul?</p>
				<p>- Atyám megtanított rá.</p>
				<p>Ahogy felnyitom a breviáriumot, látom, beleirva a nevét: Bentzefalvy Adria. Hm.
                    Az öreg is Bentzefalvy, ő is Bentzefalvy?</p>
				<p>Az éjjeli asztalon fekete ébenfa keretben fakó fénykép is állott.</p>
				<p>- Szabad megnézni?</p>
				<p>- Tessék.</p>
				<p>Fiatal házaspár. A férfin tengerészruha. A nő menyasszonyruhában, fejét a
                    tengerész vállára hajtva.</p>
				<p>- Kik ezek?</p>
				<p>A leány szeme könnybe lábadt:</p>
				<p>- A szülőim.</p>
				<p>És akkor elbeszélte, hogy ő egy tengerész kapitánynak a leánya. A kapitány a
                    házasságának tizedik hónapjában hajóra tette a feleségét és Palermóba akarta
                    elvinni. Az volt a szándéka, hogy ott iratja be a születendő gyermekét az
                    anyakönyvbe. Ha fiu lesz, nem kell katonáskodnia.</p>
				<p>- Útközben aztán két szerencsétlenség történt, - folytatta Adria. Az egyik az
                    volt, hogy én korábban megszülettem mint ahogy várták... A hajón születtem és
                    egy matróz ácsolt bölcsőt. A második szerencsétlenség az volt, hogy a bóra
                    harmadnapra a tengeren ért bennünket és a hajót összetörte. Apám anyám
                    odaveszett. Az én bölcsőmet ellenben fölemelte a viz és Katániában kifogtak.</p>
				<p>- Lássa, - fejezte be könnyes szemmel, - ilyen világotjárt ember vagyok én!</p>
				<p>- Dehát édes Adria! - szóltam szinte kiáltva - mért nem mondta el ezt előbb?</p>
				<p>Adria csodálkozva emelte föl a szemöldökét:</p>
				<p>- Mért kellett volna ezt előbb elmondanom?</p>
				<p>Felelet helyett megragadtam a kezét:</p>
				<p>- Maga édes? kedves! maga egy leánynyá vált liliom!</p>
				<p>És nem tudom micsoda gyöngéd jelenet következett volna, de abban a pillanatban
                    egy zöld árnyék és egy cseresznye szinü háromszög jelent meg a küszöbön. Lóri
                    ott állt zöld ruhában és piros napernyővel. Oly hirtelen jelent meg, mintha csak
                    rugóból pattant volna oda.</p>
				<p>Haragtól meredt szemmel nézett ránk. Sötétzöld muszlin ruhája szinte halottivá
                    tette az arca sápadtságát.</p>
				<p>És csak néztem hogy mi baja?</p>
				<p>- Tudod, - szólalt meg szinte fuldokolva, - tudod, hogy nekem ez az úr senkim! De
                    meg kell mondanom neked, hogy a magaviseleted... nem korrekt... hogy enyhén
                    fejezzem ki magamat...</p>
				<p>- De kérlek, Lóri... - rebegte Adria ijedten.</p>
				<p>Lóri ziháló mellel folytatta:</p>
				<p>- Tudtad, hogy ez az úr nekem kvázi vőlegényem volt. Hála Istennek elmult ez a
                    rossz ötlete... De mégis vőlegényem volt, és te odajöttél...
                    odatolakodtál...</p>
				<p>Erre már közbe vágtam:</p>
				<p>- Ne folytassa kisasszony, különben attól tartok, hogy illendőségre kell önt
                    figyelmeztetnem.</p>
				<p>Nekem fordult, s dühének lángját reám fujta tovább:</p>
				<p>- Ön figyelmeztet? Önök figyelmeztetnek? Önök mernek engem korrigálni?</p>
				<p>Adria összetett kézzel könyörgött:</p>
				<p>- De hát Lórikám, mi bajod?</p>
				<p>Lóri a keztyüjét dühösen lefelé vonogatva folytatta:</p>
				<p>- Egy olyan leány merészel-e engem korrigálni, akinek annyira hiányos a nevelése,
                    hogy a szobájába bevezet egy fiatal embert!</p>
				<p>S nyomatékul a levont keztyüvel csattantott a levegőben.</p>
				<p>Adria megtántorodott, mintha tőrdöfés érte volna. Én erre közéjük álltam.</p>
				<p>- Ne tovább kisasszony! - mondottam. - Ön vagy nem tudja, mit beszél, vagy pedig
                    ha tudja, nem méltó arra, hogy itt álljon! Mert ha egy leány a kérésemre a
                    szobáját megmutatja, mi férfiak tisztelni való ártatlanságot látunk benne, de ha
                    egy másik leány ily határozattan veti azt a szemére, az azt is tudja, hogy ha
                    vétség ez, mért vétség?! s az a leány legkevésbbé jogosult arra, hogy másnak
                    nevelési hiányokat vessen a szemére!</p>
				<p>Megértett, és a sápadtsága szinte kékes fehérré változott. Egy lépést hátrált és
                    a kezét a kilincsre téve folytatta:</p>
				<p>- Önnel semmi ügyem! Csupán azt jöttem megmondani... ennek a hölgynek... hogy aki
                    azért jár hozzám, hogy magához csábitsa a férfi vendégeinket, az nem olyan
                    karakterü nő, akivel én csak ismeretségben is lehetek!</p>
				<p>Ezt mondva bőszülten ellobogott.</p>
				<p>No ez kellemetlen jelenet volt. Adria halványan bámult utána. A szemében két
                    könnycsepp jelent meg.</p>
				<p>Én boszankodtam is, nevettem is rajta:</p>
				<p>- Micsoda vad indiánus leány ez! S mennyire dühös, hogy nem vettem feleségül?
                    Noiszen jól jártam volna vele!</p>
				<p>- Kiket csábitottam én el? - szólt reám bámulva Adria. Én nem csábítottam el
                    senkiket! Minálunk sose járt senki!</p>
				<p>És a két könnycsepp legördült az arcán.</p>
				<p>Mi volt természetesebb, mint az, hogy elővettem a zsebkendőmet és felszárítottam
                    a könnyeit. Ekközben persze magamhoz is öleltem.</p>
				<p>- Ne sirjon kis Adria. Méltatlan volt a bántalom. Nem jó lélek az a leány! Vesse
                    meg, mint ahogy én megvetem!</p>
				<p>- Istenem, - rebegte, - tudom, hogy sok a hibája, dehát melyikünk hibátlan? És
                    falun úgy összetartoznak az emberek, mint a köpüben a méhek. És eddig nem
                    különböztünk meg soha. Nekem nem volt haragosom soha, senki...</p>
				<p>Még aznap este elmondtam az anyámnak, hogy mi történt, hogy történt. Az anyám
                    meglátogatta őket. Ők is meglátogattak bennünket. Azontúl minden hétfőn
                    hintót küldtünk értök, és nálunk töltötték a napot. Adria boldog volt, én is
                    elégedett voltam. Anyám volt a legboldogabb.</p>
				<p>Egy hétfői napon ide sétáltunk ki a Dunához. Kocsin jöttünk. Jó két óra ide. Az
                    öregek lent maradtak az erdőben. Az inasom a gyepre uzsonnát teritett. Mi ketten
                    addig felsétáltunk erre a kősziklára, és megálltunk ugyanott, ahonnan az éjjel a
                    vizbe ugrottam.</p>
				<p>- Micsoda szépségek! - szólt elámulva Adria. - Ide egy régidivatu mohos kis várat
                    kellene épiteni, és abban lakni, holtig itt élni ebben a mennyei
                    csöndességben!</p>
				<p>S hogy előbbre lépett, átkaroltam őt, nehogy leessen. És ahogy átkaroltam, ő
                    hozzámsimult és a gyönyörüségtől ittasan rebegte:</p>
				<p>- Ugye álmodunk?</p>
				<p>- Álmodunk, - feleltem. Álmodjuk, hogy megcsókoljuk egymást!</p>
				<p>Mily szent pillanat volt! Az élet fekete könyvében a fekete betűk között négy öt
                    piros rózsa kép van, amit az emlékezet elérzékenyülten szemlél olykoron. S az én
                    józanságom még azt is elmázolta. Tudja mire gondoltam abban a szent pillanatban?
                    Arra gondoltam, hogy ime micsoda oktalan állatként engedelmeskedik az ember
                    annak a törvénynek, amely épp úgy vonzza egymáshoz az ég madarait, mint a
                    pillangót, bogarat, földi gilisztákat!</p>
				<p>Hát nem megfogott engem az átok?!</p>
				<p>Az után a jelenet után kértem meg Adriát és ott az Isten szabad ege alatt volt az
                    eljegyzésünk.</p>
				<p>Most e napokban lett volna az esküvőnk.</p>
				<p>Már mindent berendeztünk. Még a kápolnát is átalakittattam úgy ahogy ő beszélte
                    egyszer. Pálmákat és arankáriát rakattam az oltár köré, és világoskék
                    plüs-szőnyeget terittettem a lépcsőre. Sarut is csináltattam neki titkon,
                    sarkatlant, fehér keztyübőrből, aranycsattosat. Minden reggel misézünk. Én
                    fogok neki ministrálni. És az anyám imádkozik. Különös, hogy az anyámnak is
                    tetszett ez a gondolat.</p>
				<p>Mondom, minden megvolt. Tegnapelőtt azonban megszólalt bennem a lelkiismeretnek
                    zord hangja:</p>
				<p>- Ember! Te eddig csak arra gondoltál, hogy Adria milyen jó lesz neked. De hát
                    arra gondoltál-e, hogy te milyen leszel Adriának?</p>
				<p>Ez a kérdés hideg jégborsóként gördült át a hátamon.</p>
				<p>Micsoda lelketlenség az éntőlem, hogy azt a galamblelkü leányt kiragadom az
                    ábrándjaiból, és magamhoz láncolom a házassági szerződés felbonthatatlan
                    láncával, mint a gályarabot szokták! És ő egy napon arra fog ébredni, hogy nem
                    egy boldog életet élő férfinak a felesége, hanem egy rideg-józan, fagyos lelkü
                    emberé! Egy békáé!</p>
				<p>Ez a leány tavaszi napsugár! Én nyirkos pince vagyok. Az a leány csupa költészet,
                    csupa ábránd és álom! Én kopár szikla vagyok, amelyen még egy füszál se tud
                    kizöldülni. Az én lelkemben nincs virág. Az én szivemben nincs zene! Az én
                    egemen nincs csillag! Hiszen gyilkosságnál is kegyetlenebb bün az, amit
                    elkövetni készülök! Csalásnál is undokabb csalás, hogy én a boldogság koszoruját
                    illesztem a fejére, és esküvő után levelenkint tépem le onnan egy rút életen
                    át.</p>
				<p>Én nem vagyok bele szerelmes! Csak azért láttam oly szépnek, jónak, kedvesnek,
                    mert úgy került elém, mint mikor a kietlen sivatagon egy virágzó csipkerózsát
                    talál a zarándok. Minek kiásni onnan azt a bokrot? Micsoda fekete
                    szerencsétlenségbe vonszolom én azt a leányt! Hogy néz az rám, ha megismer
                    engem?</p>
				<p>Az én szeretetem nem szeretet! Az én életem nem élet! Az eggyetlen jó amit
                    életemben tehetek az, hogy kibontom őt a kötelezettségből, hogy hozzám ne jöjjön
                    feleségül.</p>
				<p>És hogy ezt átgondoltam, szinte vért verejtékeztem.</p>
				<p>Dehát ha visszaküldöm a gyürüjét, hogyan élek tovább? Hogyan tudom elviselni azt,
                    hogy ő máshoz menjen férjhez, mi értéke van az életemnek? Hiszen ha annyi
                    válogatás után egy ily ritka kincset találok, és még azt se szabad feleségül
                    vennem, akkor az én életem annyit sem ér, mint az a szalmacsutak, amelyet a
                    szolgálóm súrolás után elvet!</p>
				<p>És akkor egy belső hang azt mondta:</p>
				<p>- Végezz!</p>
				<p>Tehát végezek.</p>
				<p>Ez lesz a legjobb megoldás!</p>
				<p>Kezdetben pisztolyra gondoltam, aztán erre a sziklára. Itt ahol oly boldogan
                    néztünk alá, innen kell nekem a halálba indulnom.</p>
				<p>Rövid levelet irtam neki:</p>
				<p>Kedves Adria!</p>
				<p>Mikorra e sorokat olvassa, én a Duna fenekén fekszem, ott ahova a maga kék szeme
                    lenézett.</p>
				<p>Ne kérdezze, miért? Nyugodjék meg abban, hogy én a halálommal is javát
                    akartam.</p>
				<p>Isten veled szép fehér rózsám! Isten veled szép fehér álmom, Adria!</p>
				<p>Ezt a levelet borítékba zártam és az iróasztalomra tettem. Ráirtam:</p>
				<p>Bentzefalvy Adria kisasszonynak.</p>
				<p>Reggel üljön a Károly lóra és vigye át.</p>
				<p>Szerencsémre szórakozottságból levontam a szobám kulcsát, és így a levél még most
                    is ott hever.</p>
				<p>Dehát ime elmondtam önnek a bajomat. Ön idős ember és értelmes. Itélje meg,
                    érdemes-e nekem élnem?</p>
				<p>S a fiatal ember könnyes szemmel nézett az öreg úrra.</p>
				<p> - Valóban, - felelte a mérnök vállat vonva, - ilyen gondolkodással legjobb a
                    vizbe ugrani.</p>
				<p>- Nohát ugye!</p>
				<p>- Mert ön a legképzelődőbb ember, akivel életemben beszéltem! Ön elképzeli, hogy
                    a józanság átka nyomja, s a legnagyobb bolondságokat követi el! Ön nem józan
                    uram!</p>
				<p>A fiatalember megrándult:</p>
				<p>- Én nem vagyok józan? Uram ha ön azt megbizonyitaná, hogy én csak egy percre is
                    bolond tudok lenni!!! Hogy én nem vagyok szüntelen józan!!!</p>
				<p>- Szivesen. Ha valaki józanon megy a halába, cselekszi azt egy jól átnyugodott éj
                    után, reggel mikor már jól megfrüstökölt, de nem éjfélkor, mikor az ember agya
                    fáradt, s a megfontoló képessége a leggyengébb.</p>
				<p>A fiatal ember meglepődve ült fel s kerekre nyilt szemmel bámult a mérnökre.</p>
				<p>- Mond valamit!</p>
				<p>- Persze, hogy mondok. Soha még egészséges ember nem követett el a reggeli
                    órákban reggelizés után öngyilkosságot, hanem vagy este, vagy éjjel, vagy
                    álmatlan éjszaka után a korareggeli órákban, szóval mikor az itélő képessége a
                    leggyengébb volt. Mert az élet értéke oly nagy, hogy azt józanon nem dobja el
                    senki.</p>
				<p>A fiatal ember fölkelt és gondolkodva járt föl és alá...</p>
				<p>- Valóban! - mondotta a fejét rázva, - nem voltam józan! Nem vol-tam jó-zan!!
                    Tehát mégis lehet, hogy én ne lehessek józan! Hiszen akkor még én boldog is
                    lehetek!</p>
				<p>És a karját keresztbe fonva állt meg a mérnök előtt. A szeme csupa örömtüz
                    volt:</p>
				<p>- Boldog lehetek! Boldog lehetek!</p>
				<p>- Hogyne lehetne, - felelte elmosolyodva a mérnök. Csak fogadja meg a
                    tanácsomat.</p>
				<p>- De nagyon megfogadom!</p>
				<p>- Először is mondja meg igazán, hogy ön az orvosi tanulmányokat nem valami
                    kitünően végezte.</p>
				<p>- Bizony csupa elégséges voltam.</p>
				<p>- Ez lehet az oka, hogy ön orvos létére nem tudja magán konstatálni a
                    neuraszténiát.</p>
				<p>A fiatal ember leült, és a tenyerébe hajtotta a homlokát.</p>
				<p>- Dehogynem, - mondotta búsan maga elé nézve. Régen tudom én azt, hogy ideges
                    vagyok. De ez családi betegség. Az anyám is ideges. Városba vittek már hat éves
                    koromban, s alig két éve vagyok ujra levegőn.</p>
				<p>- No és ehhez hozzájárult, hogy csupa filozófiai könyvekkel mérgezte az elméjét.
                    A filozófia szép tudomány, de csak kiskanállal jó enni. Önnek most nem filozófia
                    való, hanem hidegvízkúra, jó hathetes!</p>
				<p>A doktor bólintott:</p>
				<p>- Okosan beszél. Megteszem. De nem fogok-e azontúl is analizálni?</p>
				<p>- Fog. De vajjon nem eszi-e meg a turós rétest, csak azért, mert tudja, hogy búza
                    és tehéntej? Vajjon nem issza-e meg a teát, holott tudja, hogy ilyen meg amolyan
                    növény? Ha az egészsége visszatér, gyönyörködni fog a napnyugtában is, a zenében
                    is. És a medicsi Vénuszra nem mondja, hogy mésztartalmú kő, hanem azt mondja,
                    hogy művészet.</p>
				<p>A doktor bólintott.</p>
				<p>Az erdő mély csendjében ember-hangok hangzottak fel tulnan: zavaros kiáltások,
                    kutyaugatás, kürthang. Aztán egy erős recsegő parasztkiáltás:</p>
				<p>- Erre! erre!</p>
				<p>A fiatal ember megrezzent, felfülelt.</p>
				<p>- Tyhű kutyázom adtát!... Ezek betörték az ajtómat!</p>
				<p>És a fejét vakarva nézett a tulsópart felé.</p>
				<p>- Erre hozd a csáklyát! - hangzott egy parasztkiáltás, mintha tülökből
                    recsegne.</p>
				<p>Ugyanakkor egy fehérruhás női alak jelent meg csónakon a Dunán. A haja ki volt
                    bontva. Sirt, jajgatott. A kezét tördelte:</p>
				<p>- Erre keressék! Talán a víz kivetette! Talán még megmenthetjük! Siessenek!
                    Siessenek!</p>
				<p>És a kezét a halántékára szorítva jajgatott:</p>
				<p>- Illéském! Egyetlen Illéském!</p>
				<p>Egy lógó bajszu paraszt vörös képpel, izzadva hajtotta a csónakot.</p>
				<p>A doktor felugrott és a parthoz futott:</p>
				<p>- Adria! - kiáltotta remegő hangon. - Vigyázz, aranyom! Vigyázz, ki ne ess a
                    csónakból!</p>
			</div>
			<div type="chapter">
				<head>
                    A ZÖLD SZFINKSZ
                </head>
				<head>- EGY IMPREZÁRIÓ ELBESZÉLÉSE -</head>
				<p>Hányszor pillant az Isten az emberre? Azt hiszem csak kétszer: mikor elbocsátja,
                    és mikor visszaszólítja. A bíró is csak akkor néz a rabra, mikor elitéli, meg
                    mikor kiereszti.</p>
				<p>Én legalább nem gondolom, hogy ez a sok kajla ember mind egyenkint külön
                    vigyázatra érdemes. Meg van ez a világ szerkesztve úgy, ahogy az ember
                    magamagát elkormányozhatja benne. Arra való az esze. Nem is volna az élet
                    érdekes, ha vezetéket éreznénk a nyakunkon, s minden baj elől elrángatnának. Így
                    jó, hogy a magunk akaratán járunk, s vállaljuk, hogy megküzdünk minden bajjal,
                    amit a véletlen elibénk gördít.</p>
				<p>A véletlen! Micsoda nagyhatalom ez a Földön!</p>
				<p>Ez intézi a sorsunkat, mint hajó sorsát a szél. Olykor szirtre vet, olykor
                    virágok közé. Olykor sírva átkozzuk, olykor nevetve áldjuk. De mindenkor vele
                    foglalkozunk.</p>
				<p>Az én életem útján is van egy nagy kanyarodó, amit a véletlennek köszönhetek.</p>
				<p>Én ugyanis festőnek készültem. Az apám is festő volt. S ime imprezárió vagyok.
                    Immár több harminc esztendejénél, hogy kerengem a Földgolyót. Hol
                    zongora-művészt kísérek, hol gordonkást, hol hegedűst, hol másmifélét. De
                    sokszor elcsodálkozva pillantok vissza erre a kacskaringós pályára: hogyan
                    lódított bele a véletlenség!?</p>
				<p>Elmondom:</p>
				<p> Tán huszonöt éves voltam, mikor egyszer az jutott eszembe, hogy a Bakonyba
                    megyek festeni.</p>
				<p>A világ minden természeti szépsége meg van már festve, csak a Bakonyból nem látni
                    még képet sehol, semmiféle képtárban.</p>
				<p>Egy őszi napon messze behatoltam az erdőbe. Festeni való részeket kerestem, de
                    annyit találtam, hogy nem tudtam választani. Végre is arra gondoltam, hogy
                    beszállok valamelyik faluba, és onnan fogok kijárogatni.</p>
				<p>Hát alkonyat felé találtam is egy falut. De abban se templom, se iskola, sem úri
                    ház. Csak két hosszú ház-sor két patakocska partján, s köröskörül erdő.</p>
				<p>A falu végén egy csoport ember vasárnapolt. Megszólítottam őket:</p>
				<p>- Lakik-e itt valami úr a faluban, akinél meghálhatnék?</p>
				<p>- Úr?</p>
				<p>- Úrféle, akinél meghálhatnék.</p>
				<p>- Hát lakik egy úr, - mondják végül s el is mosolyodva, - de annál nem lehessen
                    meghálni.</p>
				<p>- Mért?</p>
				<p>- Hát azért, mert neki magának sincsen ágya.</p>
				<p>Egy bíró forma bikanyaku ember méltóságos pillantással szólt a pipa mellől:</p>
				<p>- Ü a legszögényebbik ember a faluban.</p>
				<p>A többi is elégedetten pillantott. S bámultak kalaptól cipőig.</p>
				<p>- Hát akkor én hol hálok az éjjel? - kérdeztem a bíró forma embert.</p>
				<p>- Tessen hozzám jönni, - felelte méltóságos-szivesen. - Van nekem szobám, akár a
                    püspök is meghálhat benne.</p>
				<p>- Köszönöm. Elfogadom. Mi a böcsületes neve kendnek?</p>
				<p>- Vadászi Máté.</p>
				<p>Azzal megindúltunk.</p>
				<p>Hogy nem volt miről beszélgetnem Vadászi Mátéval, ott folytattam, ahol
                    elhagytuk:</p>
				<p>- Hát aztán miféle úr az? akiről azt mondja kend, hogy szegényebb a
                    parasztnál?</p>
				<p>Vadászi vállat vont:</p>
				<p>- Bolond.</p>
				<p>- Bolond-e? De nem veszedelmes talán?</p>
				<p>- Dehogy. Nem árt az uram a bogárnak se.</p>
				<p>- Családos?</p>
				<p>- Nem a. Csak magányosan él.</p>
				<p>- Magányosan?</p>
				<p>- Magányosan. Ki se jár a házból.</p>
				<p>- És ki gondozza?</p>
				<p>- Senki.</p>
				<p>- Senki? De hát valaki csak főz neki, mos neki, vigyáz reá?</p>
				<p>- Nem. Nem főz annak senki. Vasárnaponkint vesz egy kenyeret negyven krajcáron;
                    azt is úgy viszik be hozzá.</p>
				<p>- Hát aztán mivel foglalkozik az az úr?</p>
				<p>- Mivel? Semmivel.</p>
				<p>- Valamit mégiscsak csinál?</p>
				<p>- Hát csinál: muzsikálgat. Reggeltől estig cincogtatja. Néha éjfélig is. Ámbátor
                    Püspökné azt mondja, hogy számol is. Teli számolja a háza falát. Rettentő okos
                    ember volna az uram, ha meg nem hibásodott volna az esze.</p>
				<p>A bolond nem érdekelt tovább. Gondoltam valami repülőgépes falusi ispán. Arról
                    tudakozódtam inkább, hogy kapok-e valami vacsorát?</p>
				<p>- Megfizetem, - mondottam, - jól megfizetem, mert ebédet sem igen láttam.</p>
				<p>Ebben a pillanatban valami halk búgás csapott a fülembe, olyan volt mint valami
                    remegő orgonahang. De templom se közel se távol, csak alacsony egyforma
                    parasztházak.</p>
				<p>Mi ez?</p>
				<p>A hang egy percig halk omladozással ereszkedett lefelé, aztán felkanyarodott és
                    mintha körlépcsőn futna, gyorsan emelkedett.</p>
				<p>Ekkor már megismertem, hogy valami hegedüféle hangszer szól. De sohase hallottam
                    én olyan simán zengő hegedüt, sem olyan fülemüle torkába illő hangzatokat.</p>
				<p>Csak megálltam, mint akinek a lába megmeredt.</p>
				<p>A parasztom is megállott. A szemöldökével oldalt intett:</p>
				<p>- Ez az. Itt lakik.</p>
				<p>Vedlett kis parasztház volt az. Két ablakocskája az utcára. A ház előtt korhadt
                    kutkáva. A hamvas régi palánkon belől barackfa, szilfa, cser és tamaricska
                    sűrűn.</p>
				<p>- Csitt!</p>
				<p>S a hang kanyargott mint a galambraj, végtelennek tetsző magasságba szállt, s
                    egyszerre átváltozott apró üvegcsengőkké.</p>
				<p>Nekem a lélekzetem is elállott.</p>
				<p>Hiszen ez az őrült, művész!</p>
				<p>Vadászi mosolyogva emelgette a szemöldökét.</p>
				<p>- Ugye furcsa?</p>
				<p>- Csitt!</p>
				<p>A csengetyühangok percekig emelgették a hajam szálait, aztán lassankint
                    visszaváltakoztak: egyszerre sok hang zúdult meg: vékony, vastag, harsogó,
                    búgó... Hangvihar hegedükön!</p>
				<p>- Hát hányan vannak itt? - kérdeztem Vadászit.</p>
				<p>- Csak maga van egyedül.</p>
				<p>- Lehetetlen!</p>
				<p>- De. Bizonyosan tudom.</p>
				<p>- Csitt!</p>
				<p>A viharzás átolvadt valami mélyen folyó melódiába, valami földalatti hangon
                    bőgedező érzelmes dalba; de a dallamot csakhamar egy másik hang kezdte kisérni,
                    egy vékony édes fityerékelés, mintha a hegedü egy embernek és egy madárnak a
                    kettős énekét utánozná.</p>
				<p>Nekem még a lábam is reszketett.</p>
				<p>Nem tudtam volna elmozdulni arról a helyről reggelig se, de a zenész hirtelen
                    középen abbahagyta. Megunta vagy elfáradt.</p>
				<p>Hallgatva indultam meg a parasztember után. A fejem zenei visszhangokkal volt
                    tele.</p>
				<p>- Nekem ezt az urat látnom kell! - szólaltam meg aztán, mikor már vagy tíz házat
                    meghaladtunk.</p>
				<p>- Bajos lesz, - felelte az emberem.</p>
				<p>- Hát csak lehet tán látni?</p>
				<p>- Nem lehet azt uram.</p>
				<p>- Nem lehet? Mért ne lehetne? Csak nem harapja tán meg a hozzámenőt?</p>
				<p>- Nem, azt nem teszi. Olyan ember az uram, mint az édes-tej.</p>
				<p>- Hát akkor mért nem lehet látni?</p>
				<p>Vállat vont:</p>
				<p>- Maga szeret lenni. A kapuján nincs is kilincs.</p>
				<p>- De hát mikor nem hegedül...</p>
				<p>- Akkor se jár ki.</p>
				<p>- Sohse jön ki?</p>
				<p>- Bizony ritkán. Esztendőbe kétszer háromszor. Mikor a póstára megy a szomszéd
                    faluba, vagy mikor adót fizet.</p>
				<p>- De hát takarítani csak jár hozzá valaki?</p>
				<p>- Nem ahhoz. Csak éppen szombatonkint jár hozzá Püspökné. Kenyeret visz neki. De
                    azt is csak a kapuba veszi el tűle.</p>
				<p>- És senkit se ereszt be?</p>
				<p>- Nem. Ámbátor hazudok, mert tavaszonkint egyszer husvét után még is beereszti
                    Püspöknét. Az szokott nála meszelni.</p>
				<p>- Hát aztán mit mond Püspökné, hogy miként viselkedik az az úr?</p>
				<p>- Aszongya, hogy nincs a szobájában semmi, csak egy szék meg egy asztal. Hálni a
                    kemence padkájában hál egy ócska bundán. Maga takarít, maga mos magára; télen
                    maga vágja a fát; maga fűt. Meg igaz: sok könyv is van nála.</p>
				<p>- És mi a neve annak az úrnak?</p>
				<p>- Dió Dénes.</p>
				<p>A házhoz értünk, csaknem a faluvégre. Vadászi beszállásolt egy borszagu útcai
                    szobába, s a feleségét vacsora készítésre nódította.</p>
				<p>Mi volt a vacsora? és hogy mit beszélgettünk? azt már elfelejtettem. Csak arra
                    emlékszem, hogy a fejem Dió Dénessel meg a muzsikájával volt tele.</p>
				<p>A Dió Dénes név kétségtelenül álnév, s bizonyosan Diogenes valójában. Ez a
                    rejtőző hegedüművészet? - ez nem lehet őrült embernek a művészete!</p>
				<p>Dehát ki ez az ember? Miért rejtőzik a világ elől? Őrült-e valóban? vagy lapuló
                    gonosztevő?</p>
				<p>Itt valami titok rejlik!</p>
				<p>Nyugtalanul aludtam. Ezer hogyan? bukkant föl és merült vissza az agyamban. Mert
                    én ugyan el nem megyek annélkül, hogy ne lássam, ne halljam!</p>
				<p>És e tépelődésemben folytonosan zúgott zengett a fülemben az a sok egymásba
                    olvadó hang és az a különös vékonyságú csilingelés.</p>
				<p>Reggelre kelve aztán kiráztam a fülemből a muzsikát. Hiszen szépnek csak szép,
                    dehát nem tölthetem azzal az életemet, hogy egy kapu előtt álldogáljak!</p>
				<p>Át akartam menni a szomszédos faluba, hogy ott keressek alkalmas szállást, és
                    hogy még aznap megfessek egy képet, de az ég borult volt, vihar készülődött.
                    Hát csak otthon piszkoltam a vásznat.</p>
				<p>A felhők azonban lassacskán megfehéredtek, s délfelé úgylátszott, kitisztul az
                    ég. Akkor már megint a zenészre gondoltam. Vajjon hegedül-e? Még egyszer
                    meghallgatom!</p>
				<p>Elsétáltam a házig, s megálltam, hallgatództam.</p>
				<p>Hát dünnyögött benn valami zene, de bizonyosan a belső szobájában muzsikált az
                    ember. Nem lehetett jól hallani.</p>
				<p>Ahogy ott fülelek, megáll a szemem a kerítésen áthajló lombokon. Micsoda festői
                    az a hamvas barna kopott palánk! s fölötte azok a sárguló barackfa-lombok!
                    rózsaszin tamaricska, vérszinü cser s közben elevenzöld lúcfenyő lombok! Ha ezt
                    a részt hozzáfestem ahhoz az avas tetejű szomszédházhoz... A korhadt kútat is
                    oldalvást...</p>
				<p>S örömmel láttam, hogy az avas nádtetőt smaragdzöld moha-foltok tarkítják.</p>
				<p>No ez hatásos kép lesz! Ezt még a kiállításra is elküldhetem!</p>
				<p>A muzsika ekközben kiemelkedett a halk dongásból és andalogva haladt egyre
                    feljebb-feljebb. Egy-egy vékonyka hang hol előtte hol mögötte futkosott a
                    dallamnak. Aztán egyszerre átváltozott kedves csicsergéssé, és úgy kísérte a
                    dallamot a magasban, mint a mezőn sétáló embert a pacsirta.</p>
				<p>No ez megint valami új volt! De hogyan lehet egy hegedün annyiféle hangot
                    egyszerre zengetni!?</p>
				<p>Éppoly izgalom szállt meg, mint az előbbi napon.</p>
				<p>A fülemet a palánk-hasadékhoz tartva hallgattam a hangoknak azt a bűvös
                    finomságát. A falu, a föld elveszett körülöttem. A lelkemet mintha szárnyak
                    emelték volna fölfelé!</p>
				<p>Aztán egyszerre lefelé ereszkedett a zene, és sülyedt, sülyedt; ideiglen megállt
                    egy ponton, és három-négy hang ölelkezett, forgott egymás körül.</p>
				<p>A zene aztán megint elszünt, és én sokáig bámultam a palánkra.</p>
				<p>Végre is eszembe jutott, hogy festő vagyok. De itt fogok festeni, itt. Az ablaka
                    alá ülök. A festőt még a lovak is kiváncsian nézik. Kicsalom a csigát a
                    házából!</p>
				<p>Negyedóra mulva ott ültem egy tábori széken a ház előtt, és mázoltam.</p>
				<p>Csakhamar nagy gyerekcsoport gyülekezett körém. Kiváncsi asszonyok is megálltak
                    és néztek. Még a verebek is néztek a faágról.</p>
				<p>Csak a zenész nem mutatkozott. Hegedülést se hallottam. Az ablakának a kárpitja
                    se mozdult.</p>
				<p>Este aztán panaszkodtam a gazdának, hogy Dénes úr nem muzsikált.</p>
				<p>- Talán éppen azért nem muzsikált, hogy sokan voltak ottan, - vélte az ember.</p>
				<p>- Vagyhogy aludt, - vélekedett az asszony. Mert ilyenkor mikor holdvilág süt,
                    hegedüvel verraszt. Vasárnaponkint néha annyian hallgatják... De csak lopakodva
                    lehet odamenni. Mert mihánt valaki megszólal, abbahagyja.</p>
				<p>Tehát holdkóros, - gondoltam sajnálkozva. Lehet hogy az éjjel is fenn volt, s
                    amig én festettem, aludt.</p>
				<p>- Hány órakor kel a hold?</p>
				<p>Vadászi leakasztotta a kalendáriumot. Megnyálazta az ujját, s beleforgatott.</p>
				<p>- Kilenc óra és négy perckor.</p>
				<p>No azt megvárhatjuk.</p>
				<p>Vacsora után kisideig beszélgettünk. Közben kiküldtem a Vadászi fiát, hogy
                    hallgassa meg: szól-e már a zene?</p>
				<p>A fiu jelentette, hogy szól.</p>
				<p>Hát szivarra gyujtottam, és a hold kelő világánál elsétáltam a Dénes úr háza
                    felé.</p>
				<p>A falu csendes volt. Ebek sem ugattak. (Az ebadó sok helyen megszüntette a
                    kutyatartást.)</p>
				<p>Az égen szakadozott felhők között fénylett a hold. Az est nyáriasan enyhe. Az
                    ablakok már sötétek. Csak egy legény ballag át az úton, - bizonyosan találkára
                    indult.</p>
				<p>De én nem a legényre figyelek, hanem a himnuszszerü zenére.</p>
				<p>Dénes úr alkalmasint a háza tetején ül és muzsikál a Holdnak!</p>
				<p>Lábujjhegyen lopakodtam feléje. Kezemet a fülemhez tartottam, hogy semmit se
                    veszítsek el a hangokból.</p>
				<p>A fák feketék holdfénynél, s az utcán mintha tejtócsák volnának. A hegedü úgy
                    tetszik az udvaron szól.</p>
				<p>Hát hallottam már sok hegedü-ördögöt, magam is játszom annyira, hogy tudom mit
                    lehet hegedün zeneileg előteremteni, de amit azon az estén hallottam, az nem is
                    hegedülés volt; hanem valami zenei láz-őrjöngés. Mintha maga a hegedű őrült
                    volna meg, s azt mondaná:</p>
				<p>- Mennyi hang van bennem! Mennyi hang, amit gyarló emberi kéz elő nem zendít
                    soha!</p>
				<p>Dehát négy húron, négy ujjal hogy lehet ennyiféle hangot előteremteni!? Hiszen a
                    zongorában sincs mélyebb mélység és magasabb magasság: pedig annak nem négy a
                    húrja, hanem nyolcvannégy; s a legalsó húr már nem is hang, csak tompa korgás,
                    a legfelső húr meg csak vékony csörgéske.</p>
				<p>Még a szivar is elaludt a számban, annyira odaragadt a figyelmem a zenére; s
                    mikor a hangok elmultak, csak az órám mondta meg, hogy éjfél az idő.</p>
				<p>Bódultan ballagtam vissza a szállásomra. Az úton újból azon tépelődtem: miféle
                    ember lehet ez? Mért él a világ e zugában? Mért visel álnevet? És ha nem őrült,
                    mért nem viszi a világ elé a művészetét? Hiszen Paganini ehez képest köznapi
                    cirkuszi hegedüs lehetett!</p>
				<p>És akkor az a gondolatom támadt, hogy elküldöm neki a háza képét. Vajjon mit
                    felel rá? Hátha küld egy köszönősort, amelyből valamit megtudhatok...</p>
				<p>A zene annyira felizgatott, hogy sokáig nem tudtam elaludni. Különösen az a rész
                    zümmögött a fülemben, mikor a játék a békák zengését utánozva kisérte a
                    zsoltárszerü dallamot. Mintha valami mocsárvizen álló szent énekelne a csendes
                    éjben a nád között!</p>
				<p>Reggel aztán magam faragtam keretet kérges nyírfából s a képet azon nyirkosan
                    elküldtem a zenésznek.</p>
				<p>A névjegyemre ezt írtam:</p>
				<p>“Csekély viszonzásul azon mennyei gyönyörüségért, amelyet tegnap este Ön szerzett
                    nekem csodás szépségü zenéjével.”</p>
				<p>Elhivattam Püspöknét, hogy vele vitessem el.</p>
				<p>Aszalt-alma képü kis boglyas öreg parasztasszony tassogott be a kapun papucsban
                    és fehér kötényesen. Pislogva nézett rám. Bizonyosan azt gondolta, hogy festeni
                    akarom.</p>
				<p>- Dicsértessék a Jézus!</p>
				<p>- Mindörökké, néném. Maga szokott sütni Dió Dénes úrnak?</p>
				<p>- Én, angyalom.</p>
				<p>- Hát nézze lelkem: ezt a képét vinné el hozzá. Ihol három hatos a fáradságáért.
                    De vigyázzon, hogy csak itt fogja a rámánál, mert a festék még nem száradt meg.
                    Neki is mondja meg, hogy vigyázattal akassza a falára. Aztán csak annyit
                    mondjon, hogy: Tiszteli az a festő úr, akinek a neve ebben a levélben van. Azt
                    is mondja meg neki, hogy szeretném meglátogatni.</p>
				<p>Az asszony a fejét rázta. (Vélnéd egy pemét lengeti bozontos üstökét!)</p>
				<p>- Nem hiszem, hogy lehet. Próbált mán ahoz bejutni a pap is, meg más vidéki urak,
                    tavaly egy iciklis úr is, de Dénes úr nem eresztette be őket.</p>
				<p>- Hát igazán bolond?</p>
				<p>Az asszony vállat vont:</p>
				<p>- Abbezony nincs ki négyszögre.</p>
				<p>- Haragos természetű?</p>
				<p>- Nem a. Inkább nagyon is csendes.</p>
				<p>- Hát mindegy, csak mondja meg neki, amit izentem.</p>
				<p>Az asszony negyedóra múltán vissza-tassogott.</p>
				<p>- No mit szólt az úr?</p>
				<p>- Odaadtam neki a képet. Igen megcsudálta. A levelet is elolvasta.</p>
				<p>- Hát az izenetet megmondta-e neki?</p>
				<p>- Meg.</p>
				<p>- Mit felelt rá?</p>
				<p>- Nem szólt rá semmit.</p>
				<p>- Semmit? Épen semmitse szólt?</p>
				<p>- Nem szólt az. Csak épen annyit kérdezett, hogy aszongya, kinél lakik az a
                    képföstő úr?</p>
				<p>- És azt nem mondta, hogy meglátogathatom?</p>
				<p>- Nem.</p>
				<p>- Azt se mondta, hogy köszöni a képet?</p>
				<p>- Nem.</p>
				<p>Az ügy elintézettnek látszott. Én megköszöntem a zenét, ő nem köszönte meg a
                    képet. Mégse lehet rendes-eszü ember!</p>
				<p>Hogy éjjel nem aludtam elégségesen, az volt a szándékom, hogy még ebéd előtt
                    szundítok egyet, s délután tovább utazom. Azonban alig nyujtóztam el a lócán,
                    benyit Vadásziné:</p>
				<p>- Az úr van itt, Dénes úr, - mondja ijedten, - azt kérdezteti, hogy
                    bejöhet-e?</p>
				<p>- Hogyne! csak tessék! - riadoztam örömmel.</p>
				<p>És kisiettem a vendégemhez.</p>
				<p>Egy hosszú-szakálu komoly ember állt az ajtó előtt. Fekete redengot volt rajta, s
                    a fején vedlett cilinder kalap. Ötvenéves forma tekintetes ember, de sovány
                    arcu, mint a napon szárított vargánya. Ahogy megemelte a kalapját, kopasznak
                    láttam.</p>
				<p>- Isten hozta, kedves uram! - kiáltottam lelkemből, - örülök, hogy kezet
                    szoríthatok a világ legnagyobb hegedüművészével!</p>
				<p>- No-no, - mondotta elmosolyodva. - Nekem kell önt magasztalnom. Azért is jöttem,
                    hogy köszönetemet fejezzem ki azért az értékes szép képért, amelylyel szives
                    volt meglepni.</p>
				<p>Csendesen beszélt. A hangja tompa volt, mint a fakolomp. A szeme hideg, valami
                    különösen fagyos, mintha jéghártya volna a szemén. A kezét kopott fekete keztyü
                    burkolta. Ezüstös végü régi divatu sétapálca volt a kezében.</p>
				<p>- De uram, szót se érdemel! - feleltem az örömtől szinte röpdösve. - Tessék
                    leülni! Szivarral vagy cigarettával szolgáljak?</p>
				<p>- Nem szivarozok. Önt azonban ne zsenirozza ez. Szeretem a szivar-füstöt.</p>
				<p>- Hát valami kis borral, vagy pálinkával... Vadásziné! Hozzon be egy üveg
                    bort!</p>
				<p>Dénes úr elhárítón emelte föl a kezét.</p>
				<p>- Köszönöm. Nem igen élek borral, s ebéd előtt éppenséggel nem.</p>
				<p>A szavaiból láttam, hogy nem ázsiai ember. Ahogy belépett, ahogy leült, ahogy a
                    kinálásaimat visszautasította, látni való volt, hogy a társadalom felső
                    osztályában forgott. De hogyan került ide? s mért lakik ezek között a parasztok
                    között? Csakugyan őrült-e? Az őrültek közt vannak ilyen okosnak tetsző
                    emberek.</p>
				<p>- Uram, - mondottam szivarra gyujtva, - én már sok hegedü-művészt hallottam, de
                    amit ön tegnap produkált, olyat még álmodni se lehet. Engedje meg azt a kérdést:
                    mért nem járja ön a világot ezzel a hallatlan művészettel?</p>
				<p>Vállat vont s mosolygott:</p>
				<p>- Mi nekem a világ?</p>
				<p>S hogy erre értetlenül néztem reá, hozzátette:</p>
				<p>- Én a világgal már elvégeztem a magam ügyeit.</p>
				<p>Nyugodtan beszélt. S ódon szabású redengotjában oly méltósággal ült előttem,
                    mintha legalább is a Bakony tulajdonosa volna.</p>
				<p>- Bocsánat, - feleltem, - nem tudtam. Micsoda néven méltóztatott tündökölni?</p>
				<p>- Nem úgy értem. Én nem játszottam soha publikumnak, és nem is játszom.</p>
				<p>- De bizonyára készült reá.</p>
				<p>- Nem.</p>
				<p>- Dehát mikor tanulni méltóztatott... Önnek kétségtelenül nagy mestere volt!</p>
				<p>- Nem tanított engem senki.</p>
				<p>S hogy erre elámultan néztem rá, folytatta:</p>
				<p>- Mindössze gyermekkoromban taníttatott az apám egy cigány muzsikussal. De az
                    alig egy hétig tartott. Nem volt kedvem tovább.</p>
				<p>- És azontul senki?</p>
				<p>- Senki.</p>
				<p>Csak bámultam rá, mint tyúk a gombra.</p>
				<p>- Uram, ez a legcsodálatosabb valami, amit életemben hallottam!</p>
				<p>Ő csak mosolygott:</p>
				<p>- Nem tudom, hogyan gondolja. A hegedü olyan hangszer, hogy csak maga tanulhatja
                    meg, aki akarja. Csak jó hallás kell, meg szeretet, - egyéb semmi.</p>
				<p>- Dejszen kérem, millió hegedüs van a világon, jóhallásu meg zenét szerető, de az
                    a millió egybeöntve se tud annyit, amennyit ön.</p>
				<p>Mosolyogva vont vállat:</p>
				<p>- Ha nem tudnak annyit, mint én, nem szeretik úgy a zenét, mint én. Nekem a zene
                    az életem. Dehiszen ön még nem is hallott engem játszani. Az a tegnapi zene
                    semmi. Látogasson meg, ha gyönyörködik a zenémben. Én ugyan még sohse hegedültem
                    senkinek, de önnek megteszem.</p>
				<p>Ezt mondva, felkelt.</p>
				<p>- Köszönöm, - feleltem. - Hány órakor mehetek?</p>
				<p>- Amikor tetszik. Talán legjobb lenne este, mikor a holdvilág felkel. Ha önnek
                    nem alkalmatlan.</p>
				<p>- Dehogy. Pont, mikor kél a hold, ott leszek.</p>
				<p>Habozva nézett a kalapára, mintha valamit akarna még mondani, de aztán csak kezet
                    nyujtott:</p>
				<p>- Várom önt. Csak az ablakon tessék kopogtatni.</p>
				<p>Aztán a kapuban mégegyszer visszafordult:</p>
				<p>- Jó lesz köpönyeget hozni, - mondotta, - mert az éj hüvös...</p>
				<p>No ez mégis bolond. Köpönyeget ilyen időben? S éjszakára tűzi a látogatás
                    óráját... De mindegy: elmegyek.</p>
				<p>Holdkeltekor kopogtattam az ablakán.</p>
				<p>Ugyanazon pillanatban kinyilott a kiskapu. Látszott, hogy Dénes úr az udvaron
                    várt, és a lépéseim neszére már a kapuhoz sietett.</p>
				<p>Bocsánatot kért, hogy nincsen lámpása.</p>
				<p>- De a holdvilág mingyárt felkel, - mondotta, - s világít nekünk.</p>
				<p>Az udvar közepén malomkő-asztalka állott. Gyufával világított rá és a gyökérből
                    font székre, amelylyel megkinált. Aztán a gyufát elvetette.</p>
				<p>Engem az lepett meg, hogy pipa volt nála. A dohányfüst mingyárt a belépésemkor
                    megcsapott. S valami pézsmával rokon illatu füst volt az. Mintha összeaprított
                    havannaszivart szítt volna.</p>
				<p>- Gyönyörü udvar, - mondottam, - csupa falomb és bokor. Bizonyára van kert is
                    hozzá.</p>
				<p>- Van, - felelte, - van egy kis kertem. De csak hitványka, mint a parasztoké.</p>
				<p>A holdfényben nagy ezüst-lapokként fénylett valami a ház szögletében.</p>
				<p>- Dejszen, látom én, - mondottam, - van itt melegágy is. Bizonyosan szereti ön a
                    virágokat. Magam is virágkedvelő vagyok. Télen különösen szeretem, ha van
                    valami zöld az ablakomban.</p>
				<p>Rövid szünet következett. Ő szólalt meg:</p>
				<p>- Az ön képe igazán művészi kép. Télen különösen fogok benne gyönyörködni. Nincs
                    is más kép a szobámban. Hiányzott nekem, hogy legyen valami... Nekem ugyan nem
                    kell már semmi a világon, de mégis mikor hónapokig bent kell ülni a barlangban,
                    olyan rideg a puszta fal...</p>
				<p>- Festek én önnek még, festek szivesen. Nem pénzért, ne tessék félreérteni.</p>
				<p>- Nem, azt nem fogadhatom el.</p>
				<p>- És küldök önnek réznyomatu képeket. Annyit, hogy beborítja vele a lakását. Száz
                    képet küldök önnek, mihelyt haza megyek. Van nekem ládaszámra. S énnálam ugyis
                    csak lom.</p>
				<p>- De kérem, nem fogadom el. Köszönöm a gondolatát, azzal is hálára kötelez, de
                    nekem bogaram, hogy ajándékot nem fogadok el. Ezt az egyet elfogadtam, mert az
                    én fáim képe s én úgy szeretem a fáimat, mintha a gyermekeim volnának. Mind én
                    ültettem.</p>
				<p>Ezt mondva szivart vont elő a zsebéből, és az asztalra tette:</p>
				<p>- Tessék rágyujtani.</p>
				<p>- Köszönöm, - feleltem, - de engedje meg, hogy a magam szivarját szívjam, amit
                    megszoktam.</p>
				<p>Nem akartam megfosztani a szivarjától, mert hiszen micsoda lelkiismeretlenség
                    volna olyan embernek a szivarját elfogadni, akinek nincsen ágya!</p>
				<p>Azonban Dénes úr nem engedett:</p>
				<p>- Bizonynyal mondom önnek, hogy ennél gyengébb szivar nem lehet az öné.</p>
				<p>Oly szivesen kinált, hogy végre is elfogadtam:</p>
				<p>- Hát próbáljuk össze. Ön megpróbálja az én szivaromat, én az önét.</p>
				<p>Ezt mondva odatettem egy szivart az ő szivarjai közé.</p>
				<p>- De én nem szivarozok, - szabadkozott az ember, - én csak pipázok. Rossz szokás
                    talán, de nekem jobban esik.</p>
				<p>- Hát akkor tessék pipában elszíni.</p>
				<p>Ezt mondva levágtam a szivar végét, és rágyujtottam.</p>
				<p>Hát olvadós édességü illatos szivar volt az. Szívtam már forintos szivarokat is,
                    de olyannyira alábbvalók voltak az övénél, mint ahogy a tokaji bornál alábbvaló
                    a csömöri.</p>
				<p>S elálmélkodva eregettem a füstöt: honnan kerül az ilyen koldushoz
                    havanna-szivar? Ezalatt ő bement a házba és egy üveg bort hozott elő
                    fatálcán.</p>
				<p>- A magam termése, - mondotta szelid büszkeséggel.</p>
				<p>- Hogyan, hát szőlő is van itt? Sehol nem láttam szőlőt a falu körül?</p>
				<p>- A kertben van; csak egynehány tőke.</p>
				<p>Megizleltem a bort. Az is valami különös édes ízü volt. Nem régi, de csodásan
                    zamatos, illatos.</p>
				<p>- Micsoda bor ez? - kérdeztem a bort letéve.</p>
				<p>- Szagos szőlőkből való, - felelt érezhetőn örvendezve, hogy a bora izlik. -
                    Csupa szagos szőlőt termelek, és csak novemberben szedem le. Azért édes.</p>
				<p>Újból befordult a házba. Kihozta a hegedüjét és felhangolta. Azt gondoltam,
                    mingyárt neki is fog a játéknak, de ő megint visszafektette a tokjába a hegedüt
                    és leült az asztalhoz.</p>
				<p>- Mielőtt játszanám, - szólott, - el kell mondanom önnek, hogy hogyan tanultam
                    hegedülni. Mert nem szeretném, hogy többet várjon, mint amit tudok.</p>
				<p>- Uram, - feleltem, - ne szerénykedjen, mert én már háromszor hallottam önt
                    játszani. És hallottam más művészektől Paganini összes zeneműveit, de maga
                    Paganini is csak kontár lehetett önhöz képest.</p>
				<p>- Éppen azért kell elmondanom, - felelte nyugodtan, - mert én Paganininak
                    egyetlen művét sem ismerem. Ön nem fog tőlem hallani egyetlenegy olyan hegedüi
                    zeneművet se, amit más művészek játszanak, mégpedig azon egyszerű okból, mert én
                    kótát nem ismerek.</p>
				<p>A szivar csaknem kiesett a számból.</p>
				<p>Dénes úr megnyomkodta a pipája parázsát és nyugodtan folytatta:</p>
				<p>- Én még harmincöt éves koromban nem tudtam hegedülni. Mindössze annyit tudtam,
                    amennyit az a falusi cigány tanított, egy hét alatt. Azaz hogy azt is
                    elfelejtettem, csak éppen a négy húr összehangolása maradt meg az eszemben. Az
                    is csak azért, mert a cigány egy nóta alapján tanította: Sári, sári, sárivári
                    alma. A Sá a második húr, a ri a harmadik húr. Aztán ehhez a kettőhöz kell
                    igazítani a legfelsőt, meg a legalsót, mindaddig, míg csak valamennyi húron ki
                    nem zendül a Sári.</p>
				<p>Ennél több nem maradt meg az eszemben.</p>
				<p>Akkoriban nem volt kedvem a zenéhez, nem értettem, mi az? És különösen azért
                    úntam meg, mert a cigánynyal egy üres csűrben tanultunk, s a cigány szüntelenül
                    bagózott, és minden öt percben friccentett egyet a foga között.</p>
				<p>Ilyen csekély okokon fordul meg olykor a tanulás!</p>
				<p>Hát elmondom, hogyan jutottam mégis a hegedüléshez.</p>
				<p>Az én szegény apám, jókora birtokot hagyott reám. De én kártyás voltam és a
                    birtok lassacskán elfogyott. Talán épp úgy ment el a birtok részenkint, mint
                    ahogy az öregapám, apám szerezgette.</p>
				<p>Volt úgy hogy nyertem is, sőt úgy is volt, hogy egyszer visszanyertem az összes
                    elveszett pénzemet. De a kártya ördöge a nyakamon ült, s annak az ördögnek ez
                    az egyetlen szava: Többet!</p>
				<p>Közben megházasodtam. Áldott jó nőt vettem feleségül, s addig nem is kártyáztam,
                    amíg az élt. De a jó nők többnyire rövid-életűek. (Tessék inni, ha izlik.)</p>
				<p>Azután veszettebbül kártyáztam. Akkor már nem is azért kártyáztam, hogy nyerjek,
                    hanem azért, hogy a bánat ne gyötörjön.</p>
				<p>Egy szerencsétlen éjszakán elfogyott a pénzem. Ittas is voltam, és csupa
                    szomszédi földbirtokossal kártyáztam.</p>
				<p>- Ne játszunk pénzbe! - mondottam, - játszunk holdakba!</p>
				<p>Mert az volt a gondolatom, hogy ilyeténképp visszanyerem az elveszett
                    holdakat.</p>
				<p>Hát játszottunk holdakba.</p>
				<p>Reggelre az én ezernyolcszáz hold földemből nem maradt csak öt hold.</p>
				<p>- Még azt az öt holdat, - mondottam elkeseredetten.</p>
				<p>Reggel volt már. A kártyát állva játszottuk el. Egy emelés, és az öt hold is
                    elmúlott.</p>
				<p>- No, - mondottam, - most már végeztünk. De a kártyaadósságra van huszonnégy órai
                    idő. Engedjétek meg, hogy azt az időt alvással töltsem a megszokott
                    ágyamban.</p>
				<p>Képzelje el uram, micsoda ébredés az, mikor az ember a két kezébe fogja a fejét
                    és hüledező lélekkel kérdezgeti:</p>
				<p>- Álmodtam-e ezt a szörnyüséget?</p>
				<p>És a szoba faláról a birtok-szerző ősök arcképe néz az emberre... (Tessék inni,
                    ha izlik.)</p>
				<p>A második gondolat aztán az: miképpen folytassam az életet?</p>
				<p>Gyermekem szerencsére nem volt. Arra gondoltam, hogy új életet kezdek. Ott
                    kezdem, ahol más: irnokságon, szolgaságon. Élni fogok takarékosan, becsületesen.
                    S megesküdtem magamban, szent erős esküvel, hogy soha többé kártyát nem veszek
                    a kezembe.</p>
				<p>Betegen ültem az asztalhoz, hogy egy csésze teát igyak. A szakácsasszonyom sírva
                    tálalta fel. Már tudták a cselédeim is.</p>
				<p>Ahogy ott teázok, eszembe villan, hogy nini még maradt nekem valamim! Holdakban
                    kártyáztunk, tehát az állataim megvannak. A remekszép lovaim, ökreim, teheneim,
                    birkanyájam, kondám... Aztán a házam berendezése, olajfestmények, bútorok,
                    könyvtár... A magtár sem üres. A pincémben somlai bor hordószámra...</p>
				<p>Szinte rángatott a gondolat, hogy ime, ezekkel visszanyerhetem a veszteséget. De
                    legyürtem a csábító kigyót: Soha többé nem veszek kártyát a kezembe!</p>
				<p>Farsang idején történt ez. Eladtam hát a belső gazdaságomat is, és elutaztam a
                    Riviérára.</p>
				<p>Az volt a gondolatom, hogy kipihenem az izgalmakat, aztán visszatérek, s
                    földecskét bérlek valahol; élni fogok takarékosan, becsületes munkával, mint más
                    ember.</p>
				<p>Nizzában egy ismerősömmel találkoztam. Kedves jóbarátom volt. Madarynak hitták.
                    Orvosságként hatott az én lelki gyötrelmeimre, hogy ott találtam.</p>
				<p>De az én barátom Monte-Karlóba indult. Hivott, hogy kisérjem el, hiszen ott épp
                    oly enyhe a levegő... Vonakodtam. Attól tartottam, hogy a sergő újra elcsábít.
                    De aztán azt gondoltam: éppen ez lesz a próbája az akaratom erejének.</p>
				<p>Hát elmentem vele. De megkértem, hogy ne nógasson játékra, mert én esküvel
                    fogadtam, hogy nem játszom többé.</p>
				<p>- Kár pedig, - mondotta. - Én egy olyan játéktervvel jöttem, amelylyel biztosan
                    lehet nyerni.</p>
				<p>- És mennyi pénzt hoztál magaddal? - kérdeztem mosolyogva.</p>
				<p>- Tízezer forintot.</p>
				<p>- Hát minek hoztál annyit, ha biztos a nyerés? Hiszen akkor egy arany is
                    elég.</p>
				<p>- Nem úgy van, - felelte. - Pénz kell, mint ahogy a gazdának kell a vetőmag.</p>
				<p>És akkor elmondta a tervezetét:</p>
				<p>Aki vörösre vagy feketére tesz, dupláját kapja a pénzének. Ha valamelyik szín már
                    ötször egymásután vesztett, szinte bizonyos, hogy csakhamar a másik szín
                    következik. Tehát akkor kell kezdeni, s duplázni és triplázni a tételeket. Ha
                    valaki százezer forinttal ül le, óriás vagyont zsebelhet!</p>
				<p>Ez a tervezet elszédített. Ha a nálam levő húsz ezer forintot is játékba viszem,
                    harminc ezer forinttal kezdhetjük. A hatodszor veszteglő színt csak egy
                    aranynyal nyomtatjuk meg. Ha elvész az, akkor már tíz aranyat teszünk. Ha az is
                    elvész, száz arany a tétünk és így tovább.</p>
				<p>Hát nyeregettünk is szépen. A tervezetnek csak az az egy hibája volt, hogy a
                    zérusra nem gondolt. Néha ugyanis sem a vörös, sem a fekete nem nyer, hanem a
                    zérus, vagyis a bank.</p>
				<p>Három hét mulva bementem egy vaskereskedésbe és pisztolyt vettem.</p>
				<p>Ne szörnyülködjön el, nem akartam aznap végezni. Csak arra való gondolatból
                    vettem, hogy előre meglegyen...</p>
				<p>Mert akkor már élet-halál kérdése volt a játék folytatása.</p>
				<p>Madary barátom már akkor nem volt velem. Hazautazott friss pénzért. Én is
                    megbíztam, hogy valami harmadfélezer forintnyi követelésemet hozza el Szabó
                    Danitól, aki a birtokomat elnyerte, s a belső gazdaságomat is hozzávette.</p>
				<p>Elhatároztuk, hogy óvatosabban folytatjuk a játékot. Csak a hetedik nyomon
                    kezdjük és akkor se tízszerezzük, legfeljebb háromszorozzuk.</p>
				<p>Ha a játék így is vesztemre fordul, megyek a másvilágra.</p>
				<p>Ön kétségtelenül visszát lát e magamviseletében. Hogy egy hónappal előbb ugyanily
                    helyzetben becsületes hősi életküzdelemre gyürkőzök, akkor meg pisztolyt
                    veszek. De nincs ebben ellenmondás. Amíg földesúr voltam, ha kártyáztam is,
                    sokat jártam a levegőn, edzettek voltak az idegeim. Monte-Karlóban azonban az a
                    háromheti folytonos izgalom elgyengítette az idegeimet. Az öngyilkosságnak
                    mindig testi gyöngeség az oka. A jóidegzetű ember megküzd a balsorssal, a fáradt
                    idegzetű elrogyik.</p>
				<p>Várnom kellett, míg Madary megérkezik a pénzzel. (De tessék inni! Vagy nem ízlik
                    a borom?)</p>
				<p>Hát azon az estén, mikor a pisztolyt vettem, ott sétáltam a parkban. Kedvetlen
                    voltam. Gondolataim hasonlítottak a zajló Dunához. Csupa zavarodottság. A
                    jövőnek egy-egy gondolata rút jégtáblaként hánykódott át a lelkemen.</p>
				<p>A parkban járó sokaság a szinház felé sodort. Arra eszmélkedtem, hogy a
                    pénztárnál vagyok. Valóban jó lesz valami kis szórakozás! Jegyet váltottam.</p>
				<p>Csak odabent láttam, hogy hangverseny van. A szinpadon egy beretvált arcu
                    oroszlán állott, és hegedüt illesztett az álla alá.</p>
				<p>Sohse voltam hegedüs-hangversenyen. Ásítva vártam a kezdetet.</p>
				<p>Hát megzendül a hegedü. Hallok hangokat, minőket sohse hallottam; hangfutamokat,
                    amiktől káprázik a fülem; mély zengéseket, amiktől remeg a padló is; magas
                    zengéseket, amiktől kővé válik a fülemüle is.</p>
				<p>Nem játszott az semmiféle dallamot, vagy talán én nem értettem ki a
                    muzsikálásból, csak egyik szép hang a másik után olvadozott ki a hurjaiból.</p>
				<p>Én, mondhatom, lelki részegséget éreztem.</p>
				<p>Teremtő Istenem, - gondoltam, - mily boldog ember ez! Ha én így tudnék hegedülni,
                    soha egyebet nem tennék a világon, csak hegedülnék.</p>
				<p>S mivelhogy a felizgult ember beszélni kénytelen, megmondtam a szomszédomnak
                    is.</p>
				<p>- Valóban szépen hegedül, - felelte az. De mindenki hegedülhet így, aki akar.</p>
				<p>- Uram, - feleltem megütközve, - engedje meg, hogy bemutatkozzam önnek, mert
                    attól tartok, hogy gorombaságot mondok.</p>
				<p>S megmondtam a nevemet: Diódy Dénes vagyok.</p>
				<p>A német, - egy nyúlhomloku szürke úr, - szintén megmondta a nevét, valami
                    szín-neve volt, - már nem tudom, Schwarz, vagy Grau, vagy Grün, - és bizonygott
                    velem, hogy mindenki megtanulhat úgy muzsikálni, aki akar.</p>
				<p>- Egyébiránt, - mondotta, - együtt vacsorázok a művészszel, szerencséltessen
                    bennünket, és kérdezze meg őt magát. Nekem is ő mondta.</p>
				<p>Örömmel fogadtam az ajánlatot; mentem Grau úrral az étkezőbe.</p>
				<p>Vacsoránál aztán Grau elmondta a művésznek, hogy mennyire lelkesedtem a játékán,
                    s hogy csaknem összevesztünk.</p>
				<p>A művész mosolygott.</p>
				<p>- Valóban gyakorlat dolga, - mondotta ásítva. - Nekem csak ártott az, hogy
                    iskolába jártam. Mit tudnak a professzorok? Ha a professzorok annyit tudnának,
                    mint én, nem volnának professzorok.</p>
				<p>- Uram, - mondottam, - nekem ezelőtt egynappal kétszázezer frank volt a
                    zsebemben. De ha akkor hallom önt, azt mondtam volna, minden pénzemet odaadom
                    önnek, ha megtanít engem arra, hogy ily csodahangokat zendítsek ki a hegedün.
                    Hisz ön a világ legboldogabb embere!</p>
				<p>- Miért?</p>
				<p>- Mert örökös gyönyörüség fakad az ujja alatt. Mit kivánhat többet e földi
                    világban?</p>
				<p>A művész mosolygott:</p>
				<p>- Megtanítom önt ingyen is, ha a zenét ennyire szereti. Megtanítom itt mingyárt a
                    vacsoránál.</p>
				<p>Azt gondoltam tréfál, de a művész komolyan folytatta:</p>
				<p>- Tud valamit?</p>
				<p>- Nem én uram. Csak annyit tudok, hogy a vonót keresztben kell húzgálni a
                    hegedün, meg hogy a négy húrt hogyan kell összehangolni, ha valamelyik
                    leereszkedik.</p>
				<p>- Ez éppen elég, - felelte a művész. - A többi mind gyakorlat dolga.</p>
				<p>- Ugyan ne tréfáljon!</p>
				<p>- Ha végigpróbálgatja a húrokat, mindazokat a hangokat felfedezi, amiket tőlem
                    hallott. Azután mikor azt gondolja, hogy több hang nincs már a hegedün, akkor
                    felfedezi, hogy a vonó nyomása, és az ujj remegése minden egyes hangot
                    százféleképpen változtat. Akkor megint azt véli, hogy már mindent megtalált, s
                    ime egynapon fölfedezi, hogy az ujjnak a csúsztatása különféleképpen köti össze
                    a hangokat. Nem tudom aztán, hogy a kettős hangok világát felfedezi-e?</p>
				<p>- Jó a hallásom.</p>
				<p>- Meg fogja találni. És sok mindent meg fog találni, amiről nem is álmodik. Csak
                    azt az eggyet jegyezze meg a beszédemből, hogy Amerika nagy világrész, de a
                    hegedü még nagyobb. Akiben megvan Kolumbus Kristófnak minden tengert átküzdő
                    akarata, eljuthat oda, ahová én, sőt még tovább is.</p>
				<p>Madary néhány nap múltával, visszaérkezett. Ujból volt nála tízezer forint; nekem
                    azonban nem hozott egy garast se.</p>
				<p>- Szabó Dani nem ad, azt mondta, hogy nem jár neked tőle semmi.</p>
				<p>Elképedtem ezen az izeneten. Igaz, hogy nem adott irást a tartozásáról, de tanum
                    van rá kettő. És én olyan becsületes embernek ismertem, hogy mindenkor rá mertem
                    volna bízni a pénzemet olvasatlanul.</p>
				<p>Még aznap vonatra ültem és keserü haraggal siettem haza.</p>
				<p>Szabó Dani nyugodt arccal, mosolyogva fogadott:</p>
				<p>- Tudtam, hogy megjössz. Látod, te olyan vagy, mint a gyermek: nem gondolsz a
                    holnapra. Én azt a harmadfélezer forintot nem tagadom el; de nem is engedem,
                    hogy elnyeljék a monte-karlói zöld asztalok.</p>
				<p>Mérgesen fordultam ellene:</p>
				<p>- Mi jogon gyámkodol rajtam? Mi közöd abban, hogy hova teszem a pénzemet?</p>
				<p>Ismét nyugodtan felelt:</p>
				<p>- Az a közöm, hogy ember vagyok.</p>
				<p>- A vagyonomat elnyerted, most még azt a kis hátralékot is a markodban akarod
                    szorongatni!</p>
				<p>- A vagyonodat elnyertem, de kockára tettem érte ugyanannyit; ezért a
                    lelkiismeretem nem vádol. Ha én el nem nyertem volna, elnyerte volna más. De
                    éppen azért, nehogy más is azt mondja, amit te, biztosítani akarom azt a pénzt,
                    hogy ne vesszen el.</p>
				<p>Nem vagyok indulatos ember, de szinte toporzékoltam dühömben. Ő azonban nyugodtan
                    felelte:</p>
				<p>- Hiába minden dörgésed. Előre felhuztam az esernyőt. De hogy megbizonyítsam,
                    mennyire okosabb az én gondolkodásom, ime, igérem neked, hogy ha Madary
                    nyereséggel tér vissza, nemcsak a tartozásomat fizetem meg, hanem még a magam
                    pénzéből is ajándékozok neked tíz ezer forintot, hogy játsz a szerencsével. Itt
                    van: írásba erősítem.</p>
				<p>Ez a beszéd valamennyire lehűtött. Szabó Dani valóban írásba foglalta, hogy tíz
                    ezer forintot ád, ha Madary nyereséggel tér haza. Az írást két tanu láttamozta,
                    s a bíró tette el.</p>
				<p>Türelmetlenül vártam Madarynak a sikerét. Hát tíz nap mulva haza is érkezett. A
                    bank adta neki az útiköltséget.</p>
				<p>Akkor aztán épp olyan megrendülést éreztem, mint mikor a vagyonomat
                    elkártyáztam.</p>
				<p>- Barátom, - mondottam Szabó Daninak, - a kezedbe teszem a sorsomat.</p>
				<p>- Hát, azt mondja, válassz Béla herceg a korona és kard között! A korona az, hogy
                    nálam maradsz és élsz, ahogy akarsz, csak éppen pénzt nem adok a kezedbe.
                    Ámbátor pénzt is adok, ha segítesz gazdálkodni. Adok neked becsületes tiszti
                    fizetést. A másik ajánlatom az, hogy azt a harmadfél ezer forintot beteszem
                    valami biztosító társaságba, s az neked minden évben fizet valami kis járadékot,
                    6-7 percentet holtodig. Aludj rá egyet-kettőt.</p>
				<p>Hát bizony bajos volt arra aludni.</p>
				<p>A szolgaság gondolata rettenetes annak, aki sohase szolgált. És az is bizonyos,
                    hogy nekem átkom a pénz.</p>
				<p>Tépelődésemben eszembe jutott egy öreg kerülőnk, Gönczöl Estván bácsi, aki
                    kilencvennyolc évet élt, és mindig vidám volt, pedig sohasem evett egyebet, csak
                    kenyeret; mégis amikor meghalt, valami háromszáz forintot hagyott az
                    unokáinak.</p>
				<p>Aztán eszembe jutott a hegedü.</p>
				<p>Ha én oly kevésből meg tudnék élni, mint az a kerülő, nem kellene a hátamon
                    hordoznom soha senkit; és ha csak tizedjére is úgy tudnék hegedülni, mint az a
                    német, mily boldogan élhetném le az életemet!</p>
				<p>Harmincöt esztendős voltam akkor, de már belecsömörlöttem az életbe.</p>
				<p>- Hát Danikám, - mondottam másnap, - azt határoztam, hogy az életjáradékot
                    fogadom el. Keresek valami falut, ahol nem ismer senki, és oda vonúlok.</p>
				<p>- Helyes, - mondotta Dani. Ha a butoraidból kívánsz valamit, elviheted. A családi
                    képek is a tiéid.</p>
				<p>- Semmit sem kérek, - feleltem, - csak egynéhány könyvet az apám könyvtárából,
                    meg egy rossz hegedü van a padláson...</p>
				<p>Néhány nap mulva ide telepedtem ebbe a faluba. Ezt a házat, kertet vettem
                    háromszáz forinton, de oly föltétellel, hogy holtom után visszaszáll az eladó
                    családjára. Kétezer kétszáz forintot meg betettünk a biztosító intézetbe. Az
                    fizet évenként száz tizennégy forintot, ameddig élek. A tőke ott marad. Ne
                    sajnálkozzék rajtam: nekem az a pénz csak eleinte volt szűkös, most már sok
                    is.</p>
				<p>De hogy a hegedüről beszéljek már, eleinte sehogysem akart az szólni, pedig régi
                    jó hegedü.</p>
				<p>Még az öregapám apjáé volt. Olaszországban vette, mikor ott katonáskodott.</p>
				<p>Bizony napok és hetek teltek el, míg annyira vittem, hogy egyik-másik nótát
                    kutyavonítás módjára eltudtam játszani. De hogy semmi egyéb dolgom nem volt,
                    gyakran a kezembe vettem.</p>
				<p>Igy aztán csakhamar éreztem, hogy egyre tisztábban zeng elő a hang. De mindig azt
                    gondoltam, hogy továbbra nem jutok.</p>
				<p>Talán két hónap is elmult, mikor arra eszelkedek, hogy nini, eddig csak unalomból
                    cincogtam és mégis haladok; hátha neki dülök, és húrról-húrra végigkeresem a
                    hangokat?</p>
				<p>Kótát nem ismerek, hát csináltam magamnak. A négy húr négy vonal; a hangok rajta
                    pontok vagy vonások. Elámultam, hagy mennyi hang van a hegedűn!</p>
				<p>De hosszas lenne ezt elmondani. Elég annyi, hogy érdeklődéssel fogtam a hegedü
                    felfedezésébe, és nem volt olyan nap, hogy valami újat ne találtam volna.</p>
				<p>Kalifornia felfedezői így találták meg az első aranyrögöket, és nem lehetett az
                    örömük nagyobb az enyémnél.</p>
				<p>De a legnagyabb aranyrög mégis az volt, mikor megállapítottam, hogy a
                    hegedüjátéknak főtitka egyetlen egy mondatba foglalható. S ez a mondat így szól:
                    Minden hangot idealizálj!</p>
				<p>A második évben fölfedeztem a kettős hangokat, aztán a hárfa-játékot.</p>
				<p>A harmadik évben az üveghangokat fedeztem fel.</p>
				<p>A negyedik évben a külön dallamot, külön kísérettel.</p>
				<p>Nem aprózom tovább. A hegedü kezdetben rakoncátlan csikó, lassankint azonban
                    engedelmes paripává szelidül.</p>
				<p>Az életemet valóban megvigasztalta. Barátom, fiam, feleségem, mindenem ez a
                    hegedü.</p>
				<p>De mi lett volna énbelőlem, ha nem harmincötéves koromban kezdem, ha a kártya
                    helyett hegedüt fogtam volna az én fiatal kezembe!</p>
				<p>- Többre akkor se jutott volna, - feleltem őszinte meggyőződéssel.</p>
				<p>- Már hogyne! Hiszen ma sincs olyan nap, hogy valami ujat ne találnék. Hány
                    hegedüs van például, aki nem tudja azt, hogy a vonó épp oly rejtelmes valami,
                    mint maga a hegedü! A vonónyomás ugyanúgy formálja a hangot, mint a pecsétnyomó
                    a pecsétviaszt.</p>
				<p>...Kiverte a hamut a pipájából és letette a pipát az asztalra. Aztán a hegedüjét
                    vette elő a tokból. És játszott.</p>
				<p>A hold már a fejünk felett állott, és temetői csendesség volt a faluban.</p>
				<p>Mit mondjak arról a zenéről, amit azon az éjszakán hallottam? Amit az az ember
                    cselekedett négy húron négy újjal, mesék világába illő.</p>
				<p>- Uram, - mondottam neki, mikor elvégezte, - önnek ki kell innen lépnie és meg
                    kell hódítania a világot! Igy még nem hegedült ember, mióta ember van és hegedü
                    ezen a földtekén!</p>
				<p>- Eszem ágában sincs, - felelte a hegedüt visszahelyezve a tokjába.</p>
				<p>- De uraim, bocsásson meg, a művész nem önmagáé, hanem az emberiségé.</p>
				<p>Vállat vont.</p>
				<p>- Emberiség? Mi nekem az emberiség? Az én világom ez a házikó, meg ez a
                    kertecske. Amióta ebben élek, jól élek. Amíg kint éltem, abban a sokadalomban,
                    amit világnak vagy emberiségnek neveznek, mindig nyugtalan voltam.</p>
				<p>A pipáját tömögetve beszélt tovább:</p>
				<p>- Az élet csupa nyugtalanság. Az emberek érintkezése mi egyéb, ha nem kölcsönös
                    nyugtalanítás? A házasság mi egyéb? A vagyongyüjtés, rangszerzés, mi egyéb? Én
                    már nyugodtan akarok élni.</p>
				<p>- Az ön felfogása helyes, - feleltem kíméletesen, - de bocsásson meg:
                    remete-felfogás. Ön azonban nem csupán remete, hanem művész is. A művészt pedig
                    azért teremti az Isten, hogy nemesítse vele az emberiséget. A művész a cukor az
                    élet kávéjában. A művész a lámpás az emberiség állati homályában. A művész az ég
                    ajándéka, mint a napsugár. A művész a lelkek napsugara. Nagyidőnkint bocsáttatik
                    el egy-egy; századonkint csak négy-öt, s az is különféle művészetbeli. Nem
                    tudom, istenhivő ember-e ön?</p>
				<p>- Vagyok annyira értelmes.</p>
				<p>- Akkor, kérem, éreznie kell, hogy a művészete nem a maga kincse, hanem az
                    emberiségé. S ha ön ezt a kincset elrejti, olyan bűnt követ el, mint aki
                    lop!</p>
				<p>Kemény szó volt, magam is megrezzentem tőle. De szinte kilövődött a
                    lelkemből.</p>
				<p>Már akkor hajnalodott. Az arcát láthattam. Színtelen, szinte beteg arc. A
                    szavaimra gondolkodón nézett maga elé.</p>
				<p>- Engem is nógat néha egy belső hang, - szólalt meg végre csendes elmélázással.
                    Néha, mikor valami új szépség ömlik ki a zenémből, azt gondolom: Milyen kár,
                    hogy ezt senkise hallotta! De ez csak egy percig tart. Mihelyt embert látok,
                    lehülök. Engem sok szerencsétlenség ért... Úgy vagyok, mint az a hajós, aki
                    mindig zátonyra jutott, valahányszor a tengerre ment.</p>
				<p>- Uram, - mondottam türelmetlenül. Ön szegény ember, s ha nem is panaszkodik,
                    bizonyára sokszor sóhajtozik. Ön érzi a szavam igazságát, de azt gondolja, az
                    ilyesmi pénzbe kerül. Hát nézze: nekem van valamelyes pénzem. Adok önnek ezer
                    forintot a kezdésre.</p>
				<p>Szinte ijedten kelt föl a székéről:</p>
				<p>- Nem, nem! Megfogadtam, hogy nem!...</p>
				<p>- Gondolja meg, - folytattam csökönyösen, - hogy a művészet a kölesnél is jobban
                    fizet. Minden nagy hegedüművész milliókat szerzett.</p>
				<p>- Nekem nem kellenek a milliók!</p>
				<p>- Gondoljon arra, hogy csak egy-két hónap alatt is visszahegedülné az ősi
                    birtokát!</p>
				<p>Az ember elsápadt.</p>
				<p>- De kérem... - rebegte, - én nem fogadhatok el öntől semmit.</p>
				<p>- Értem, - feleltem. Én önnek idegen vagyok, és ön úri ember. Mondok mást, amit
                    úri ember mindenkor elfogadhat. Lépjünk üzleti összeköttetésbe. Én önnek nem
                    adok egy krajcárt se, de kibérelem a művészetét. A művészi tudás épp olyan
                    birtok, mint a föld. A parasztok bérlik néha a földet felibe. Én is így bérlem
                    az ön művészetét. Imprezáriója leszek. Előre járok minden városba. Gondoskodom
                    teremről, plakátról, hirlapi hirdetésekről, jegyről, és szállásról. Önnek nem
                    kell elfogadnia tőlem semmi pénzt. Én fizetem a vasúti költséget, a szállást,
                    terembért, mindent, és ezért a fele jövedelmet kívánom.</p>
				<p>Az orrát dörzsölte. Pislogott. Láttam rajta, hogy az ajánlatom az elevenére
                    talált.</p>
				<p>- Hajnalodik, - mondottam az égre pillantva. Haza megyek aludni. Feküdjön le ön
                    is. Holnap elhozom az ajánlatomat írásban.</p>
				<p>- Este, - mondotta, - csak este.</p>
				<p>Azzal elváltunk.</p>
				<p>Nekem különös volt, hogy megint estére citált. De nem sokat tünődtem ezen.
                    Gondolataim minden motólája azon dolgozott, hogy Dénes urat kiemelem az
                    ismeretlenségből, mint ahogy Isten kiemeli a napot a sötétségből. Lángolj nap!
                    Világíts! Melegíts! Ember, káprázz tőle és áldd!</p>
				<p>Jól aludtam erre a gondolatra, s mikor felébredtem, akkor is örültem neki. Még
                    üzletnek is jó. Az én vagyonkám megszázszorozódik! Vele is jót cselekszem! A
                    világ is hálás lehet érte!</p>
				<p>Még délelőtt átmentem a szomszéd faluba és telegrammot menesztettem onnan a Pesti
                    takarékpénztárba, hogy azonnal bocsássák útnak a pénzemet. Valami ezer és
                    egynéhány forint volt a vagyonkám.</p>
				<p>Még le se nyugodott a nap, a pénz a zsebemben ropogott: tíz százas és apró
                    pénz.</p>
				<p>- No, - mondotta Vadászi, - ugy-e, hogy bolond?</p>
				<p>- Bolondok ám maguk, barátom! - feleltem nevetve. A világ legnagyobb elméje lakik
                    itt maguk között, s maguk úgy néznek reá, mint tinó a toronyórára.</p>
				<p>Igy leszóltam szegényt. Pedig az ő vélekedésök volt a helyes. Bolond volt szegény
                    Diódy, bolond!</p>
				<p>Dehát akkor még nem tudtam.</p>
				<p>Korán megvacsoráztam, és vágtattam hozzá.</p>
				<p>Ezuttal a szobájába vezetett. Alacsony parasztszoba volt az, földes és
                    dohányszaga. Az asztalán gyertya égett. Egy tányér piros őszi barack várt. A
                    tányér mellett egy palack bor.</p>
				<p>Megkínált a barackkal:</p>
				<p>- Tessék. Az én fámon termett.</p>
				<p>Az arca nyugodt volt és szíves. Pipázott, mint tegnap. A ruhája kopott
                    atilla.</p>
				<p>Ettem egy szem barackot és lopva körülpillantottam.</p>
				<p>Kopár falak. Csakugyan nincs bútora. Egy szögletben faágakból összeszegezett kis
                    könyvtartó. Ott állnak a pipái is, valami hat cseréppipa. A szoba falának
                    közepén az én képem lóg. A földön gyékény. Egyéb semmi.</p>
				<p>- Hát uram, - mondottam a barackot szopogtatva, - remélem holnap indulunk.</p>
				<p>Mosolyogva rázta a fejét:</p>
				<p>- Nem.</p>
				<p>S hogy erre kedvetlen elképedéssel néztem reá, nyugodtan folytatta:</p>
				<p>- Átgondoltam apróra, hogy miként lenne az? Hát először is innen elindulnánk, s
                    ön a legközelebbi városban venne egy frakkot nekem.</p>
				<p>- Játszhatik atillában is, ha tetszik.</p>
				<p>- Azután élnék az ön költségén talán két hétig is, amíg az előkészületek
                    folynak.</p>
				<p>- Pardon: ön a maga költségén él! Az a pénz, amit előzetes költségül kinálok, az
                    ön pénze. Nem adott-e el ön földbirtokos korában gyapjat előre egy évvel?</p>
				<p>- Hát jó. Aztán következik a fellépés. Ki tudja, hogy a világ elfogad-e
                    művésznek?</p>
				<p>- Ugyan, kérem...</p>
				<p>- Mert az emberi fülek kótával szabályozott fülek. Az olyan szakács, aki nem
                    tanult főzni, csak a maga kitalálásából, lehet, hogy jól főz a maga nyelvére, az
                    is lehet, hogy az ilyen kóbor festőnek is, aki ma jókedvvel ebédel egy grófi
                    asztalnál, holnapután megint egy juhász kondérjából... Mi lesz, ha a publikum
                    lelkesedés helyett nevetésre fakad?</p>
				<p>- Ha csak ez az aggodalma, kezdhetjük kistársaságban.</p>
				<p>- Aztán lássa, minek vegyek nyugtalanságot magamra, mikor itt nyugodt lehetek?
                    Minek keressek pénzt, mikor nekem elég az, amit kapok? Az a gondolata, hogy
                    visszahegedülhetem az ősi birtokot, egy percre megrendített. Dehát minek nekem
                    az az ősi birtok? Gyermekeim nincsenek. Ma már ötvenéves vagyok.</p>
				<p>- Uram, - mondottam, - ez a leghidegebb önzés, amit önnél tapasztalok! Hát csak
                    magára gondol? Arra nem gondol, hogy milliók lelkét emelheti föl a művészetével
                    a porból? Nem gondol arra, hogy a sors ime a dicsőség aranykelyhét nyujtja
                    önnek, s oly édes itallal, aminőt soha nem izlelt! És mondjuk, hogy nem kell
                    önnek a pénz! Mennyi nyomorúság van a világon! Nem fordulhat-e ön a szegények
                    felé, nem akar-e áldást hinteni két kézzel közéjük, mint valami égből leszállt
                    angyal?</p>
				<p>A boszankodás oly ékes-szólóvá tett, hogy magam is álmélkodtam a lelkemből özönlő
                    gondolatokon.</p>
				<p>Dénes úr végigsimította a homlokán a kezét:</p>
				<p>- Az az egy igaz, - mondotta elgondolkozva, - hogy a nyomorultakon segíteni nemes
                    feladat. Sokszor van úgy, hogy koldus imádkozik az ajtóm előtt és én szeretnék
                    neki adni bőven, bőven.</p>
				<p>- És a dicsőség uram! Hogy Európa minden fala az ön nevét kiáltja!</p>
				<p>Legyintett.</p>
				<p>- Mi a dicsőség? A sokaság véleménye egyvalakiről, és egyvalaki véleménye a
                    sokaság véleményéről. Füst!</p>
				<p>- Dejszen uram, füstnek is aranyfüst az!</p>
				<p>A fejét rázta.</p>
				<p>- A dicsőség csak vélemény. A vélemény csak gondolat. Nincs annak értéke.</p>
				<p>Sohajtott. Aztán fölkelt és a hegedüjéért nyult.</p>
				<p>- Akarja, hogy hegedüljek?</p>
				<p>- Hálával hallgatom.</p>
				<p>- Lássa, - mondotta a hegedüt pengetve, - ez a tizenöt sovány év, amit itt
                    töltöttem, ez az én életem leggazdagabb része. Azonkívül hogy megtanultam
                    hegedülni, két nyelvet is megtanultam. Megtanultam az arámi nyelvet és a
                    görögöt.</p>
				<p>- Dehát mi a csudának jó az?</p>
				<p>- A bibliát fordítani. Lefordítottam a bibliát arra a nyelvre, amelyen Jézus
                    buszélt. Hogy úgy halljam a szavait, ahogy ő mondhatta. Aztán kitaláltam egy
                    magától működő öntözőgépet is. Az én kertemben soha nincs szárazság. Mily
                    haszontalanul éltem harmincöt éves koromig! Mily tudatlan voltam! Az életem nem
                    ért annyit, mint a földi gilisztáé, amely legalább a földet porhanyítja.</p>
				<p>Búsan nézett maga elé. Aztán vállat vont:</p>
				<p>- Nemzeti bűn. A magyar ember elméje olyan, mint az üres malom: nem őrlet
                    gabonát, csak a víz jár által rajta, a víz. A személyeskedő politika, meg a
                    kártya.</p>
				<p>Legyintett:</p>
				<p>- Mennyi elme-erő hever parlagon minálunk! Annyi jó észszel a világ legműveltebb
                    nemzete lehetnénk. Ha kevesen vagyunk is, tündökölhetnénk! A gyémánt is
                    kicsi.</p>
				<p>Álla alá nyomta a hegedűt:</p>
				<p>- Ezt hallgassa meg, - mondotta, - négyes hangu ének. Képzelek egy nőt meg egy
                    vastag-hangu férfit, aztán meg két együtt éneklő közepes énekest. Operában
                    hallottam egyszer effélét.</p>
				<p>Megzendítette a hegedüt, és a két középső húron valami páros dalt játszott. A
                    dalba csakhamar beleszólt egy vékonyka aranyfonál, egy női hang, s utánna egy
                    bársonyos mély hang, mintha amannak felelne.</p>
				<p>A négy újj a négy húron, egymástól szinte függetlenül csúszott ide-oda. A két
                    középső hang folytonosan együtt vitte a melódiát; a nő édes finomsággal
                    csicsergett bele, a férfi mámoros forrósággal.</p>
				<p>Én még lélekzeni se mertem e csoda hallatára.</p>
				<p>- Uram, - mondottam felizgulva, mikor letette a hegedüt, - nézze: itt a pénzem,
                    amit telegrafice rendeltem magamhoz. Ha ön el nem jön velem ki a világba, itt a
                    szeme előtt égetem el az összes pénzemet!</p>
				<p>Azzal felfogtam az első százast és a gyertya lángjához tartottam.</p>
				<p>- Jön?</p>
				<p>Dénes úr meghökkenve nézett reám.</p>
				<p>A százas lobbot vetett: kékes láng csapott föl belőle. Rosszbüzü füst kigyózott a
                    kezemben maradt darabból.</p>
				<p>Fölvettem a másik százast.</p>
				<p>- Jön?</p>
				<p>Dénes úr a karomhoz kapott.</p>
				<p>- Kérem, ne folytassa!</p>
				<p>Sápadt volt. A homloka megnedvesedett. Ahogy letette a hegedüt, láttam, hogy a
                    keze remeg.</p>
				<p>- Istenem, micsoda kár! - rebegte. - Kérem, tegye el a pénzét... Látom, hogy
                    bízik bennem... De mégis... Tegye el a pénzt! Tegye el!...</p>
				<p>- Nem én! Itt égetem el eggyenként, hogy lássa jelképezve, miként éget ön el
                    mindennap evvel a falusi vesztegléssel ötször ennyit! Ez kishitüség, uram! Vagy
                    mondjuk ki: gyávaság!</p>
				<p>- Kérem, nem gyávaság, - mentegetőzött a homlokát szorongatva. De én oly
                    szerencsétlen voltam az életben... az emberek között... Ha visszatérek... A
                    szerencsétlenségeimbe térjek-e vissza?</p>
				<p>- Képzelődés! - feleltem, - fekete képzelődés! Ön nem veszthet semmit! Irást adok
                    önnek arról, hogy ha a kísérletünk nem sikerül, ön semmivel se fog nekem
                    tartozni! Visszatérhet ide, ahonnan kiindult és folytathatja ezt a
                    remete-életet! De meg kell próbálnunk!</p>
				<p>Töprengve járt föl és alá a szobában.</p>
				<p>- Nem jót érzek, nem jót! - mondogatta. Kérem, hagyjuk holnapra! Ön fiatal ember,
                    heves ember: az ilyesmit meg kell gondolni! Tessék szivart! Tegnap ízlett.</p>
				<p>Szivesen rágyujtottam. De nem állhattam meg kérdés nélkül:</p>
				<p>- Hol vette ön ezeket a jó szivarokat?</p>
				<p>- Van, - felelte kitérőleg. Nekem nem hiányzik semmi se.</p>
				<p>Különös volt a pillantása. Mért?</p>
				<p>Megnéztem a szivart a gyertya lángjánál. Semmiféle ismert szivarhoz nem
                    hasonlított.</p>
				<p>- Tessék eltenni, - mondotta, - ha izlik.</p>
				<p>Aztán ismét fölvette a hegedüt és más dalokat játszott, de valamennyi dala olyan
                    volt, hogy nem hasonlított semmiféle ismert melódiához. Mintha Bellinit,
                    Béthóvent és Sopeent összeöntötte volna valaki egymuzsikába.</p>
				<p>Meg is mondtam neki.</p>
				<p>- Ez mind az én dallamom - felelte. - Van valami háromszáz.</p>
				<p>Azzal elővont a könyvei közül egy halom papirost.</p>
				<p>- Itt vannak a kótáim.</p>
				<p>Csak elbámultam, micsoda kóták voltak azok. Négy vonalon összevissza-kanyargó
                    kígyók, cikk-cakkos villámok, tojások, téglák, nyilak, csillagok, fürészvonalak,
                    sárkányfarkak.</p>
				<p>Semmit nem értettem azokból a jelekből, csak a címüket tudtam elolvasni. De azok
                    is furcsák voltak: A szerelmes leány sóhajtásának utazása a fenyves erdőn által.
                    Őszi levélhullásban katona-búcsúzás. Juhász-dal a patak mellett. Tündérek
                    menyekzője. Dávid király a holdban. A jég-tó zenéje. Kánai menyekző.
                    Cserebogarak keringése májusi estén.</p>
				<p>- Följegyeztem, - mondotta, - hogy el ne felejtsem. A tudományos kótákat nem
                    ismerem, de azok se lehetnek mások, csak a zene betüi. Muszáj-e nekem olyan
                    betüt írnom, mint amilyet a latinok írtak? Nem csinálhatok-e magamnak akár
                    százféle ábécét is? Az a fő, hogy a zenei gondolat eljátszható legyen. Az én
                    kótáimon meg van jegyezve a legkisebb mozzanat is.</p>
				<p>- Dehiszen ez kincstár! - szóltam szinte kiáltva.</p>
				<p>- Nem tudom másnak micsoda, - felelte nyugodtan.</p>
				<p>- És ön költő is, zeneköltő! nemcsak a mások lelkének visszhangozója!</p>
				<p>- Tudj’ az Isten, - felelte a szakálát simogatva. Nekem mindez inkább kivülről
                    jön. Ha ránézek az égre, s látom a futó felhőket, én azt zenével tudom kísérni.
                    Ha látom a méheket rajzani, zenei gondolatok ébrednek bennem. A harangszó, a
                    patak-csörgedezés, a nászmenet vagy temetés látása végtelen zenei folyamatokat
                    áraszt a hegedümből. Ámbátor talán minden muzsikus így van.</p>
				<p>Ismét felvette a hegedüt és szólott:</p>
				<p>- Ezt hallgassa meg. A címe: Dávid király a holdban. Két-részű. Az első nyári
                    hold-zene. Azt hallotta már, de a télit nem. Azt csak télen játszom.</p>
				<p>Kiválasztotta a kótákból a mondott címűt, és figyelemmel nézte.</p>
				<p>- Nem, mégse játszom. Fáradt is vagyok, és az ön idegeit is megviselné.</p>
				<p>Másik kótát vont elő.</p>
				<p>- Ezt játszom el inkább: Piros hajnal az erdőn. Ez nem annyira zene, mint inkább
                    gyermek-játék.</p>
				<p>És ekkor a hegedü mintha átváltozott volna madárhangokká! Ahogy a falevél susog,
                    ahogy a madarak egyenkint ébrednek, egyik káricál, a másik füttyent, a harmadik
                    cseveg, csicsereg, flótáz. Közben szarvasbőgés, avarcsörgés, vadászdal...</p>
				<p>Bolond valami volt, de láttam belőle, hogy ennek az embernek csakugyan engedelmes
                    rabja a hegedü!</p>
				<p>Azonban a gyertya tövig fogyott, s Dénes úr aggódva pillantott olykor reá. Fogtam
                    hát a kalapomat.</p>
				<p>- Hát én az ügyet elintézettnek tekintem!</p>
				<p>- Mégegyet aludjunk reá, - felelte kérlelőn. Hiszen önnek kell legjobban
                    meggondolnia!</p>
				<p>- Jó. Ha önt csak az a kérdés nyugtalanítja, hogy én meggondoltam-e, szivesen
                    megmutatom, hogy holnap is ugyanaz lesz a gondolatom.</p>
				<p>Másnap délben egy megsárgult névjegyet kaptam tőle. Csak két szó volt rá
                    írva:</p>
				<p>Mit határozott?</p>
				<p>Feleltem:</p>
				<p>Azt, hogy ma este tovább égetem a százasokat, ha ön még tétovázik.</p>
				<p>A fiucska, aki a postásunk volt, másik névjegygyel tért vissza:</p>
				<p>Tessék eljönni hozzám este helyett ebéd után.</p>
				<p>Egy órakor már nála voltam.</p>
				<p>Nagy munkában találtam: az asztala tele volt sárga dohánylevelekkel. Szivart
                    csinált. Már egy halommal készen állt előtte.</p>
				<p>- Önnek csinálom - mondotta, - mivelhogy annyira izlik. Most már fölösleges
                    eltitkolnom, hogy ez a dohány az én termesztvényem.</p>
				<p>Ekkor értettem meg, hogy mért nézett rám olyan bizalmatlanul, mikor a szivarról
                    kérdezősködtem; és hogy mért nem bocsátott be esztendőn át senkit az
                    udvarába.</p>
				<p>Dohányt termesztett. A nagy, négyszögletes melegágyak is arravalók voltak. A
                    dohánynak maga készített korhadék földet, maga kapálta. Télen aztán a kórókat
                    elégette a kemencéjében. Husvétkor Püspökné nem láthatott ottan a dohányból
                    semmit.</p>
				<p>- A szükség rávitt, - beszélte Dénes úr. Éveken át próbálgattam, milyen földet
                    szeret legjobban a dohány? Azt is kitaláltam, hogyha későn ültetem és
                    kánikulában beárnyékolom, és napon melegült vízzel öntözgetem, annyira
                    átfinomul, hogy a havannával vetekedik.</p>
				<p>Megmutatta a tyúkjait is. Volt neki vagy tíz. Valóban Robinzon-életet élt az az
                    ember!</p>
				<p>Még egynapi türelmet kért, hogy a dohányát eltakarítsa a kertből. Segítettem
                    neki. A búbosban minden kórót elégettünk.</p>
				<p>Másnap odaajándékozta a tyúkjait Püspöknének. A háza kulcsát meg bepecsételte és
                    átadta a község birójának.</p>
				<p>Én csak mosolyogtam. Nem tér ő ide vissza többé soha!</p>
				<p>És útnak eredtünk.</p>
				<p>*</p>
				<p>Az első föllépést Pestre szándékoltam, de Diódy a fejét rázta rá.</p>
				<p>- Pesten nem!</p>
				<p>- Dehát mért?</p>
				<p>- Mert azt a csúfságot nem szenvedem át.</p>
				<p>- Micsoda csúfságot?</p>
				<p>- Hogy én magyar ember létemre ott hegedüljek mint valami muzsikus cigány!... Még
                    valamelyik barátom megismer, aztán rám rikolt, hogy az ő nótáját!</p>
				<p>Nem lehetett a fejével beszélni.</p>
				<p>- Hát akkor talán Bécsben.</p>
				<p>- Ott se. Én az osztrákok előtt bizony nem hajlongok!</p>
				<p>Ráhagytam hát, hogy válasszon Európa városai közül.</p>
				<p>- Csak éppen nagyon messze ne menjünk, mert a vonatot pénzzel fűtik.</p>
				<p>Hosszan gondolkodott. Végre is azt határozta, hogy ott lép fel, ahonnan elindult:
                    Monte-Karlóban.</p>
				<p>Ez a gondolat kedves volt neki. Hogy ott, ahol elvesztette a vagyona utólját, ott
                    kezdi ujból a vagyongyüjtést; és hogy ugyanazon a pódiumon, amelyről a művészet
                    első lángja szállott reá.</p>
				<p>Mingyárt a megérkezésünk napján összehívtam egy kis társaságot, hogy alapot
                    vessünk a hírnek. Diódy a Diego nevet vette föl: Dionis Diego. Azt lehetett
                    olasznak is érteni, spanyolnak is. Hiába példázódtam neki Liszt Ferenccel, a
                    maga nevét sehogyse engedte plakátra vinni.</p>
				<p>- Liszt Ferenc német ember, - mondotta büszkén, - az teheti.</p>
				<p>- De gondolja meg, micsoda dicsőség az ön családi nevének!...</p>
				<p>- Az én őseim nem hegedüvel szerezték ezt a nevet.</p>
				<p>Már akkor alakilag nagyot változott. A rőfös szakál eltűnt. A bajuszát kisodorta.
                    Katonás termetén divatos fekete ruha. A frakk is illett reá. A megjelenése,
                    mozgása valóban spanyolgrandi volt.</p>
				<p>Csak a kopaszsága nem tetszett nekem. Sohasem láttam még kopasz művészt.</p>
				<p>A meghivottak közül megjelent a kaszinó igazgatója, két hirlapiró, a zenekari
                    karmester. A karmesterrel egy hivatlan úr is érkezett még, egy kecskeszakálu
                    szőke fiatalember.</p>
				<p>- Moszjö Düran, zongora-művész, - mutatta be a társaságnak.</p>
				<p>Eleven kis ember volt. Mingyárt ajánlkozott, hogy kísérni fogja Diegót.</p>
				<p>- Kóta nélkül játszik, - feleltem. S nem is gondoltunk arra, hogy valaki kísérje.
                    De ha jónak látják, szívesen fogadjuk.</p>
				<p>Diegó barátom elfogultság nélkül, sőt szinte kedvetlenül vette elő a hegedüt. S
                    játszott nekik össze-vissza, részeket a műveiből. De a legszebbeket nem
                    játszotta.</p>
				<p>A hallgatók mindazonáltal ámulva nézték és szerencsét kívántak nekünk. A
                    zongora-művész is; noha kijelentette, hogy ezt a játékot nem lehet zongorán
                    kisérni.</p>
				<p>Másnap a helyi lapban hosszu cikk jelent meg Dionis Diegó braziliai művész úrról,
                    aki először van Európában.</p>
				<p>A cikk kiemeli, hogy a művész csupa amerikai melódiákat játszik, és hogy a játéka
                    is merőben különbözik az európai hegedüsökétől.</p>
				<p>Diegó barátom közömbös arccal tette le a hírlapot.</p>
				<p>- Különös, - mondotta álmosan, - mintha valami idegenről olvasnék.</p>
				<p>- Hát nem örül neki? Pedig ez a dícséret kétszáz frankomba került!</p>
				<p>Megrándult, s rám bámult.</p>
				<p>- Ezt ne tegye többé, - mondotta aztán csendesen. Nekem a dícséret nem érték.</p>
				<p>Azzal felvonta a kesztyűjét, és elsétált a kaszinó felé.</p>
				<p>Düránnak panaszkodtam aztán, hogy a szövetségesemnek semmi érzéke nincs az üzlet
                    iránt.</p>
				<p>Dürán helyeselte nézetemet.</p>
				<p>- A reklám a fő, - mondotta. Lehet valaki akármilyen zseni, ha a reklám nem
                    világítja meg, homályban marad.</p>
				<p>Négy estére hirdettünk előadást. Diegóval egy helybeli énekes hölgy is szerepelt.
                    Csekély pénzünkbe került. A hölgy énekét Dürán kisérte.</p>
				<p>Az érdeklődés az első estén nem volt éppen nagy. Üres székek bőven ásítoztak a
                    teremben. De szerencsére csak hátul, az olcsó rendben.</p>
				<p>Attól tartottam, hogy Diegó barátomnak szokatlan lesz a sok idegen szem.
                    Fölösleges volt az aggodalmam. Diegó nyugodtan játszott, noha merőben más
                    dallamokat, mint amiket szokott. Minden muzsikájában volt eddig valami magyaros,
                    ezúttal mintha a hegedűje is frakkba öltözött volna.</p>
				<p>Mindazonáltal figyelemmel hallgatták. Egy-egy játéka az oktáv-kettősökkel a
                    hangok ezüst patakját zúdította végig a termen, s időnkint halk morajlást
                    idézett elő. Minden művész ismeri azt a meleg morajlást, amely annak a jele,
                    hogy magával ragadta a magasba a lelkeket. A lelkek emelkedésének szárnysuhogása
                    az. Az a művész, aki azt hallja, bizonyos lehet abban, hogy a halhatatlanság
                    csillaga előtündöklött a feje fölött.</p>
				<p>Zúgott a taps a végén. Mindenki tapsolt. A szívem majd kiugrott a bordám
                    közül.</p>
				<p>- Győztünk Diegó, győztünk! - kiáltottam felrohanva a színpadra. Ez az első
                    tetszés-zaj egy dicső pályafutásnak a biztos előjele!</p>
				<p>Diegó oly nyugodt volt, mint otthon.</p>
				<p>- Tetszik; úgylátszik, tetszik a játékom.</p>
				<p>- De mi a keféért nem játszik ön a szokott melódiákból?</p>
				<p>- Hogy játszak, mikor idegenben vagyok? Csupa frakk és kölni illat.</p>
				<p>- Hát nem a szerzeményeiből játszott?</p>
				<p>- Nem én, csak összevissza, ahogy a színház képe inspirált.</p>
				<p>Rábámultam.</p>
				<p>- Kérem, - mondottam, - ez veszedelmes. Jó lesz tán elővenni a kótákat. Az
                    bizonyosabb.</p>
				<p>- Nem tudok én azokból semmit, csak ha elém teszem.</p>
				<p>- Hát mit játszik a második szakaszban?</p>
				<p>- Folytatom, ahol elhagytam.</p>
				<p>- De hátha ugyanazt hallják?</p>
				<p>Vállat vont.</p>
				<p>- Már hogy lenne ugyanaz. Most arra fogok gondolni, hogyan játszott a másik
                    művész? Azt sokszor próbáltam emlékezetből utánozni. Olyankor eszembe jut mindig
                    az is, hogy milyen borult kedvvel hallgattam. Az az emlékezés is melódiává
                    alakul.</p>
				<p>Aggódva tértem vissza a nézők közé. A hölgy elvijjogta a dalát, aztán újra Diegó
                    következett.</p>
				<p>Valóban mást játszott. Szemet és fület kápráztató futamokat, amik oly gyorsan
                    iramlottak egymásután, mintha két hegedűn két művész játszana valami őrült
                    kergetősdit.</p>
				<p>Aztán megszólalt az alsó húron egy bánatos magyar melódia, amelynek a
                    lélekzet-vételeit az előbbi futamok folytatása töltötte be.</p>
				<p>A közönségnek nagyon tetszett.</p>
				<p>- Ilyen technikája nincs ezidőszerint senkinek se! - hallottam mindenfelől.</p>
				<p>Ismét rohantam hozzá:</p>
				<p>- A közönség a hetedik égben van! - mondottam. De mi lesz a harmadik szakasz?</p>
				<p>- Nem tudom, - felelte. Valami kell, hogy inspiráljon. Egye meg a moly ezt a
                    piros termet, nincs benne semmi változatosság.</p>
				<p>Megrőkönyödtem.</p>
				<p>- Dehát éppen semmit se tud a szerzeményeiből?</p>
				<p>- Tudok biz én, tudok részeket mindegyikből. Csakhogy azokat eljátszani itt nem
                    lehet.</p>
				<p>- Már hogyne lehetne.</p>
				<p>- Nem lehet. Az a kert kell ahhoz, meg azok a fák, az az ég, az a csöndesség.</p>
				<p>- Dehát azt a kertet nem hozhatjuk ide! - feleltem idegesen.</p>
				<p>Vállat vont.</p>
				<p>- Úgy beszél, ahogy érti. Más az, ha magamnak játszom, más az, ha pénzért.</p>
				<p>- Dehát mégis mit fog játszani harmadiknak?</p>
				<p>- Magam sem tudom. Talán ránézek majd valamelyik dámára, és eljátszom, amit abban
                    a pillanatban gondolok.</p>
				<p>Csengettek. Nekem a lábam is remegett kétségbeesésemben. Mi lesz, ha az a dáma
                    éppen a hegedülés közepén fölkerekszik és elmegy!?</p>
				<p>Visszarohantam a művészemhez:</p>
				<p>- Nem tudná eljátszani azt a négyes hangú valamit, amelyikben a férfi meg a nő
                    váltakozva énekel.</p>
				<p>- Hogyne, - felelte Diegó nyugodtan. Azt el tudom.</p>
				<p>- Nohát akkor azt.</p>
				<p>Falakat rengető tapsvihar volt az előadás vége. A közönség véleménye
                    egyértelmüleg az volt, hogy merőben új hegedüse van a világnak!</p>
				<p>- Ez egy hegedü-Sekszpir! - hallottam egy pocakos tokás úrtól.</p>
				<p>- Ez egy hegedü-Boszkó! - mondotta rá egy másik.</p>
				<p>Melyik dicsérte jobban? nem biráltam akkor. Csak örültem, bomlottul örültem. Nem
                    is a lábamon jártam, hanem szárnyakon.</p>
				<p>- Aranynapok várnak ránk Diódy uram! - mondottam lángolva. A közönség ítélete
                    példátlanul lelkes!</p>
				<p>Diegó nyugodtan vonogatta vállát:</p>
				<p>- Tetszett. Éreztem, hogy tetszett.</p>
				<p>- És ön közömbösen fogadja ezt a nagy jelentőségű tetszést? Hiszen egy
                    csokoládé-gyáros jobban örül, ha a csokoládéjáról jó megjegyzést hall, mint
                    ahogy ön örül ennek a világraszóló tetszésnek?</p>
				<p>- Nem hajlongtam eléggé? A hotel-portás nem hajlong annyit egynap.</p>
				<p>- Nem úgy értem. Önnek belsőleg kell örülnie. Ünnepi kivilágítást kell éreznie a
                    lelkében!</p>
				<p>A fejét rázta.</p>
				<p>- Nem tudok én már örülni a dicsőségnek. Hiába: vén vagyok.</p>
				<p>A bevételünk kilencszáz frank volt. Felét átadtam fillérig.</p>
				<p>- Az első marok pénz a milliókból, - mondottam ragyogva.</p>
				<p>Vissza olvasott belőle négyszáz frankot.</p>
				<p>- Ime egy rész az adósságomból.</p>
				<p>- Ráérünk azzal, feleltem. - Majd később, ha több lesz.</p>
				<p>- Nem, - mondotta komoly csökönyösen. Az utazásunk került kétszáznegyven frankba.
                    A fekete ruhám százhatvan frankba. Marad a frakk-ruha, fehérnemű, láda és
                    hotelköltség. Holnap azt is megtérítem. Nem tudok nyugodtan aludni, ha adósság
                    lóg a fejem fölött.</p>
				<p>Azon az estén már éppúgy vacsorázott, mint más, noha mérsékelten. Sőt egy pohár
                    bort is ivott.</p>
				<p>A hirlapok másnap dicsérettel áradoztak. Kettőnek fizettem, de csak kettőnek;
                    persze az ő tudtán kívül. Azonban, hogy ingyen is szólt a dícséret, kedvező jel
                    volt. Énnekem még a cilinderem is örömsugarakat árasztott.</p>
				<p>Diegó közömbösen olvasta.</p>
				<p>- Hiába, nem tudok örülni.</p>
				<p>Azon éjjel én elutaztam Genfbe, hogy az ottani föllépésre készíttessek plakátokat
                    és reklámokat. S egyúttal néhány reklámsort küldöttem postautalványon a
                    Figarónak. Dürant kértem meg, hogy tegye postára. A francia elolvasta a
                    szelvényt és nevetett:</p>
				<p>- Ön ügyes imprezárió!</p>
				<p>Hát mentem Genfbe. Termet béreltem. A művész arcképét kirakatokba osztottam.</p>
				<p>Harmadnapra tértem vissza.</p>
				<p>A vasuton nem csekély meglepődésemre kedvezőtlen hireket olvastam a
                    művészemről.</p>
				<p>A második játék még tetszett. A lap azt írta, hogy a közönség a hátralévő napokra
                    elkapkodta a jegyeket. De már a harmadik játékról nem írt a lap kedvezően.</p>
				<p>“A művész úgylátszik, nem nagy programmal indult a világba, - írta a kritika, -
                    bármily csodálva hallgatjuk is, az ismétlések arra vallanak, hogy a művésznek
                    csupán négy-öt számra terjed a művészete. Tekintve azt, hogy a közönség
                    estéről-estére ugyanaz, illő lett volna erről értesíteni.”</p>
				<p>No ez keserü korty!</p>
				<p>Kedvetlenül szálltam le a vonatról. Az első szavam a művészem tudakolása volt.
                    Azt mondták, hogy a kaszinóban van.</p>
				<p>Ott áll a játszók mögött a rulet-asztalnál. De nem játszott, csak nézte. Nézte
                    komolyan, hidegen.</p>
				<p>Ahogy a vállát megérintettem, az arca földerült.</p>
				<p>- Mennyi pénz! Barátom mennyi pénz! - mondotta zsebére ütve. Csaknem hatezer
                    frank a bevételünk! Az összes jegyek elkeltek! Jöjjön, osztozzunk.</p>
				<p>És félrevont egy üres asztalhoz. Elővonta tárcáját:</p>
				<p>- Vagyon ez barátom máris, amit eddig szereztünk!</p>
				<p>- Olvasta amit a lapok írtak?</p>
				<p>- Nem én.</p>
				<p>- Kedvezőtlenül írnak.</p>
				<p>- Kedvezőtlenül? Bánja a gömöri szösz!</p>
				<p>- Azt írják, hogy ön csak négy-ötféle zeneművet játszik, hogy nem tud többet.</p>
				<p>Arcán megvető mozdulat futott át. Szétolvasta a bankókat, s hozzászámlálta az én
                    csomómhoz a tartozását is. Aztán visszatért a sergőhöz.</p>
				<p>- Csak nem játszik tán? - kérdeztem aggódva.</p>
				<p>- Nem, - felelte, - csak nézem.</p>
				<p>Otthagytam. Siettem Düránhoz, hogy megtudjam, mi történt?</p>
				<p>- Semmi különös. Csak egypár zenész jött át a szomszéd városokból. Azok
                    fumigálták talán a hirlapírók előtt a Diegó úr művészetét.</p>
				<p>- És a közönség hogy viselkedett?</p>
				<p>- Csakúgy mint az első napon. Ámbátor valamivel tartózkodóbb volt.</p>
				<p>- És Diegó úr nem volt izgatott?</p>
				<p>- Nem az. Épp oly nyugodtan játszott, mint mindig.</p>
				<p>- Tehát ön azt véli, hogy a lapokat ellenséges fúvások fordítják ellenünk?</p>
				<p>- Bizonyos. A holnapi játékra Párisból is jönnek. Az első jelentések képzelheti
                    mennyire felizgatták a hegedüművészeket.</p>
				<p>Rohantam vissza a játékterembe.</p>
				<p>Diódyt ugyanott találtam, ahol hagytam. Egy játékosnak a háta mögött ült és annak
                    beszélt:</p>
				<p>- Okos elvonulás! Ha most abba nem hagyja, mingyárt elviszi az ördög!</p>
				<p>A játékos előtt nagy csomó bankó hevert. Ezresekbe játszott. Idegesen mordult
                    Diódyra:</p>
				<p>- Ne izgasson kérem. Tudom én mit csinálok.</p>
				<p>S két ezrest vetett a feketére. A két ezres elveszett.</p>
				<p>- Látja! - szólt nevetve Diódy. Most megfordult a szerencséje!</p>
				<p>S hogy engem megpillantott, intett, hogy siessek.</p>
				<p>- Tegyen az ellenkezőre, amit ez az úr rak. A vörösre tegyen.</p>
				<p>Intettem, hogy nem játszom.</p>
				<p>Megfogtam a karját és félrevontam.</p>
				<p>- Nagy ujságot mondok, - szóltam komolyan. Ellenségeink támadtak.</p>
				<p>- Ellenségeink? Meglássa, hogy ez a bolond mind elveszti a pénzét!...</p>
				<p>S hogy én tovább akartam magyarázni, kedvetlenül rázta a fejét:</p>
				<p>- Nem törődöm velök. Kérem ne zavarjon!</p>
				<p>S rászólt egy kisasszonyra:</p>
				<p>- Az ellenkező színre, kisasszony. A vörösre...</p>
				<p>- De kérem, - mondottam, - ez nagyon fontos! Hagyja kérem egy pillanatra az
                    asztalt, hiszen úgyse játszik.</p>
				<p>Mintha nem is hallotta volna a szavamat. A tekintete remegő érdeklődéssel kisérte
                    a szerencse-golyó lassulását, s hogy a golyó vörösen állt meg, diadalmasan
                    nézett rám.</p>
				<p>- Lássa! Megmondtam!</p>
				<p>- De kérem a mi ügyünk...</p>
				<p>Megfogta a kabátom gombját és élénken magyarázott:</p>
				<p>- Mikor valakit szemmel-láthatólag üldöz a szerencse, csak az ellenkező színt
                    kell rakni. Itt kezdődik az én szisztémám!</p>
				<p>Láttam, hogy nem lehet vele beszélni. Visszatértem Düránhoz, hogy vele
                    tanácskozzak: mi módon lökhetjük ki azt a sárga kutyát, aki ellenünk ugat?</p>
				<p>Évek multán tudtam meg, hogy a sárga kutya maga Dürán volt. De akkor még csak nem
                    is sejtettem.</p>
				<p>A ravasz kópé a legjobb barátomnak mutatkozott. A kérdésemre, még csak a szeme
                    pillája se rezzent meg.</p>
				<p>- Bajos valami, - felelte. Ha egyszer a közönség elfordul, hiába minden
                    cselekvés. Mindössze azt az egyet tehetjük meg, hogy a legközelebbi estén új
                    részeket illesztünk a programmba. Szivesen vállalkozom arra, hogy egy-két számot
                    én is betöltsek.</p>
				<p>Az ajánlatot jónak éreztem. Még azon az estén fogtunk egy olasz baritonistát is.
                    És intézkedtem, hogy reggelre új plakátok jelenjenek meg.</p>
				<p>Mikor visszatértem a szállóba, tizenegy felé járt az idő. Ahogy a szobám kulcsát
                    leakasztják, látom, hogy a Diódy kulcsa még ott lóg.</p>
				<p>Hol lehet?</p>
				<p>Eszembe jutott, hogy a kaszinóban hagytam. Teremtő Isten! Az az ember ott
                    bizonyosan játékba merült. Hogyan fog holnap hegedülni? Hiszen a játék láza
                    betegítőbb a maláriánál!</p>
				<p>Rohantam a kaszinóba. Diódy a játékosok mögött állott és a noteszába
                    jegyzett.</p>
				<p>- Játszik? - kérdeztem aggódva.</p>
				<p>- Dehogy is, - felelte mosolyogva. Csak nézem, hogy amire tennék kijön-e?</p>
				<p>- És kijön?</p>
				<p>- Eddig nyertem volna egy arannyal negyvenezer frankot.</p>
				<p>- Tyüh, teringettét! Hát miért nem tette meg?</p>
				<p>- Nem azért vagyok itt, - felelte nyugodtan.</p>
				<p>- Nem azért? Hát miért?</p>
				<p>- Próbálom magamat.</p>
				<p>S hogy erre értetlenül néztem reá, folytatta:</p>
				<p>- Ez a zöld asztal úgy vonz, mint az örvény.</p>
				<p>- Engem nem vonz.</p>
				<p>- Csupa titok, csupa rejtelem.</p>
				<p>És újra az asztalhoz fordult.</p>
				<p>- Tessék, - mondotta meglepetten, - a bank nyert.</p>
				<p>*</p>
				<p>Délben Diódy nem jelent meg az asztalnál. Csak akkor gondoltam arra, hogy az első
                    fellépése óta mintha megváltozott volna az az ember. Hidegebb, hallgatóbb.
                    Semmit sem kérdez. Röviden felelget. Ez az ember haragszik rám valamiért!</p>
				<p>Végig gondoltam együtt-működésünk minden mozzanatát. Mivel bántottam meg? Nem
                    tudtam eltalálni.</p>
				<p>No megkérdezem tőle, mihelyt találkozunk. Nincs olyan gyürődés, amit ki ne
                    lehetne vasalni!</p>
				<p>Diódy azonban nem jött.</p>
				<p>Ugyan nincs-e a játékteremben?</p>
				<p>Ott volt, de a trántekarán asztalnál, ahol az emberek nagyban játszanak.</p>
				<p>Megrémültem. Ha ez az ember belevegyül a játékba!...</p>
				<p>- Uram, - mondottam a szünetben, - nem ebédel ma?</p>
				<p>- Most reggeliztem. Majd csak este felé.</p>
				<p>És tovább jegyezgetett.</p>
				<p>Délután megérkeztek a párisi lapok. A Figaróban a nevünket pillantom meg. És
                    olvasom a következőket:</p>
				<p>“Nizzában és Monte-Karlon egy amerikai új hegedüművész hangversenyez, Diegó
                    Dionis úr. A közönség érdeklődéssel hallgatja, noha a játéka nem mozog
                    magasabban, mint egy jó zeneiskolai növendéké. Az igaz, hogy azt a csekélységet
                    amit tud, oly bravuros vonó-kezeléssel tálalja fel, hogy a laikus közönséget
                    megbűvöli vele. Azonban az értő zenészek szerint nincs nagyobb jelentősége,
                    mint annak idején a zongora-művészetben volt Thalbergnek”.</p>
				<p>Hüledezve olvasom ezt a kegyetlen közleményt, s rohanok vele Düránhoz.</p>
				<p>- Mondja kérem ki volt az a Thalberg?</p>
				<p>- Thalberg? Az egy jeles zongoraművész volt, aki nem tudott semmit. Mért
                    kérdi?</p>
				<p>- Dehát hogy lehetett jeles zongoraművész, ha nem tudott semmitse?</p>
				<p>- Azt nehéz megmagyarázni. A nők rajongtak érte, de a zenészek mingyárt látták,
                    hogy tartalmatlan ember.</p>
				<p>- Nem értem önt.</p>
				<p>- Ő ügyesen zongorázott, és kitalálta a középjátékot.</p>
				<p>- Mi a csuda az a középjáték?</p>
				<p>- Hogy fölvett valami dallamot, és azt más közbealkalmazott dallamokkal kisérte.
                    Uj valami volt a zongorázás terén, tehát hatott. Mihelyt azonban látták, hogy ez
                    az összes tudománya, csakhamar elvesztette a jelentőségét. Orfeumi művész
                    volt.</p>
				<p>Ettől a magyarázattól szinte megfáztam. A Figarót mindenütt olvassák. Bárhol
                    megjelenünk, a jelszó ki van adva: A hegedű Thalbergje. A velőtlen szajkók
                    mindenütt ezt fogják ismételni.</p>
				<p>Olyan érzelmekkel vártam az estét, mint amilyennel a gazda megy jégverés után a
                    vetésének a megtekintésére.</p>
				<p>Düránt megkértem, hogy ne szóljon Diegó úrnak egy szót se a Figaróról. Az igaz,
                    hogy nem is volt rá alkalom: Diegó még hét órakor is ott ült a
                    játékasztalnál.</p>
				<p>De már akkor bementem érte.</p>
				<p>Ott állt a játékosok mögött. Az arca ki volt pirulva. A kártyát épen keverték.
                    Intett, hogy lássam.</p>
				<p>- Itt is nyertem volna, - susogta a jegyzeteit mutatva. Szerencsém lett volna ma
                    is. Eddig tizezer és négyszáz frank...</p>
				<p>- Uram, - mondottam, - egy óra mulva kezdődik a hangverseny. Ön nem ebédelt még,
                    és át is kell öltözködnie.</p>
				<p>- Jó. De most gondolatban száz aranyat teszek. Várjon!</p>
				<p>A kártya csosszant. A száz arany elveszett.</p>
				<p>- Ugyan kérem, - szólt rám ingerülten, - távozzék innen. Valahányszor ön
                    megjelenik, mindig ellenem fordul a szerencse!</p>
				<p>- Dehiszen ön nem vesztett semmit se.</p>
				<p>- De veszthettem volna. Száz arany kishiján ezer forint.</p>
				<p>Ekkor láttam, hogy éppoly izgatott, mint az asztalnál ülők.</p>
				<p>Belelapozott a jegyzőkönyvébe, amely épp oly érthetetlen jelekkel volt tele, mint
                    a kótái. Kereste a következhető kártya-fordulatokat.</p>
				<p>De én is csökönyös ember vagyok, s elvégre az én játékom nem itt folyik. Ha ez az
                    ember éhesen idegesen rohan innen a hangverseny terembe, nem fog tudni
                    hegedülni.</p>
				<p>- Uram, - feleltem komolyan, - a másik teremben a tisztességünk van kockán.</p>
				<p>Haragos szemmel meredt reám, aztán zsebre vágta a noteszát. Megindult a ruhatár
                    felé.</p>
				<p>- Ne bosszankodjon reám, - mentegetődztem, - de lássa itt vetjük meg a hírnevünk
                    alapját. Ellenségünk már is van. Ha ön fáradtan lép föl, megcsappan a
                    dicsőségünk.</p>
				<p>- Nem haragszom, - felelte enyhült hangon. Helyes az ön magaviselete.</p>
				<p>- De én egyáltalán nem értem önt, minek érdeklődik a játék iránt, ha nem
                    játszik?</p>
				<p>- Nagy rejtelem ez kérem, - felelte könnyü sohajtással. A szerencsét nőnek
                    ábrázolják, de inkább egy zöld sfinksz lehetne a képe. Aki annak a titkát meg
                    tudná oldani, nagyobb ember lenne Napoleonnál is.</p>
				<p>És elgondolkodva bólogatott.</p>
				<p>Betértünk az étterembe. Ott valami hideg húst rendelt és egy pohár vörös bort
                    melléje.</p>
				<p>Ekkor robogott hozzánk az énekes hölgy.</p>
				<p>- No mit szól arra a gonosz Figaróra? -</p>
				<p>Az értetlenül nézett reá.</p>
				<p>- Talán nem is olvasta? Az van a Figaróban, hogy ön iskolai gyakorlatokat
                    játszik, hogy ön egy hegedü-Thalberg. A közönség kézről-kézre adja az ujságot.
                    Ez nem jó kérem. Kérem ha a közönséget így szuggerálják...</p>
				<p>Diódy nem felelt semmit. Nyugodtan evett, ivott. Még csak azt se kérdezte, hogy
                    hol az a Figaró?</p>
				<p>Én csak ott sápadoztam mellette.</p>
				<p>Végre nem állhattam megjegyzés nélkül:</p>
				<p>- Csodálatos az ön hidegvére, uram!</p>
				<p>Elmosolyodott:</p>
				<p>- Ki nekem az a Figaró? Bánom is én, hogy a Figaró mit gondol felőlem!</p>
				<p>Magához intette a pincért és fizetett. Én csak hüledezve néztem rá: Annyira
                    ostoba-e ez az ember, hogy nem tudja, mit használhat és mit árthat a hirlap
                    kiáltása?</p>
				<p>Valóban sok olyan ember jár a föld szinén, aki ügyesen viseli a Midász király
                    sapkáját. De őróla éppen nem hittem volna.</p>
				<p>Siettünk a hotelunkba, hogy időnk legyen átöltözködni.</p>
				<p>Diódy az úton vigasztalóan szólott:</p>
				<p>- Ne legyen olyan kocsonya-szivü kedves fiatal barátom. A hírlapok sokszor
                    bearanyoznak sok ludat és gúnárt. És rákiáltják hogy aranytollu fácán! De mit
                    használ az? A közönséget nem lehet megcsalni.</p>
				<p>Nyolc és fél órakor a versenyteremben voltunk.</p>
				<p>Előbontotta a hegedüjét és szeretettel törülgette.</p>
				<p>Egy Párisból érkezett hegedüs, aki a harmadik estén ismerkedett meg vele,
                    érdeklődéssel nézte a hegedüt:</p>
				<p>- Régi szer, - mondotta. Ugyan kitől való?</p>
				<p>- Én bizony nem tudom, - felelte Diódy. Családi ereklye.</p>
				<p>A francia belenézett az s alakú nyiláson, aztán belefújt és megint
                    belenézett.</p>
				<p>- Stradiváriusz, - felelte, - valódi Stradiváriusz! Megér huszezer frankot
                    testvérek között is.</p>
				<p>Diódy elbámult:</p>
				<p>- Huszezer frankot? Ugyan ne tréfáljon.</p>
				<p>- Annyira nem tréfálok, hogy bármely pillanatban megadom érte magam is.</p>
				<p>A teremből taps hangzott be. Az énekes kisasszonyunk végezett.</p>
				<p>- Mit játszik? - kérdeztem Diódytól.</p>
				<p>- Talán magyar dalokat. Próbáljuk meg egyszer.</p>
				<p>Ráhagytam. Még örültem is neki. Ez csak új valami lesz ennek a finnyás
                    közönségnek!</p>
				<p>A baritonista hamar végzett. Bőgött mint a bivaly. A közönség tapsaira földig
                    hajlongott. Aztán fogta a cilinderét és elment. Nem érdekelte a hangverseny
                    többi része.</p>
				<p>Diódy következett. Szorongó mellel figyeltem, hogyan fogadják! Hát bizony gyönge
                    taps fogadta, feltünően gyöngébb, mint amilyen az első volt.</p>
				<p>Ez már a Figaró hatása! - gondoltam borzongva.</p>
				<p>A hegedü megzendült. A Cserebogár-dalt kezdte mély hangon, szélesen, mintha
                    bársony torokból ömlene a hang. Engem egyszerre a felhők fölé emelt vele. A
                    szememet könny nedvesítette meg. Soha nem gondoltam volna, hogy ez a dal zenei
                    kincs!</p>
				<p>Aztán áttért más régi dalokra. Repült a daru magasan. Fábián Pesta is kiállott
                    tizenkét zsandárnak. Gyászolt Máté-Szalka, és szépen legelt a báróné gulyája.
                    Cifrák nélkül, mély zengedezéssel folytak a dallamok a gé-húrból. A hegedüjének
                    tüdeje volt. Lélegzett és ez a meleg lélegzet érzett minden dalában.</p>
				<p>Ha most a pesti Vigadóban volnánk!</p>
				<p>Vártam, hogy át fog csapni víg dalokra. De neki az a bolond természete volt, hogy
                    csak az első percekben játszott másoknak, aztán elfelejtette a világot. Akkor is
                    egymás hátán tolult eléje a sok szép régi magyar dal, és ő alig végezte az
                    egyiket, már a másik volt a vonójában.</p>
				<p>Eljátszott talán harminc dalt is, s végül hirtelen egy rántással befejezte.</p>
				<p>A közönség is úgylátszik érezte, hogy nem kapott teljes befejezést. A taps csak
                    akkor kezdett csattogni, mikor már a művész megfordult, és nem volt hosszantartó
                    taps, sőt nagyon is hamar elhallgató.</p>
				<p>Rajtam mintha hideg vizet öntöttek volna végig.</p>
				<p>- Valami baj van? - kérdeztem Diódyt aggódva, mikor a művész-szobába
                    belépett.</p>
				<p>- Semmi, - felelte.</p>
				<p>- De ön oly hirtelen végzett.</p>
				<p>- Megelégeltem. Ma nincs kedvem játszani.</p>
				<p>- Ez nem jó, - mondottam. Mit cselekedjünk? A publikumot hazaküldeni nem
                    lehet.</p>
				<p>Szivarra gyujtott és mélázva nézett maga elé.</p>
				<p>- Én aggódva gondoltam a hátralevő két részre. Ha már az elsőt így fogadja a
                    publikum, hogyan fogadja a többit?</p>
				<p>- Talán valami vidámabbat játszana, - mondottam. Hiszen ez olyan volt, mint
                    valami rekviem!</p>
				<p>Olyan pillantást vetett rám, mint a ketrecbe zárt párduc.</p>
				<p>- Kedves barátom, - szólalt meg aztán érdesen, - az ilyen megjegyzésektől
                    tartózkodjék.</p>
				<p>- Bocsánatot kérek, de...</p>
				<p>A teremből behallatszott Dürán ur zongora brummogása. Kifüleltem. A közönség
                    nyugodtan hallgatott.</p>
				<p>- Bocsánatot kérek, - folytattam, - de a közönség kedvére is kell játszani.
                    Elvégre értem én, ha nem mondja is, hogy a művész nem iparos, dehiszen önnek
                    annyira nagy a gyakorlata, mint a szinésznek, aki bármely pillanatban tud sírni
                    vagy nevetni. Én csak azt mondom, hogy ön az imént sirt, próbáljon most
                    nevetni.</p>
				<p>Mogorva arccal szivta a szivarját. Kétségtelen, hogy bántotta a közönség
                    hidegsége.</p>
				<p>S ültünk egymás mellett szótlanul, mint az egymásra unt házastársak szoktak.</p>
				<p>Én azon tünődtem, hogy mi lelte ezt az embert? Hiszen otthon, mikor a falaknak
                    játszott, több kedvvel játszott.</p>
				<p>De nem mertem vele beszélni.</p>
				<p>Dürán úr végakkordokat dörgetett. Taps csörgött utána hosszan melegen. A homlokát
                    törülgetve lépett be, és sugárzott a boldogságtól.</p>
				<p>- Gratulálok, - mondottam, - szivemből gratulálok.</p>
				<p>Öt percnyi szünet következett. A zsebórámon néztem. Aztán intettem Diódynak.</p>
				<p>Letette a szivarját és nyugodtan lépett elő.</p>
				<p>A hegedűjén a Tolnai lakodalmas zenéje hangzott fel. Az alsó húrokon remekül
                    kontrázott hozzá.</p>
				<p>Én örömömben a bokámat is összevertem.</p>
				<p>Düran fülelt és az orrát fintorgatta.</p>
				<p>- Nem tetszik? - kérdeztem megütődve.</p>
				<p>- Cigányt utánoz, - felelte kitérően. Nekem tetszik.</p>
				<p>Azzal kifordult, hogy elvegyüljön a közönség közé.</p>
				<p>A megjegyzésére megszeppentem. Farkas Miska akkoriban járta Európát. Más cigányok
                    is ki-kirándultak külföldre. Ha ennek a franciának nem tetszik, tetszik-e a
                    többinek?</p>
				<p>Az aggodalmam azonban ismét gyönyörködésbe olvadt által. Nem hallottam még
                    Diódytól népdalokat. Ahogy az ő hegedűjén ment Balogh Fáni a kútra, s nem talált
                    a gyalogútra, az egy aranynyá változott dal nekem! Szerettem volna kirohanni a
                    pódiumra, s odakiáltani a közönségnek: Úgy-e, hogy nagy művész!</p>
				<p>De egyre tüzesebb dalok következtek: verbungosok, csárdások, szoknya-csavarintó
                    dalforgók. Nincs az a cigányprímás, aki rögtön a lábához nem tette volna a
                    hegedűt.</p>
				<p>Düran visszatért és az ajtófélfához támaszkodott.</p>
				<p>- Érdekes, - mondotta, - nagyon érdekes. De én hallottam már ilyet. Bizonyára jól
                    cselekszik Diegó úr, ha olyasmit játszik ami új.</p>
				<p>Abban a pillanatban kezdett véget cifrázni Diódy. Éppúgy cifrázott, mint a
                    cigányok. Aztán két rántás. S a zene elhallgat.</p>
				<p>Valaki összeüti kétszer a tenyerét. Semmi visszhang. Csend. Mintha a közönséget
                    elnyelte volna a föld.</p>
				<p>Lélekzetem is eláll a figyelésben, hogy talán csak késett a taps... De semmi...
                    fagyos semmi...</p>
				<p>Düran rám mereszti a szemét és halkan füttyent:</p>
				<p>- Fűű! Ez bukás.</p>
				<p>Én csaknem elájulok.</p>
				<p>Diódy sápadtan lép a szobába. Ránk néz és leül.</p>
				<p>Bennem még tán a szívdobogás is elakadt. Figyeltem, vártam, hogy talán valaki
                    elkezdi a tapsot; talán valaki rászól a közönségre:</p>
				<p>- Uraim, ez igazságtalanság! gonoszság!</p>
				<p>De csak a szokott csevegés utálatos moraja hallatszott.</p>
				<p>Végre meglöktem Düránt:</p>
				<p>- Menjen az istenért, játszék valamit szólót, csak mentül hosszabbat.</p>
				<p>Attól tartottam, hogy a közönség közé ellenséges muzsikusok vegyülnek, és arra
                    izgatják, hogy hagyja el a termet.</p>
				<p>A kivülről hangzó taps jelzi, hogy Dürán a pódiumra érkezett. Csakhamar hallom is
                    plink-plank... Béthóven valamelyik szonátája.</p>
				<p>Szinte betegen rogytam le egy székre. Vártam, hogy Diódy megszólal. Jólesett
                    volna abban a percben, ha egyet káromkodik.</p>
				<p>De ő csak ült megmárványosodott arccal, komoran.</p>
				<p>- Ez kell a közönségnek, - fakadtam ki végre, - széna! szalma! békavérü
                    szonáta!</p>
				<p>Nem felelt. Új szivart vett elő, s gépies mozdulattal meggyujtotta.</p>
				<p>- A közönség, ime itt a közönség! - folytattam keserü szájjal, - ime ilyen a
                    közönség! Egy rongy hirlapi megjegyzés megváltoztatja az agyavelejét. Mivel a
                    hírlap azt mondta, hogy ön értéktelen, nem mer tapsolni még akkor se, ha a szive
                    fölmelegszik.</p>
				<p>Diódy úgy ült mint a Munkácsy elitéltje a siralomházban.</p>
				<p>- Lássa, - folytattam, - ime itt az igazságos közönség amelyre ön
                    hivatkozott!</p>
				<p>Diódy megvetően legyintett a levegőbe:</p>
				<p>- A közönség egy ezerfejü szamár!</p>
				<p>- No hálistennek, csakhogy egyszer már egy a véleményünk! Nem kellett volna
                    magyar dalokat játszania. A cigányoktól hallják az ilyesmit. A versenytermek
                    publikuma tortát vár, s ön debreceni kolbászt tálal eléjök.</p>
				<p>Sápadtan nézett maga elé. A szavaimra nem felelt.</p>
				<p>A bukás most már kétségtelen, - gondoltam. Diódy nem léphet többé ki. Mivel
                    töltsük be a hiányzó számot? Nincs más hátra, csak az, hogy a művészt betegnek
                    jelentsük, s helyette ismét a kisasszony énekeljen.</p>
				<p>Kimentem a kisasszonyért, s megkértem hogy készüljön egy dallal többre, mint
                    amennyi a programra volt irva. Aztán visszatértem a terem forróságától és a
                    gyalázatunktól kábultan. A homlokomat két kézbe szorítottan töprengtem, hogy a
                    genfi hangversenyünket megtartsuk-e? vagy más városba menjünk?</p>
				<p>Ekközben a párizsi zenész is belépett:</p>
				<p>- Kedves Diegó úr, - mondotta vigasztalóan, - a közönség ma kissé kedvetlen. De
                    oda se neki! Én is jártam már így. Rossini megbukott a Szevillai borbélyával.
                    Wagner Lohengrinjét Milanóban megfütyülték. Ne ijedjen meg. Más városban új
                    közönség, új lelkesedés.</p>
				<p>- De hogyan lehet az, - szólaltam meg, - hogy az első estén viharos tapsokkal
                    fogadnak, a negyediken meg ilyen cudar közömbösen. Hiszen hallotta ön, mit
                    produkált Diegó úr! Ha ez az est Pesten van, hát szétdől a hangversenyterem. De
                    itt... Varjaknak retorika!</p>
				<p>A művész a vállát vonogatta:</p>
				<p>- Hja a közönség áprilisi természetű. Egyik órában meleg, a másik órában
                    dermesztő. És önök egy nagy hibát is követtek el.</p>
				<p>- Micsoda hibát?</p>
				<p>- A programon most már negyedik este mindig ez van: Diegó Dionis úr játéka. Mi az
                    a játéka! Semmitmondó szó A közönség szereti a fantáziáját kalauzzal vezettetni.
                    Nézze meg a leghitványabb kóták is micsoda cimekkel jelennek meg: Havasi kürt.
                    A szűz imája. Szerenád. Nászéji zene. Lizet valcer. A kis regruta. O bella
                    Napoli! Vegye ön le a cimcédulákat a mustáros csészéről, sárnak fogják
                    nézni.</p>
				<p>Az énekes kisasszony belépett.</p>
				<p>- Énekeljek? Mit énekeljek? Talán a Fauszt-keringőt?</p>
				<p>Mentegetőzve fordultam Diódyhoz:</p>
				<p>- Azt gondolom, az ön véleménye is az, hogy a program utolsó számát
                    megváltoztassuk.</p>
				<p>- Minek? - hörkent fel Diódy.</p>
				<p>- Hát, hát..., - hebegtem, - ön még tovább is akar játszani?</p>
				<p>- Hogyne, - felelte fagyosan. - A programmon ki van nyomatva, hogy én
                    következem.</p>
				<p>- De.</p>
				<p>- A közönség fizet. A közönség jogosult úgy viselkedni, ahogy akar. Fizettek;
                    elfogadtam; játszom. Menjen ki kérem és jelentse a publikumnak, hogy a
                    következő játék címe: Szent Dávid a holdban.</p>
				<p>Remegő lábbal léptem a pódiumra és még remegőbb ajakkal hirdettem ki a címet:</p>
				<p>A teremben nevetés moraja áradt széjjel.</p>
				<p>- Mit nevetnek? Talán hibásan mondtam? - kérdeztem Düránt.</p>
				<p>Az is mosolygott.</p>
				<p>- Nem, - felelte. Csak olyan szokatlan...</p>
				<p>Aggódva néztem Diódyra, hogy nem remeg-e a keze?</p>
				<p>Nem remegett. Olyan nyugodtan tette le szivarját, mint a vívó teremben a
                    félmeztelenre vetkezett viaskodók szokták. Szeretnek az emberek olykor
                    szinészkedni.</p>
				<p>Fölfogta a hegedüt és kilépett a pódiumra. Könnyedén meghajolt. Hátulról is
                    láttam, hogy az arca sápadt. Engem ájulás környékezett.</p>
				<p>A terem elcsöndesült. Taps nem hangzott. Ez rossz jel volt. Csodáltam Diódyt,
                    hogy a történtek után még hegedülésre vállalkozott, ez már nem is bátorság
                    volt, hanem vakmerőség. Ha én az ő bőrében vagyok, szégyelletemben
                    megszököm.</p>
				<p>Irgalom istene! mi lesz ebből!</p>
				<p>Keresztbe tette a vonót a hegedün s egy különös hang zendült meg a teremben. Nem
                    is egy hang, hanem kettő, három, vagy talán száz is egyszerre. Ha valaki behunyt
                    szemmel ült volna a teremben, azt vélte volna, hogy távoli monoton bogárzengés,
                    aminő nyári estéken hangzik a mezőn.</p>
				<p>Mimódon zengette azt a hangot? soha meg nem birtam volna érteni. Dürán magyarázta
                    később vélekedésképpen, hogy három csaknem egyforma közép á hangot zengetett. A
                    három között levő negyedhangnyi különbség utánozta a természet zenéjét. De
                    mondom, ez csak vélekedés volt.</p>
				<p>Aztán új hangok olvadtak elő: selyemszál finomságu zöngelmek, amelyek mintha esti
                    szellő szárnyán emelkednének fel és bocsátkoznának ismét alá... Szinte
                    észrevétlenül változott halk hárfajátékba a zene... de az is mintha messze a
                    magasból hangzanék... Himnus-szerű zsoltári valami...</p>
				<p>A művész félig behunyt szemmel játszott, mintha csak simogatva érintgetné a
                    vonójával a húrokat, s mintha nem is a hegedü zengene, hanem a hangok a
                    levegőből gyülnének oda...</p>
				<p>A közönségre fordul a nézésem: csupa meredt szem, csupa nyitott ajk, kövült
                    arcok, kriptai csöndesség.</p>
				<p>És szól a tündérzsoltár: lágyan hullámzik a hang, de nem hegedü-hang az, ókori
                    regék eol-hárfa hangja... Most mintha a bűvös hangok közé nádsusogás vegyülne,
                    mint mikor végigsóhajt az őszi szél a nádason és berzengeti a leveleket...,
                    aztán a mélyből rejtelmes halk hangok bugyognak fel... meg elhalva omladoznak
                    vissza... hosszan... altatóan...</p>
				<p>Azt gondoltam befejezi ezzel, de egyszerre hallom, halk vékony üveghangok
                    siramlanak elő... szédítő magaslatokba kerengő tündéri páros hangok, amelyek már
                    a lehetetlenség határaiba emelkednek... Kisérteties hangok... Mintha jégcsapokon
                    vonná végig a vonóját...</p>
				<p>A lélekzet eláll a mellekben. A gyönyörűség szinte hátborzongató hidegség immár.
                    A nők ájulás-szerüen hunyják be a szemüket...</p>
				<p>A művész hegedüjén haldokló halksággal múlik el a zene... A vonót és hegedüt
                    lassan lebocsátja. Könnyedén meghajol és megfordul, ellép alvajáró arccal.</p>
				<p>Másodpercek kellenek, míg a közönség föleszmél. Akkor egyszerre a tapsnak és
                    bravózásnak olyan orkánja tör ki a teremben, aminőt életemben nem hallottam. Az
                    emberek tombolnak; a nők a keztyűjöket ledobva, kigyulladt arccal, könnyes
                    szemmel kiabálnak, tapsolnak:</p>
				<p>- Bravó! Bravó!</p>
				<p>Diódy már bent van a művész-szobában. Hallgatva áll. Arca komor és nyugodt. A
                    hegedüt leteszi az asztalra.</p>
				<p>Én az örömtől a térdemben is reszketve állottam az ajtóban.</p>
				<p>- Ilyet nem hallottam életemben! - mondotta Dürán.</p>
				<p>És gratulálóan nyujtotta a kezét Diódynak.</p>
				<p>Az közömbös arccal fogadta.</p>
				<p>- Hát menjen ki! - üvöltök rá a boldogságtól szinte őrjöngve. Ezt meg kell
                    ismételnie!</p>
				<p>- Persze, - mondotta Dürán is. Csak siessen.</p>
				<p>A teremben tomboltak, ordítottak, tapsoltak, székekkel dörömböztek, viharos
                    türelmetlenséggel követelték az ismétlést.</p>
				<p>- Menjen már! - mondottam szinte fuldokolva.</p>
				<p>Diódy összeszorított ajakkal állott. Komor szemmel nézett maga elé.</p>
				<p>- Menjen már! menjen! - lihegtem, - hiszen a közönség őrjöng!</p>
				<p>- Nem tartozom többel, - morogta Diódy. Amiért megfizettek, eljátszottam.</p>
				<p>S leült.</p>
				<p>- De követelik! Menjen már! Menjen! Hát nem hallja?</p>
				<p>- Követelik? - kérdezte sötéten.</p>
				<p>S komor szemében valami vadállati sárga fény villant el.</p>
				<p>Fölkelt s gépies mozdulattal vette föl a hegedüt.</p>
				<p>Megindult nyugodtan.</p>
				<p>A hegedüt a kezében lógatva tért vissza a pódiumra. Ott megállt és végignézett a
                    bravózó, őrjöngő közönségen. Aztán megfogta a hegedüt a nyakánál és úgy csapta a
                    zongorának a sarkához, hogy ezer darabra recscsent széjjel.</p>
				<p>Azzal megfordult és ellépett.</p>
				<p>*</p>
				<p>Másnap délelőtt kerestem. A rulet-asztalnál ült. Egy halom pénz volt előtte.
                    Játszott.</p>
				<p>- Uram, - mondottam betegen, hol fog ebédelni?</p>
				<p>Idegenül nézett reám, s félvállról felelte:</p>
				<p>- Nincs semmi dolgunk többé együtt. Látta, hogy végeztem.</p>
				<p>Tett egy százfrankost. Elvesztette.</p>
				<p>A játék szünetében hozzám fordult, és farkas-nevetéssel szólott:</p>
				<p>- Egyszer veszt az ember, másszor nyer. Az a fő, hogy megérezze, mikor ül
                    mellette a szerencse.</p>
				<p>- Meglássa, hogy most nyerni fogok!</p>
				<p>S belemarkolt az aranyba, rányomta a vörösre.</p>
				<p>S amint a kezét fölemelte, láttam, hogy a keze reszket.</p>
				<p>- - - - - - - - - - - - - - - - - - - - - - - - - - - - - - - - - - - - - - </p>
				<p>Még aznap szerződtem Düránnal, és vele utaztam tovább.</p>
			</div>
			<div type="chapter">
				<head>
                   A MUTTER
                </head>
				<p>Mutternak mondja a nép azt a négyszögletes forma kis vasat, amelylyel az eke
                    srófjának kiálló végét rászorítják az ekére, nehogy a sróf kiessen.</p>
				<p>*</p>
				<p>Egy alföldi városban laktam akkor, s az orvos azt ajánlotta, hogy naponkint
                    legalább is négy órát vadásszak; vigyek magammal egy jól sült grehem-kenyeret s
                    költsem el morzsánkint, - akkor aztán az egészségem visszatér.</p>
				<p>Az orvos tanácsából csak a négy-órai járkálást fogadtam el. Megindultam kora
                    reggelenkint, s kiballagtam a városból hol keletnek, hol nyugatnak. Két óra
                    hosszat kifele mentem, két óra hosszat befele. Közben pihengettem is, ha szép
                    volt az idő.</p>
				<p>Az egyik napon kissé később indultam el, mint szoktam. Gondoltam, pihenés nélkül
                    térek vissza. Mikor a két óra letelt, meg is fordultam, mint a silbak.</p>
				<p>Az országút néptelen volt. Jobbra, balra érésre sárguló gabona-földek. Az út
                    mellett pipacs és szarkaláb. Az útféli akácfák bágyadt lombokkal állták a nap
                    hevét.</p>
				<p>A város végén, indultamkor egy kis öreg paraszttal találkoztam. A kőhídon ült, s
                    a botjára könyökölve bámult a város felé. Köszönt is. Abból láttam, hogy vagy
                    tanyai ember, vagy falusi. A városi paraszt nem köszön az úrnak.</p>
				<p>Visszatértemkor ugyanazon a helyen találtam az embert. Akkor már én köszöntem
                    neki:</p>
				<p>- Kit vár, bátyám?</p>
				<p>- A fiamat, - felelte a kis öreg, dongólégy búgásához hasonlító hangon - a fiamat
                    várom.</p>
				<p>- Hát jó türelmet!</p>
				<p>Azzal tovább-haladtam.</p>
				<p>Másnap megint ott találom az öreget. Ugyanazon a helyen ült, ugyanúgy támasztotta
                    az állát a botjára; ugyanúgy bámult a város felé.</p>
				<p>- Még mindig a fiát várja?</p>
				<p>- Még mindig.</p>
				<p>- Hát hol a fia?</p>
				<p>- Magam se tudom. Csak azt tudom, hogy bent van, és hogy erre kell neki
                    haza-jönnie.</p>
				<p>- És tegnap óta mindig itt űl kend?</p>
				<p>- Itt.</p>
				<p>- Itt is hált talán?</p>
				<p>- Itt.</p>
				<p>Az ügy különösnek látszott. Egy pillantás az öreg tarisznyájára: a tarisznya
                    lapos.</p>
				<p>- Tán nem is evett kend?</p>
				<p>- Bizony tennap dél óta...</p>
				<p>- Dehát akkor éhes lehet kend. Nézze, itt ez a kenyér. Talán nem olyan jó, mint
                    amilyet maga szokott enni, de ha éhes, ez is elcsúszik.</p>
				<p>Az öreg csodálkozva nézett rám meg a kenyérre. Az arca felderült.</p>
				<p>- Kenyér csak kenyér, - mondotta hálásan.</p>
				<p>S elővonta a bicskáját, és jóétvágygyal nekilátott.</p>
				<p>Én akközben melléje telepedtem, és jámbor irigységgel néztem az étvágyát.</p>
				<p>- Hát mi ügygyel jár a fia, hogy olyan sokáig elmarad?</p>
				<p>Az öreg rápislogott apró szemével a kenyérre, de azért nyugodtan felelte:</p>
				<p>- Törvény erányába van odabe.</p>
				<p>- Talán bizony bemarasztalták?</p>
				<p>- Be.</p>
				<p>- Tegnap?</p>
				<p>- Dehogy.</p>
				<p>- Hát?</p>
				<p>- Félesztendeje.</p>
				<p>No ez kényes kérdés volt. Jobb lett volna nem érintenem. Dehát nem tudtam, hogy
                    fájós helyre tapintok vele.</p>
				<p>Az öreg csöndesen evett. Tüskés szakálu kis aszott ember volt. Vén kis
                    szőrös-hernyó. Minden kicsi volt rajta. Az orra csak mogyorónyi; a szeme
                    varju-szem; a nyaka vékony. Még a szűre is inkább gyermeki szűr, mint emberi.
                    Lehet, hogy még kamasz-korában került reá. Csak a csizmája volt nagy, meg a
                    botja.</p>
				<p>- Van-e több gyermeke is? - kérdeztem idő multán, de csak azért, hogy valamit
                    beszéljek.</p>
				<p>Az öreg készségesen felelt:</p>
				<p>- Van. Hét vagy nyolc... De már én csak úgy számítom, hogy nyolc.</p>
				<p>Emelgette a szemöldökét, s játszott a kinyaklott bicskával.</p>
				<p>- Mer a nyolcadik a lányomé, - mondotta pislogva, - hát az is az enyém. Akié a
                    kutya, azé a kölyke is. Uram bocsá... De azért nincs különbség. Még jobban
                    kapaszkodik az ölembe, mint az enyimek.</p>
				<p>Hosszú hallgatás következett. Az öreg elfogyasztotta a kenyérnek a felét. Másik
                    felét eltette a tarisznyájába.</p>
				<p>- Hát csak ilyen keveset eszik kend?</p>
				<p>- Evésből nem jó a sok. Semmiből se jó a sok.</p>
				<p>- Hát ihol egy szivar, gyujtson rá!</p>
				<p>Pántlikás szivart adtam neki, nagyot. Láttam is az arcán, hogy boldoggá tettem.
                    Áhitattal gyujtotta meg s ügyetlenül fogta. Aztán hogy szivarozgatott, megindult
                    a szava, és beszélt bizalmasan, olykor elhallgatva egy mondat után, megint
                    folytatva, mintha magában beszélne:</p>
				<p>- Mert tetszik tudni úgy vót az, hogy a lányomat szolgálni küldtük. Otthon nem
                    akart, restelte, hát elment Budapestre.</p>
				<p>Akadt is ottan fájin helye. Mingyár az első vasárnap megírta, hogy hétköznap is
                    pecsenyével él. Vizet se kell hordania, mert a kút vize csövön szolgál be a
                    konyhába. Lámpás meg olyan van, hogy csak meg kell csavarni itt vagy ott egy
                    gombot, oszt rögvest kivillan a láng. Sok mindenféle csudát összeírt.</p>
				<p>A harmadik hónapba olyan levelet küldött, hogy a póstás tíz grajcár ráfizetést
                    kért. Mer aszongya nehéz a levél, nem elégséges rá egy billog. Ha nem fizetünk
                    aszongya, visszamegy a levél.</p>
				<p>- No mondok, hát csak küldje is vissza, hogy ragasszon rá a Barcsa még egy
                    billogot.</p>
				<p>De az annyukom meg a fiam nem eresztette vissza a levelet.</p>
				<p>Hát egy bádog-kép volt a levélbe. Pogyográfnya. Ki vót ábrázolva rajta a lányom
                    takarosan, ahogy ott áll egy virágos-kosár mellett egy vékony-lábu fiatal
                    úrral.</p>
				<p>Olvassa a fiam a levelet, hát az van benne, hogy megösmerkedett egy
                    borbélylegénynyel; oszt hogy a borbélylegény engödelmet kért, hogy vasárnap
                    délután elkisérhesse a városi ligetbe. Selyöm embör. A Garibaldi szinházba is
                    vótak együtt. A borbély-legény fizette a kőltségöt.</p>
				<p>- No, mondok ez nem kezdődik rosszúl.</p>
				<p>Az annyuk is aszongya:</p>
				<p>- Úgylátszik a lányunk mögtalálta Pestön a szöröncséjét. Borbélyné ténsasszony
                    lösz a lányunkbul.</p>
				<p>A képet mindenki megnézte a falunkba, még a bíróné is. A fiam hordozta ide-oda.
                    Büszkélkedett vele, hogy milyen úri legény lesz a sógora.</p>
				<p>A Barcsa csakugyan osztán csakhamar azt írta, hogy a borbély-legény jószándékkal
                    van erányába, csak azt várja, hogy kívül kerüljön a katona-soron.</p>
				<p>- No mondok, csakugyan selyöm-embör.</p>
				<p>Egyszer aztán elmarad a Barcsa levele.</p>
				<p>Nem ír egy hónapig, kettőig. Telik-mulik az idő. De még félesztendő is
                    elmúlik.</p>
				<p>Mondok a fiamnak: Irjál már neki, hogy él-e, vagy hal? vagy hogy férjhez is ment
                    már?</p>
				<p>Hát el is ment a fiam szombaton a zsidóho papirosért, az ispán urho meg tentáért.
                    Oszt egész vasárnap egyebet se tett, csak a levelet karmolta.</p>
				<p>Megírta, hogy aszongya: Hallod-e, talán már mög is felejtköztél rólunk? Vagy hogy
                    beteg vólnál? (Isten őrizzen!) De még ha beteg vagy is, annyira nem
                    fogyatkozhatott meg az erőd, hogy a pennát fel ne bírnád, vagy hogy másvalakivel
                    nem irathatnál. Azt is gondoljuk, hogy talán férjhez mentél, oszt most már nem
                    is pillantasz magad mögé. Pedighát te tudhatod legjobban, hogy paraszt aratja a
                    kenyeret az úrnak is. Édösanyád szöme napestig rúlad könyvezik, te meg annyit
                    se írsz, hogy “bakfitty”.</p>
				<p>No így odaaprított neki. De sűrűbben eresztötte, mint ahogy elmondtam, csakhogy
                    mán nem tudom úgy elmondani. A pap se pergyikál nyomósabban.</p>
				<p>Hát erre osztán felelt is a lányom. Azt írta, hogy aszongya: Verje mög az Isten
                    azt a borbélylegényt!</p>
				<p>- No, mondok a fiamnak, ne is olvasd tovább: mán neköm ölég.</p>
				<p>- De aszongya az anyjuk, csak olvasd. Mégis csak a mi lányunk, akármi történt is
                    vele.</p>
				<p>A fiam oszt tovább olvasta, hogy aszongya a Barcsa:</p>
				<p>- Mert a borbély-legény olyan csúfságba ejtött engöm, hogy még a szógálatot is
                    oda köllött hagynom. Azért is nem írtam, mert a toll mindig kihullott a
                    kezembül, valahányszor a nagy szégyönt megírni próbáltam. De ha mán fartatnak,
                    mögírom...</p>
				<p>No éngöm is elöntött a keserűség. Ne lássam többet azt a lányt, mondok, ne is
                    halljak rúla!</p>
				<p>- De, aszongya az annyuk, ne vétközzön kend a szájával!</p>
				<p>- Mondok, ha jól nevelted vóna, a böcsületöt nem engedte vóna.</p>
				<p>Aszongya az annyuk:</p>
				<p>- Nem a leány a hibás, hanem a borbély, ötte vóna meg a farkas!</p>
				<p>A levélnek az utólján osztán av vót, hogy a borbély ide költözött ebbe a
                    városba.</p>
				<p>- No aszongya a fiam, beszélők én avval a szappangavallérral!</p>
				<p>Avval csak kapkodja a szűrit, panyor-nád pálcáját.</p>
				<p>De mondok:</p>
				<p>- Lassúdj, csöndesödj, hátha még ögyenösre igazíthatjuk a görbét! Mert lám azt
                    írta a Barcsa, hogy nem házasodhatik a borbély ameddig kívül nem kerűl a
                    katonasoron. Háthogyha később jóra fordítja amit vétett?</p>
				<p>Az annyukom is ebbe reménykedett. Hogy aszongya, más fiatalok is vótak már a
                    világon, akik szüret előtt szedtek. Beszéljetek vele inkább símán. Tapintsátok
                    ki a szándékát. Meglássátok, hogy... szóbul ért az embör.</p>
				<p>Így csillapított-csöndesített bennünket naphosszat. Végtére is mondok, jól beszél
                    az asszony: maga bírája nem löhet senkise. Ha a borbély jószándékú ember, csak
                    elvadítanánk magunktól; hapedig nem jószándékú, ott a törvény, arravaló, hogy a
                    hamisságot megrégulázza.</p>
				<p>Hát a következő vasárnapon bejöttünk ide a városba. A borbély-műhely be vót mán
                    zárva, de a szállását megmondták. Oda is elmentünk.</p>
				<p>A borbélysegéd éppeg akkor fordult ki a kapun. Rögvest megösmertük a kép
                    szörint.</p>
				<p>A fiam mingyár elibe is kantarodik oszt mögszólítja:</p>
				<p>- Tisztőtt úr, aszongya, mögálljunk egy szóra!</p>
				<p>A borbély mögmerevödik.</p>
				<p>- Én a Barcsának a bátyja vagyok, - mondja tovább a fiam, - ez meg itt az
                    apánk.</p>
				<p>- Mit akarnak? - aszongya a borbély.</p>
				<p>- Azt akarjuk aszongya a fiam, hogy beszéljük mög a szégyönt.</p>
				<p>- Micsoda szégyönt? - hebögi a borbély.</p>
				<p>- Tudja azt maga, - feleli a fiam.</p>
				<p>- No aszongya a borbély, neköm semmi beszélni valóm nincs magukkal!</p>
				<p>Avval el akar farkalni.</p>
				<p>De a fiam se vót röst: utána pattant; oszt mérgibe-haragjába beszakította a
                    fejit.</p>
				<p>Hát lám milyen a törvény: a fiamat letartották, bezárták. A borbélynak meg nem
                    lett semmi bántódása.</p>
				<p>...Az öreg búsan rázta a fejét, s rám nézett, hogy mit mondok?</p>
				<p>- Hát biz ez szomorú história, - mondottam. De látja, azt tartja a törvény, hogy
                    nem lehet minden szoknya mellé rendőrt állítani.</p>
				<p>- Igaz...</p>
				<p>- Vigyázzon magára minden leány.</p>
				<p>- Igaz, szent igaz. De aki kárt cselekszik, nem megfizettetik-e?</p>
				<p>- Hát nem ítélték meg a tartás-díjat?</p>
				<p>Az öreg legyintett:</p>
				<p>- Szó se vót arrúl. Mer a borbély mihent kiszállt a kórházbul, fölszedte a
                    sátor-fáját: csak elmúlt innen ebbül a városból. Most aztán otthon a lány is, a
                    gyerek is. Fejünkre kélt a nagy szégyen. Oszt még ráadásul a fiamnak a pénzét is
                    elszödték.</p>
				<p>- Micsoda pénzét?</p>
				<p>- Két forint ötvennégy grajcár vót nála, - a heti bére, - mikor betömlöcölték.
                    Hogy bent vótam itéletkor, akkor mondta, hogy elzsebölték tőle.</p>
				<p>- Tolvajok?</p>
				<p>- Nem: a bíróság.</p>
				<p>- Visszaadják azt.</p>
				<p>- A jegyző urunk is azt mondta. Hát azért is jöttem elébe, hogyha maguknál
                    felejtenék, visszafordítom. Mer a pénz, tetszik tudni, könnyen
                    ide-odaragad...</p>
				<p>Az öreg ekkor fölemelte a kezét: a távolba intett.</p>
				<p>- Ahol jön, - mondotta megvidámultan.</p>
				<p>Az út távolában egy kis szűrös alak tünt elő. Egy tizenkilenc éves forma
                    legényke. Az arca színtelen. A hóna alatt kopott nádpálca.</p>
				<p>Hogy űlhetett ilyen kis vézna gyerek verekedésért?</p>
				<p>Közeledett, és csodálkozva nézett. Bizonyosan azon tűnődött, hogy kivel
                    szivarozik az apja ott a hídon?</p>
				<p>Aztán, hogy hozzánk érkezett, szótlanul billentett egyet a kalapján.</p>
				<p>- A pénzed...? - szólalt meg az öreg.</p>
				<p>- Visszakaptam, - felelte nyugodtan a legény.</p>
				<p>Az öreg belenyult a tarisznyába és elővonta a grehem-kenyeret. Átnyujtotta a
                    fiának:</p>
				<p>- Egyél, ha éhes vagy. Ez az úr adta.</p>
				<p>- Éppen most beszéli az öreg, - szólaltam meg, - hogy micsoda ügyed-bajod volt,
                    öcsém. Dehát most már ezen túl vagyunk. Még csak az kell, hogy a borbély
                    lakóhelyét megtudjátok. Köröztetni kell. Csak mondják meg a jegyzőnek. A törvény
                    meg fog itélni legalább is háromszáz forintot.</p>
				<p>Azzal megindúltam velök beszélgetve az úton a városból kifelé.</p>
				<p>A fasor árnyékán haladtunk. Az út néptelen volt. A fák harmattól üdülten
                    terjesztették fölénk a lombjokat.</p>
				<p>A legény csendesen kocogott az apja mellett.</p>
				<p>A szavamra megrázta a pálcát a levegőben:</p>
				<p>- Iszen csak kerüljön mégegyszer a szemem elé, mégegyszer beszakítom a fejét!</p>
				<p>- Nono, - szólt rá csendesen az öreg.</p>
				<p>- Be én! - tüzeskedett a fiú, - ha kétszer akkora is mint én.</p>
				<p>És hozzám fordulva magyarázta:</p>
				<p>- Válláig se érek, mégis ő maradt alól. Ezt a pálcát meg mihent haza-érünk, a
                    szentölt gyertya mellé akasztom. Mert hat hónapot űltem én ezér.</p>
				<p>Ránéztem a pálcára... Vékonyka hámlott spanyolnád volt az.</p>
				<p>- Ezzel szakítottad be a fejét?</p>
				<p>- Evvel.</p>
				<p>- Nem értem, hogyan lehet ezzel...</p>
				<p>A legény nyugodt szempillantással felelte:</p>
				<p>- Egy mutter is vót a végire rácsavarva...</p>
			</div>
			<div type="chapter">
				<head>
                    MELYIK A KETTŐ KÖZÜL?
                </head>
				<p>Az ötvösnél egy régi ezüst-éremre csináltattam fület. Ajándéknak szántam. Egy
                    orvos-mester barátom a nyáron említette, hogy szeretne a zsebórája kalantyújára
                    valami olyan pénz-féle fityegőt, amilyen senkinek sincsen.</p>
				<p>Hát egy olyan ezüst-érmet találtam véletlenül egy piaci régiségkereskedőnél
                    Firenzében. Szép kis érem volt, noha a hátulja megkopott már. De azon ugyis csak
                    a magyarázó irás állott valamikor. Annyira lekopott, hogy csak sömörszerü
                    foltnak látszott rajta a címer is. De annál szebb volt az eleje: derékig
                    ábrázolt Krisztus alak, amint jobbjával az égre mutat, balkezével pedig égő
                    mécset emel.</p>
				<p>Amig csinálták, várakoztam.</p>
				<p>A boltban egy másik várakozó is ült. Egy feketeruhás agg hölgy. A muffjából
                    ürgényi kis pincsi-kutya csehegett reám.</p>
				<p>Megcsodáltam a kutyát, aztán a gazdáját, az agg nőt. Vénasszonynak csak olyan
                    reves anyóka volt az, mint más. Sőt tán éktelenebb is. Orra és álla a vénségtől
                    annyira előrenyúlott, hogy asszonnyá vált papagáj volt inkább, mintsem ember.
                    Sokat láttam már olyanféle anyókát, s bizony nem is tünt volna a szemembe, de
                    valami szembeötlő szomorúság ült elfonnyadt sárga orcáján. Pedig a ruhája arra
                    vallott, hogy jómódu, noha díszítetlen fekete selyemruhát viselt, és semmi arany
                    nem csillogott rajta. Ha nem állt volna a bolt előtt hintó, s rajta livrés inas,
                    akkor is láttam volna, hogy paloták lakója.</p>
				<p>De mi bánata lehet a gazdagnak, aki soha életében nem imádkozta elszoruló szivvel
                    a miatyánknak azt a mondatát, amelyben kenyeret kérünk!? akinek ez a földi
                    élet csupáncsak séta-utazás? akinek a tenyerén soha nem volt hólyag! akinek hűs
                    a nyár, meleg a tél: akinek dolgozik a bányász és a selyembogár. Mi bánata
                    lehet annak?</p>
				<p>Azt gondolnám gyász. De akkor a fátyola gyászi fátyol volna, s a ruhája
                    fénytelen, fekete.</p>
				<p>S mégis az arca olyan volt mint a gyászolóké. Szeme környékén a bú kékes árnyéka.
                    Tekintete maga elé semmibe bámuló.</p>
				<p>A boltban nem volt más, csak egy unatkozó legény, egy fiatal borbélyfigura,
                    akinek szintelen arcán görcsöket vont olykor az elfojtott ásítás.</p>
				<p>Az agg hölgy megnézte a zsebóráját, s fölkelt:</p>
				<p>- Mondja meg kérem a gazdának, - selypegte a bolti legényhez fordulva, - hogy
                    holnap reggelre okvetlenül elkészüljön, mert elutazom.</p>
				<p>Ezt mondva megérintett egy kocka-alakú üvegládát, s eltávozott.</p>
				<p>Tekintetem akaratlanul is a ládikára fordult. Araszos magasságu köszörült
                    üveglapokból volt összeállitva. A lapokat vékonyka ezüstkeret foglalta össze. A
                    fenék ibolyakék bársony. Rajta névjegyalakú ezüstlap. Az ezüstlapon B. M. betü
                    és két évszám: 1824-1847. Legfölül kereszt.</p>
				<p>Mi lehet ez?</p>
				<p>S meg is kérdeztem a legényt. De az se tudta. Mindössze annyit tudott mondani, -
                    egy újabb ásítást szorítva az állkapcsába, - hogy a hölgy két hete rendelte,
                    ibolyaszín bársony helyett fekete selymet óhajt belé. Ők olyan ládát sohase
                    csináltak.</p>
				<p>Hazaérkezett az ötvös is. Azt is kérdeztem, hogy mire szolgál a ládika? Az se
                    tudta. Amikor rendelték, kérdezte ugyan, de a hölgy nem felelt a kérdésére.</p>
				<p>Ott tűnődtünk aztán a gazdával, hogy mégis mire való lehet? Még azt gondoltuk
                    leginkább, hogy valami gótai hamunak való. De Gótában 1847-ben még nem is
                    álmodtak hamvasztásról. Másutt se.</p>
				<p>Ereklyetartó volna?</p>
				<p>Semmiféle szent nem született 1824-ben, és nem halt meg 47-ben.</p>
				<p>Végre is abban egyeztünk meg, hogy az üvegláda valami elhunyt leánynak az
                    arcképeit és egyéb róla megmaradt emléktárgyait fogja tartani.</p>
				<p>Csak azt csodáltuk, hogy zárat nem csináltat a ládikára.</p>
				<p>Ekközben elkészült az én Krisztus-érmem. Hogy a műhelyben ezüsttel is
                    megfuttatták, olyan volt, mintha ma pottyant volna ki a pénzsajtóból.</p>
				<p>Arra gondoltam, hogy elviszem a doktornak magam. S elmentem az orvosi muzeumba,
                    ahol a délutáni órákban pihenni vagy dolgozni szokott. Széles diványa van ott, s
                    nem juthat oda be más, csak egy-két bizalmasa, vagy akit maga, rendelt oda.</p>
				<p>Ott is találtam abban a rettenetes teremben, amelyben a fali képek nyúzott
                    embereket ábrázolnak; a bútorok meg csupa üvegszekrények. Mik vannak abban? el
                    sem mondom. Elég, ha arról írok, hogy imitt-amott a szekrényekben és sarkokban
                    csontvázak állanak. Már amelyik áll. Mert vannak olyanok, amelyek futó
                    mozdulattal dőlnek előre, vagy különféle táncfigurákat mutatnak az élőknek.
                    Egy-egy sor koponya vigyorog a szekrények tetején is, meg a vázak lábánál.
                    Mintha mulatnának azon, hogy a belépő megrémül.</p>
				<p>A doktor egy terebélyes asztalnál ült egy boglya könyv között. Előtte is koponyák
                    és egyéb csontok hevertek. Nagy kopasz feje szinte beleillett abba a
                    környezetbe.</p>
				<p>A terem levegőjében valami avas spiritusz-szag lengedezett.</p>
				<p>- Az ördög vigye el magát! - hallok egy boszankodó hangot.</p>
				<p>Ekkor látom, hogy az egyik ablakfülkében két orvosnövendék ül és mikroszkóppal
                    foglalkozik. Mögöttük egy ijedtképű szolga áll.</p>
				<p>- Mi baj? - kérdi az orvos.</p>
				<p>- Ez a tulok sváb összezavarta a vérpreparációt és most nem tudom, melyik a
                    főhercegé.</p>
				<p>A sváb elvörösödve mentegetődzött:</p>
				<p>- Leesett az üveglap... Nem én vertem le...</p>
				<p>- Menjenek most már haza, - szólt az orvos engem megpillantva. - Majd ha megint
                    folyik a fenséges vér, nyujtsanak be kérvényt az udvari hivatalhoz.</p>
				<p>Az ifjak boszankodva távoztak.</p>
				<p>- Micsoda gyerekes fiatalság - magyarázta az orvos a vállát vonogatva. - Egy
                    főherceg járt a minap nálunk és eleredt az orra vére; abból felfogtak a
                    növendékek egy cseppet, hogy mikroszkópon összehasonlítják más ember vérével.
                    Már három napja játszanak vele. A másik vér a söprögető paraszt szolgánké. Az
                    egyik növendék azt véli, hogy az alsórendü ember vérében több a heminkristály.
                    Tudod mi az? Nem tudod. Minek is az neked? Elég annyit tudnod, hogy az emberi
                    vérnek egyik elemét meg lehet kristályosítani. A nagyítóban mindenféle ferde
                    téglát látsz, meg csillagokat. Hát az a heminkristály. A fiúk sok pancscsal és
                    fáradsággal elkészítik a vért s elhelyezik a mikroszkóp alá. Ma aztán az én
                    buzgó sváb szolgám leporolta a mikroszkópot. A papirosszelet leesett az
                    üveglemezről. Most nem tudják, melyik a főherceg vére, melyik a szolgáé?</p>
				<p>Ezt mondva az asztalhoz vezetett s leültetett. Az asztala tele volt könyvvel és
                    emberi csontokkal. A koponyák közül azonban föltünően kifehérlett kettő.</p>
				<p>- Utánzatok ugye? - kérdeztem rájok mutatva. Mert hibátlan fogu koponyák voltak.
                    Iskolai múzeumok számára gyártanak már olyanokat is papirospépből és
                    celluloidból.</p>
				<p>- Nem, ezek igaziak, - felelte az orvos. - Vizsgálatra küldték ide.</p>
				<p>- És mit vizsgálsz rajtok?</p>
				<p>Kedvetlenül legyintett:</p>
				<p>- Meg kell állapítanom, hogy miféle emberek voltak?</p>
				<p>- És lehet?</p>
				<p>- Néha lehet, néha nem. Ez a két koponya különben azért ilyen fehér, mert meszes
                    gödörben hevert. A mész preparálta őket.</p>
				<p>Megkínált szivarral, aztán a fejét rázva mondotta:</p>
				<p>- Ilyen bolond tudományos kérdés még nem volt a kezem ügyében.</p>
				<p>- Képzeld el, hogy van valahol a Maros mentén két szerelmes, két gazdag, fiatal,
                    előkelő. Grófleány és gróflegény. A leány szép, mint a milói Vénusz, és okos,
                    kedves, művelt. A legény jezsuita-klastromban nevelt, szentéletű ifjú. S
                    azonkivül világlátott is, tudományos is. Elméjének kiválóságát megítélheted
                    abból, hogy húsz éves korában lefordította Hégelnek egy kötetét magyarra.</p>
				<p>Hát az a két fiatal megismerkedik, összeszeretkezik. Annyira imádják egymást,
                    hogy az ismeretségök kezdetétől három éven át minden nap leveleznek. Az útjokat
                    nem keresztezi semmi. Tehát eljegyezkednek, a lakodalomra is kitűzik az időt. A
                    lakodalmat a leány kastélyában akarják ellakni. A vőlegény ott hál. A vendégség
                    egy része is ott van már este. Reggelre azonban a vőlegény eltünik.</p>
				<p>Képzelheted, micsoda bomlás volt ott! A menyasszony sirt és ájuldozott. A lányok
                    hüledeztek. A férfiak a markukba mosolyogtak. A mamák szétvitték a pletykát az
                    ország minden tája felé.</p>
				<p>Persze mindenki azt gondolta, hogy a vőlegény a menyasszonytól szökött meg, de a
                    menyasszony nem hitte azt egy pillanatra se. Napokig, hetekig, kerestette,
                    kereste maga is.</p>
				<p>Megtudta, hogy utoljára egy kerülő beszélt vele. A kerülő azt jelentette, hogy
                    egy szép vadkant látott a hegyoldalban. Aztán megtudták, hogy egy puska
                    hiányzik a kastélyból. A fiatal gróf bizonyára arra gondolt, hagy a vadkant
                    hamarosan lelövi az ünnep örömére, és visszatér. Átkutatták az erdőt
                    százszorosan. Falevél se maradt fordítatlan a földön. Hasztalan: se puskája, se
                    ruhája, még csak egy gombja se találódott meg soha.</p>
				<p>Elképzelheted, hogy a menyasszony mennyire gyászolta. Nem is ment férjhez.
                    Megöregedett, nagyon is korán megőszült, megvénült. Ma már olyan vénség, hogy az
                    orra összeér az állával.</p>
				<p>Hát barátom mi történik?</p>
				<p>Ötvenhat esztendő elmultával beállít egy ismeretlen pap a gróf-asszonyhoz és egy
                    tallér nagyságu medájont nyujt át neki:</p>
				<p>- Ösmeri-e méltóságod ezt a tárgyat?</p>
				<p>A hölgy szeme rámeredt a medájonra:</p>
				<p>- Istenem! Hiszen ez a Miklósé volt!</p>
				<p>Akkor a pap elmondta, hogy tíz évvel előbb egy öreg rab a munkácsi várban gyónt
                    neki, s a gyónásban megbízta azzal, hogy ha meghal, keresse meg, ki volt az az
                    úr, aki 1847-ben eltünt valamelyik úri családból. Annak a családnak adja át ezt
                    a medájont.</p>
				<p>- Dehát hogy jutott ez az ő kezébe? Hova lett az én Miklósom?</p>
				<p>- Miklós urat az az ember megölte. Rájogosított arra, hogy azt is elmondjam. A
                    rab, - akkor még fiatal gonosztevő, - az erdőben bujdosott. És az erdőszélen egy
                    vadkörtefán készült azon este meghálni. A holdfénynél látta, hogy egy fiatal úr
                    puskásan siet be az erdőbe. Arra gondolt, hogy annak a ruhájában és puskájával,
                    pénzével átjuthat vadászalakban Romániába. Rávetette hát magát a fáról, és a
                    fiatalembert megfojtotta.</p>
				<p>Az öreg hölgy egyik ájulásból a másikba dőlt. De mihelyt felocsúdott, sirva
                    kérdezte tovább:</p>
				<p>- És hova tette az a gonosz lélek, hova tette az én kedves Miklósomat?</p>
				<p>- A gyilkosság helyétől nem messze van egy domb. Azt mondja, ott egy gödröt
                    talált, abba vonszolta az áldozatát.</p>
				<p>- És ez a medájon?</p>
				<p>- Ezt a gróf nyakáról szakította le. Az aranyláncot eladta. A képet egy határkő
                    mellé csusztatta le. Megbízott azzal, hogy keressem meg és adjam át a családnak.
                    Egyebet nem téríthet meg. Könnyű volt kinyomoznom az eltüntnek a nevét. Azt is
                    megtudtam, hogy az elhunyt méltóságodnak a vőlegénye volt. De a családjából már
                    nem él senki. A medájonnal hát vártam. Tegnap értesültem arról, hogy az agg
                    bűnös meghalt. Azonnal vonatra ültem, hogy méltóságodat a gyónási megbízásból
                    értesítsem.</p>
				<p>A pap azzal átadta a medájont és elbúcsúzott.</p>
				<p>A grófhölgy meg aznap útra kelt. Drága érckoporsót vitt innen magával, hogy abba
                    takarja a megölt vőlegény tetemeit. A saját családi sirboltjába akarta
                    eltemettetni.</p>
				<p>A község bírája elrendelte az ásatást a dombtetőn. Püskösd előtt való napon
                    mentek ki. A szolgabíró is ott volt, a helybeli pap is.</p>
				<p>Mingyárt az első ásónyomokra fehér csontok fordultak ki a földből.</p>
				<p>A grófhölgy könnyes szemmel szedte fel, és gyüjtötte össze egy nagy fekete
                    kendőbe. Senkinek másnak nem engedett hozzájok nyulni.</p>
				<p>Néma csendben folyt tovább az ásás. A hatósági emberek a kalapjokat levéve
                    nézték.</p>
				<p>A következő ásónyomokra csigolyák, lábszárak, karcsontok fordultak elő...</p>
				<p>Csak az volt a különös, hogy több volt a csont, mint amennyi egy embernek szokott
                    lenni.</p>
				<p>- Ovatosan, ovatosan! - rebegte a hölgy. - Inkább csak kézzel szedjék a
                    földet!</p>
				<p>A földben már akkor szürke és krétaporos rétegek látszottak. Azok között még több
                    csont hevert.</p>
				<p>Egyszercsak kifordul egy koponya is.</p>
				<p>Az öreg hölgy sikolt és elájul.</p>
				<p>Mikor fellocsolják, két koponyát lát a terítőn.</p>
				<p>- Mit jelent ez? - kérdezi elbámulva.</p>
				<p>A szolgabíró a vállát vonogatva, zavarodott arccal feleli:</p>
				<p>- Bizony méltóságos grófnő, nem akartam előbb szólni, de most már meg kell
                    mondanom, hogy ez a domb itt akasztóhely volt valamikor. Az a gyilkos azért
                    talált itt gödröt, mert az akasztófák alá gödröt szoktak ásni, hogy a tetem
                    beleessen. A gödörbe már előre néhány kosár meszet szoktak vetni. Kétségtelen,
                    hogy az akasztott ember már benne volt, mikor a gyilkos idevonszolta az
                    áldozatát, és ő mind a kettőjüket behányta földdel.</p>
				<p>- Dehát melyik az én vőlegényemnek a feje? Melyik?</p>
				<p>Emelgetik, nézegetik a koponyákat. Tünődnek, tanakodnak, Nem tudják.</p>
				<p>- Meg kell tudni, ki volt a felakasztott, - mondja végre a szolgabíró - Akkor
                    aztán valamelyik orvos megválasztja, hogy melyik az akasztott emberé?</p>
				<p>Mingyárt nekifognak a levéltár felhányásának. Keresik pincében, padláson. Végre
                    egy hét mulva rátalálnak.</p>
				<p>Hát az akasztott ember egy Piros Tóni nevü huszonnégy éves rablógyilkos volt. Az
                    iratok elmondták, hagy paraszt származásu, de mészárosságot tanult. A bűne az
                    volt, hogy nőket, gyermekeket is megfojtott csupán a rajtok levő fülbevalóért,
                    gyürüért.</p>
				<p>A községi orvos mingyárt vizsgálat alá fogja a koponyákat, de sehogyse boldogul.
                    Arcképet kér.</p>
				<p>Csakhogy az nincs. Ami volt a grófról, három olajfestmény, az elégett a
                    szabadságháborúban egy kastélyégéskor; fénykép nem maradt róla, mert hisz akkor
                    még kezdetleges találmány volt a fényképezés, s nálunk alig híréből ismerték. A
                    mészáros haramiának meg éppenséggel nem maradt képe.</p>
				<p>Az orvos azt ajánlotta, hogy vigyék el a koponyát külföldre. A Gall Ferenc
                    koponyászati tudományának még sok hive találkozik. Azok biztosan
                    megállapítják.</p>
				<p>És a két koponya vándor-útra indult. Bejárta Németországot, Franciaországot,
                    Svájcot, Olaszországot.</p>
				<p>A tudósok elkérdezték, hogy a gróf mi táplálékkal élt? micsoda vizen nőtt fel?
                    micsoda betegségeken ment át? és így tovább.</p>
				<p>Végre is azt mondták:</p>
				<p>- A két koponya nagyon egykorú. Mind a kettő vegyesen táplálkozó embernek a
                    koponyája. Nem lehet megválasztani.</p>
				<p>És akkor került a két koponya hozzám.</p>
				<p>- Uram, - mondta az agg hölgy. A világ minden tudósa tudatlan, ha ezt a két
                    koponyát meg nem tudja különböztetni. Az egyik egy szent emberé volt, értse meg:
                    egy szent emberé, egy felsőrendű léleké, egy angyalé. A másik egy gazemberé
                    volt, egy gyilkosé, egy hóhér kezére jutott emberi fenevadé. Az egyik bölcs
                    volt; a másik írást nem ismerő, buta. És az én Miklósom főrendü nemes volt, a
                    másik pedig állat. Hát hogy ezt meg ne lehessen különböztetni!... Hiszen csak
                    gondolja el, hogy egy Deák Ferenc és egy bihari oláh között nagyobb az értelmi
                    különbség, mint az ürge és elefánt értelme között. Hát hogy egy ürge fejét ne
                    lehessen megválasztani az elefántétól? - hiszen ez együgyü beszéd!</p>
				<p>Persze én is az arcképet tudakoltam először, noha sokat nem bíztam abban se. Hát
                    arckép nincs, de a hölgy azt mondja, hogy minden vonására emlékszik, csak be
                    kell hunynia a szemét.</p>
				<p>- Hát kezdjük a homloknál. Méltóztassék elmondani apróra, hogy micsoda mélyedések
                    és domborodások voltak a vőlegény homlokán. Mekkora terjedelmüek voltak
                    azok?</p>
				<p>De hiába hunyogatta ő a szemét, csak arra emlékezett, hogy a vőlegény jobboldalt
                    elválasztott hajat viselt és hogy szép pici fekete bajusza volt; továbbá, hogy
                    mindig mosolygott és hunyorgott, mikor beszélt és hogy a szavajárása ez volt:
                    Csodálatos!</p>
				<p>- Méltóságos grófnő, - feleltem sajnálkozva, - mindezek a tulajdonságok olyanok,
                    mint a víz tükrén a kék szín. Ha eltűnik a víz, marad a sár, meg a kő.</p>
				<p>Ezt ő is megértette. De nagyon kért, letérdelve kért, hogy szedjem össze minden
                    tudományomat, és vessek véget a gyötrelmeinek.</p>
				<p>Hát barátom itt a két koponya: különböztesd meg. Különbség van valamelyes a kettő
                    között, de ki tudná megmondani, hogy a leporlott bőr, hús, haj, és egyéb
                    külsőségek milyenek voltak?</p>
				<p>- Mondd neki, hogy temesse el a csontokat együvé.</p>
				<p>- Mindenki azt mondja neki, de ő szegény éppen attól irtózik, hogy a vőlegénye
                    egy haramiával fog együtt porladozni.</p>
				<p>...E pillanatban belép az orvos szolgája, és jelenti, hogy a grófhölgy
                    várakozik.</p>
				<p>Az orvos fölugrott és bekisért egy feketeruhás agg hölgyet, az én ötvösbolti
                    ismerősömet.</p>
				<p>Ugyanazon fekete ruhában volt, csak éppen a pincsijét hagyta el, bizonyosan a
                    hintóban.</p>
				<p>Félrevonultam az ablakhoz, hogy zavartalanul beszélhessenek.</p>
				<p>- Megvan? - kérdezte a hölgy aggódva.</p>
				<p>- Meg, - felelte határozottan az orvos.</p>
				<p>A nő arca megélénkült.</p>
				<p>- Tehát melyik az?</p>
				<p>Az orvos határozott mozdulattal vette fel az egyik koponyát és átnyujtotta.</p>
				<p>- Ez.</p>
				<p>Az agg hölgy remegő kézzel vette át. Könnyben áradozó szemmel nézett reá, s
                    megcsókolta a koponya homlokát.</p>
				<p>- Oh Miklós! Miklós! Hogy így kerültél vissza hozzám!</p>
				<p>És percekig némán, nedves szemmel nézett reá, csak a feje rezgett.</p>
				<p>A koponya némán nézte vissza.</p>
				<p>A teremben ünnepies csend volt ezalatt.</p>
				<p>Aztán a hölgy az orvoshoz fordult:</p>
				<p>- Tehát bizonyos? - kérdezte érzéstől fulladozó hangon. - Teljességgel bizonyos?
                    Miről ismerte meg? Tudtam, hogy meg lehet különböztetni! De az orvosok oly
                    vakok! Tehát hogyan találta meg a különbséget?</p>
				<p>- Azt majd írásban fogom kifejteni, méltóságos grófnő. Az kérem tudományos
                    kifejtés tárgya. Lehet, hogy az orvosi egyesületben is felolvasom. Mert ez
                    érdekes valami...</p>
				<p>- Hogyne! Magam is elmegyek arra. Tehát teljességgel bizonyos?</p>
				<p>- Megbizonyítom méltóságos grófnő kétségbevonhatatlanul. S addig is
                    becsületszavammal biztosítom.</p>
				<p>- Hálás leszek, örökre hálás szolgája leszek önnek, - rebegte a nő.</p>
				<p>És a koponyát a szivére szorítva könnytől áradozó szemmel távozott.</p>
				<p>Én csak bámultam a barátomat.</p>
				<p>- Te most hazudtál!</p>
				<p>Mosolyogva vont vállat:</p>
				<p>- Orvos vagyok. Mesterségem nem az igazmondás, hanem a gyógyítás.</p>
				<p>- De micsoda bizonyítékokat írsz össze?</p>
				<p>- Semmit. A hölgy hazamegy. Boldog szomorúsággal siratgatja a halottját. Eszébe
                    se jut az én tudományos fejtegetésem.</p>
				<p>- De ha mégis...</p>
				<p>- Nem hiszem. Ha mégis megtörténne, ha időmúltával eszébe jutna, hogy az írást
                    kérje, húzom halasztom. Azt irom, hogy a jegyzeteimet szétszórta a szolgám. Sok
                    a dolgom stb. De azt hiszem, el fogja felejteni, mert nem kételkedik többé.</p>
				<p>- Dehát nem bántja a lelkedet az a gondolat, hogy...</p>
				<p>Az orvos vállintott:</p>
				<p>- Hogy bántaná? Nekem a gyógyítás a kötelességem. Főzettel gyógyítok-e vagy
                    kenőcscsel? pilulával-e vagy hazugsággal? abban a világnak semmi köze. A fő az,
                    hogy a beteg meggyógyuljon.</p>
				<p>Elgondolkozva távoztam tőle. Mi hát az ember:</p>
				<p>ha a csontja nem ő;</p>
				<p>ha a húsa por;</p>
				<p>ha a főherceg vére azonegy piros nedv a szobaseprőével.</p>
				<p>Hát mi akkor az ember?</p>
				<p>Bőr?</p>
			</div>
			<div type="chapter">
				<head>
                   ERDEI TÖRTÉNET
                </head>
				<p>A falu negyvennyolcas volt; a gróf hatvanhetes. A gróf képviselő akart lenni. Az
                    erdésze volt az egyik kortese. A falu egyrésze nem hajolt.</p>
				<p>- Megálljatok kutyák? - mondotta öklét rázva az erdész, - jöttök majd ti is
                    céduláért?</p>
				<p>A cédula azt jelentette, hogy akinek az erdész cédulát nem ad, nem szedhet az
                    erdőn gallyat.</p>
				<p>*</p>
				<p>Luca napján megszigorodott a hideg. A következő napokon még keményebben fagyott.
                    Kályha mellé húzódott még a kutya is.</p>
				<p>Tomboréknak nem volt cédulájok.</p>
				<p>Az asszony napok óta nógatta az embert:</p>
				<p>- Erigy be az erdészhez; kérleld meg!</p>
				<p>Az ember már akkor maga is megcsüggedt. Szegény ember. Három hold szőlő minden
                    vagyona. (A falu nagyrésze három-négyholdas szőlősgazda.) Mindenszentek óta
                    csak venyigével s holmi esett fával tüzeltek. A szőlőben Tombor egy elvénült
                    szilvafát is kivágott, s haza hordta a hátán a fiával, a tizenötéves
                    Imrével.</p>
				<p>De apránkint a szilvafa is elfogyott.</p>
				<p>Tombor talán meg is alázkodott volna, de már akkor innen is, onnan is hallatszott
                    a beszéd, hogy az erdész nem ád cédulát a nyakasoknak.</p>
				<p>- Eladom az egyik diófát, az útra terjeszkedőt, - felelte az ember. - Azt úgyis
                    verik, lopják. Az asztalos ad érte öt forintot is. Azon aztán veszünk tüzelőfát
                    bőven.</p>
				<p>Az asztalos meg is nézte a fát, de csak két forintot ígért érte.</p>
				<p>Egyik napról a másikra húzódott az alku, s közben a hideg egyre keményedett.</p>
				<p>Az asszony sírva főzögetett egy-egy kis levest egynéhány szál forgácsnál. Végre
                    is azt mondta a fiának:</p>
				<p>- Még karácsonkor se legyen meleg szobánk? Eredj ki, édes fiam, az erdőre.
                    Ilyenkor úgy se jár ott senki. Ha éppen látsz valakit, szaladj.</p>
				<p>A család becsületes volt, dehát az erdei gally úgyis értéktelen a grófnak.</p>
				<p>Imre a dereka köré csavart egy kötelet, s kiment délután az erdőre.</p>
				<p>A szántóföldet araszos hó födte. A hóból itt-ott kiálló bogáncson prémként
                    fehérlett a zuzmara. A földeken túl aztán látszott már az erdő. Az is zuzmarás,
                    - fehér erdő.</p>
				<p>Imre fázott. Orrát, fülét pirosra csípte a fagy. A lába is fázott. A derekát is
                    érdekelte a hideg.</p>
				<p>- Valahol ki van csúszva az ingem, - gondolta Imre.</p>
				<p>S meg is igazította volna, de akkor föl kellett volna gombolnia a bekecset, ki
                    kellett volna bontania a kötelet, s hidegben nem szívesen bontakozik az
                    ember.</p>
				<p>Hát csak ment tovább a süppedő hóban. A dereka meg-megborzongott. Szemét a hideg
                    könnyezésre csípte.</p>
				<p>Ösztövér barna gyerek volt különben, kis állu és hosszú orru; korához képest
                    fejletlen. A lábán bő csizma volt. A fején kopott vásári báránybőr-süveg. A
                    kezét a bekecse zsebébe sülyesztve roptatott a hóban.</p>
				<p>Az erdőszélen megállt és hallgatódzott.</p>
				<p>Semmi nesz. Csak néhány fürge cinke cincogása, halk elröppenése.</p>
				<p>Az erdő elején nincs hullott gally. Beljebb kell hatolni. Ha éppen találkozik is
                    a kerülővel, azt mondja, hogy madarászni jött. Erre a kerülő azt kérdi, hogy:
                    hol a lépes vessző? Felelni fogja: Azt gondoltam, hogy ilyen hidegben kézzel is
                    lehet.</p>
				<p>Mégis aggodalommal lépegetett beljebb. A hó halkan ropogott a lába alatt. Megállt
                    olykor és körülnézett a mozdulatlan, havas erdőben.</p>
				<p>A fák alatt már itt-ott mutatkozott egy-egy kis töredék, de csak vékonyka
                    gallyak. Beljebb! Beljebb! Szedni fog hát olyan háti terhet, hogy három napra is
                    meleg lesz tőle a szoba!</p>
				<p>S képzeletében látta a kis rozsdás bádogkályhát, hogyan pirosodik majd az oldala,
                    míg benne ropogva, pattogva ég a tűz. Meleg lesz a szobában, áldott bőségü
                    meleg! Körülülik a kályhát. Az apja odatelepedik a kályha elé, s időnkint
                    egy-egy borsónyi parazsat illeszt a pipájára.</p>
				<p>Haladt beljebb. Minden huszadik lépésnél megállt, s hallgatódzott.</p>
				<p>Talán félórát is ment már, mikor a fák közt egy fekete folt ötlött a szemébe.</p>
				<p>Megszeppenve állt meg.</p>
				<p>A folt mozgott...</p>
				<p>Nem medve, valami asszonyféle...</p>
				<p>Megkönnyebbülten lélegzett.</p>
				<p>Mégis leselkedve nézett reá: vajjon kicsoda? Ha a pecsovicsok közül való, nem
                    fogja-e kilocsogni, hogy a Tombor-fiú is rakodott az erdőn?</p>
				<p>Aggodalmasan mérsékelte a lépései neszét, s fától fáig ovakodva közelített
                    feléje.</p>
				<p>A nő hajladozott. Gallyat szedett. Egyszer fölegyenesedett s hallgatódzott. Körül
                    is pillantott.</p>
				<p>Imre akkor megismerte:</p>
				<p>- Nini, hiszen ez Évi, Buray Évi!</p>
				<p>S megvidámultan indult a leányhoz.</p>
				<p>Buray Éva vele járt iskolába. Hamar-növésü szőke leány. Az iskolában éppen azért
                    mindig összehúzott lábbal állt fel, valahányszor felelnie kellett. Szégyelte,
                    hogy a kicsinyek közt ő a legnagyobb. Talán a szeme is azért volt mindig olyan
                    szemérmes. De most már, hogy elhagyták az iskolát, egyenesebben járt, s a
                    nyakát se húzta a válla közé.</p>
				<p>A leány megrettent, hogy a hóropogást meghallotta. Ijedten nézett Imrére.</p>
				<p>- Ni! Te vagy?</p>
				<p>- Én, - felelte vidáman Imre.</p>
				<p>S benyult a bekecse alá. Elővonta a kötelet.</p>
				<p>Valami nagy barátságban nem voltak, - csak mint az iskolások között szokott
                    lenni, akik nem egymás közelében ülnek, nem is egyfelé laknak. De ellenségesek
                    se voltak. Éva gyakorta adott tentát egyiknek-másiknak. Imrének is. A tentát
                    maga főzte a leány földi bodzának a bogyójából, meg gubacsból. Szívesen adott
                    egy-egy öntetet annak, aki szépen kérte. “Szépen kérd, akkor adok!” Egyszer Imre
                    pajkosságból meglökte a kezét, mikor írt. A szép irkalapot ki kellett tépni.
                    Akkor a leány haragudott. Imre se mert neki szólni.</p>
				<p>Valami két hétig is haragban voltak már. Éva egy délután sült tököt vitt a
                    kötényében az iskolába. Csak öten voltak még akkor ott: négy fiú és ő.</p>
				<p>Éva a padra tette a tököt, - omlósra sült tojás sárgája színü csemegét, - s
                    vékony szeletet vágott belőle. Fölvett egy szeletet az ujjával, piros nyelvét
                    kissé kinyujtotta, s úgy tette rá a szeletet, mint nyalánk úri lányok az
                    ananászt.</p>
				<p>Egy kis fiú megkívánta s kinyujtotta a kezét.</p>
				<p>- Adj.</p>
				<p>- Kérj szépen!</p>
				<p>- Szépen kérlek, adj.</p>
				<p>- Szebben.</p>
				<p>- Kedves Éva, szépen kérlek...</p>
				<p>Éva adott neki.</p>
				<p>- Adok nektek is, - mondotta a többinek.</p>
				<p>S mindegyiknek vágott.</p>
				<p>Imre a közelökben állt, a falhoz támaszkodva, s nézte őket.</p>
				<p>A leány őt nem kinálta meg. Rá se pillantott.</p>
				<p>Óra-közben Imre odavitte hozzá a kalamárisát, és esdeklő szemmel szólott:</p>
				<p>- Kedves Évi... egy csöppenetes csöppet...</p>
				<p>Éva ránézett. A fiú arcát gyönge pír színezte át. Ő is elpirosodott kissé a
                    kedves szóra. Aztán fogta az üvegét és bővecskén töltött.</p>
				<p>Ez a jelenet úgy egymáshoz melegítette őket, hogy attól fogva folyton
                    kedveskedtek egymásnak. Imre faragta mindig az Évi ceruzáját, Imre lépett
                    közbe, ha a leányok Évával patvarkodtak. S ha a pör a tanító elé
                    föllebbeződött, Imre mindig Éva mellett tanuskodott. Viszont Éva megosztotta az
                    almáját, aszalt szilváját Imrével. Egyszer Imre a tentával színig telt
                    üvegkéjébe dugót szorított, s a tenta a szeme közé fröcskendezett. Valamennyien
                    röhögték. Csak Éva ijedt meg. Hozzásietett és a kötényével törülgette le a
                    tentát az Imre arcáról, aztán meg a zsebkendőjét nyálazgatta meg és úgy
                    tisztította le a tenta-szennyet róla.</p>
				<p>Akkor az iskolások sugdosódni kezdtek. Egy fiú gúnyosan ki is kiáltotta, amit
                    sugdostak:</p>
				<p>- Éva az Imre szeretője!</p>
				<p>A leány attól fogva nem mert Imrére nézni. Imre is kerülte. Nem szóltak
                    egymáshoz, csak ha magukban voltak. De akkor is csak egyik az iskola egyik
                    sarkán, másik az iskola másik sarkán.</p>
				<p>Máskor csak titokban pillantottak egymásra.</p>
				<p>Aztán a vasárnapi iskola is lemult róluk. Nem találkoztak, csak olykor az utcán
                    vagy a templomban.</p>
				<p>Most az erdőn mind a ketten örömmel néztek egymásra.</p>
				<p>- Te is gallyért jöttél? - kérdezte a leány.</p>
				<p>- Ehe.</p>
				<p>- Itt van bőven.</p>
				<p>- Szedek is. Neked van cédulád?</p>
				<p>- Nincs.</p>
				<p>- Nekem sincs. Ha megfog a kerülő...</p>
				<p>A leány legyintett:</p>
				<p>- Ne félj attól. Én már két hete kijárok.</p>
				<p>- És nem bántottak?</p>
				<p>- Nem is láttam őket. Ha éppen erre jönne, hozzálapulok a fához. Azér is vettem
                    fel az anyám kendőjét.</p>
				<p>S összevonta a vállát a kendőben. Elkékült kezekkel tördelte a gallyakat.</p>
				<p>- Ma cudar hideg van, - mondotta Imre.</p>
				<p>Azzal ő is felvett egy ágat, s a térdén ketté törte.</p>
				<p>Éva előtt már jó nyalábbal volt. A leány rátérdelt és összébb szorította a
                    kötelet.</p>
				<p>- Nem mégy tán még? - kérdezte Imre.</p>
				<p>- Megvárhatlak, - felelte a leány. - Úgy is meg akartam várni, míg
                    besötétedik.</p>
				<p>Három óra elmúlt már, s a nap pirosítani kezdte a felhőket.</p>
				<p>Szótlanul szedték a gallyat. Egyik fától a másikhoz mentek. Ahol galyvég állt ki
                    a hóból, megrúgták, hogy hosszú-e? A fák alatt különben nem volt akkora hó, mint
                    a tisztásokon.</p>
				<p>És a leány a fiú gyüjtéséhez rakogatta már a gallyakat.</p>
				<p>Akkor távoli kutyacsaholás hangzott az erdőben, a falu iránya felől.</p>
				<p>A két gyerek megrettent.</p>
				<p>- Az erdész! - rebegte a leány.</p>
				<p>- Fussunk!</p>
				<p>Hátukra kapták a gallyat, és futásnak eredtek be az erdő mélyébe.</p>
				<p>Futottak a süppedő hóban. Futottak lihegve. Futott elől a fiu, utána a leány.
                    Futott mind a kettő kétrét görnyedten a teher alatt.</p>
				<p>A fiu egy pillanatra megállt. Intett a leánynak, s hallgatódzott. A leány is.</p>
				<p>A kutyaugatás már közelebb hallatszott.</p>
				<p>Erre még ijedtebb futásnak eredtek. Ha a kutya eléri őket, a nagy lepsifülü
                    vadászkutya!!!</p>
				<p>A leány futott elől, csakúgy lobogott a szoknyája. A fiu utána. A leány eldobta a
                    terhét, hogy jobban futhasson. A fiu is eldobta.</p>
				<p>S futottak lelkendezve az ó-erdő felé, amelyben tilos volt a járás meg a
                    gallyszedés. Mert a gróf ott szokott vadászni.</p>
				<p>Talán félórát is futottak. A leány jobban bírta, vagyhogy az ijedtség hajtotta
                    jobban. Közben a keresztül-kasul álló ágak lekapták a fiu fejéről a sapkát. A
                    fiu érezte, de rémületében nem gondolt vele. A leánynak is leoldódott a kendője.
                    Le is esett volna, ha el nem kapja. Sárga haja fürtökben röpködött utána.</p>
				<p>Végre megállt. Nekiroskadt egy cserfának s pirosra hevülten lihegett.</p>
				<p>A fiu is megállt. Az ő melle is zihált. A szíve szinte hallhatóan dobogott.</p>
				<p>- Csitt...</p>
				<p>A kutyaugatás nem hallatszott többé.</p>
				<p>Mind a ketten lihegtek a fáradtságtól. A fiu is hozzátámaszkodott a fához, aztán
                    ledőlt a hóba, úgy lihegett.</p>
				<p>Igy hallgatództak kókadozó fejjel, olykor egymásra pillantva.</p>
				<p>Aztán a leány hátra simította a haját, és felkötötte a kendőjét; átkeresztezte a
                    mellén és csomóba kötötte hátul.</p>
				<p>- Jaj, ha megfogtak volna, - lihegte, mikor szóhoz juthatott.</p>
				<p>- Lett volna nemulass! - felelte a fiu. - Még talán be is zártak volna
                    bennünket.</p>
				<p>Újra hallgatództak. Semmi nesz.</p>
				<p>Egy harkály kopogott valahol a vén fán.</p>
				<p>- Talán csak nem jön erre? - mondotta a fiu aggodalmasan.</p>
				<p>- Meghalljuk, ha a kutya ugat, - felelte a leány.</p>
				<p>- Futunk tovább, akár a világ végéig!</p>
				<p>- Jaj én már nem birom! Nyilallik a két oldalam!</p>
				<p>- Iszen csak kerüljön elém valahol az a kutya! Még ma agyonsujtom egy kővel!</p>
				<p>- Jaj, talán megszabadít a jó Isten!</p>
				<p>S beszéd közben el-elhallgattak, a távolba füleltek.</p>
				<p>A korai téli est homályzott már a fák közt. Az ég valamennyire kitisztult. A
                    nyugati felhők szélét haragos piros fény szegélyezte.</p>
				<p>- Szél lesz, - mondotta a fiu.</p>
				<p>- Sötétedik Imre, - szólt a lány, - hogy találjuk meg a fánkat?</p>
				<p>- Későn kerülünk ma haza.</p>
				<p>Nem mertek még indulni. A leány is leült a fa tövében. S aggodalmas arccal
                    hallgattak.</p>
				<p>S néztek egymás arcára, percekig.</p>
				<p>- Milyen szép a szemed, - szólalt meg egyszer a fiu.</p>
				<p>De ezt olyan hangon mondta, mintha azt mondta volna: Cserfa alatt ülünk. Vagy azt
                    mondta volna: Holnap szombat lesz.</p>
				<p>Semmi célja nem volt a szavának. Semmi gondolat nem állott a szava mögött. Csak
                    ahogy a leány hallgatva bámult a szemébe, el volt nyilva a szeme. S nagy
                    világoskék szeme volt a leánynak, ártatlan és bánatos. És a napnyugvás felé volt
                    fordulva.</p>
				<p>A fiu szavára mégis elmosolyodott. Örült a szónak. Asszonyok sokszor mondták már,
                    hogy szép a szeme, de fiu még soha.</p>
				<p>És szeretettel nézett a fiura.</p>
				<p>- Neked is szép a szemed, - mondotta. - Én sokszor néztem a szemedet, mikor még
                    iskolások voltunk. Emlékszel-e rá: egyszer haragudtunk is.</p>
				<p>- Én nem. Te haragudtál.</p>
				<p>- Nem, én szívemből nem...</p>
				<p>- Hát csak úgy?</p>
				<p>- Csak.</p>
				<p>- De talán már mehetnénk. A süvegemet is meg kell keresnem.</p>
				<p>Fölkeltek és a saját nyomaikon indultak vissza.</p>
				<p>Itt-ott vadnyomok is voltak láthatók.</p>
				<p>A fiu egy helyen megállt.</p>
				<p>- Nézd már Évi: szarvasnyom!</p>
				<p>- Én láttam a szarvast is, - felelte a leány.</p>
				<p>- Igazán?</p>
				<p>- A minap láttam. Ahogy a fát szedtem, bokorzörgést hallok. Arra nézek, hát egy
                    öreg szarvas... Az erdő királya... Volt akkora mint... Szép két ágas-bogas
                    szarva volt. Akkora mint a két karom, de még nagyobb is.</p>
				<p>- Őzet már én is láttam.</p>
				<p>- Aztán ahogy fölegyenesedtem, hát megijedt. Hátra vetette a szarvát, és
                    riccs-reccs eliramodott a fák közt.</p>
				<p>- Szerettem volna látni, - mondotta a fiu.</p>
				<p>A fejére tette a kezét s a fák homályába nézett.</p>
				<p>- Csitt...</p>
				<p>Suhogás támadt az erdőn. Egyre növekvőn közeledett, mint mikor éjjel nyári zápor
                    fut át a falun.</p>
				<p>- Ihol a szél, - mondotta a fiu.</p>
				<p>Abban a pillanatban megmozdult a fejük fölött is a fák koronája. Sűrű havazásként
                    hullott a zuzmara a fejükre.</p>
				<p>- Ugy-e, mondtam! - kiáltotta a fiu a fejét megrázva.</p>
				<p>A leány is az arcára vonta a melegkendőt. Fázósan összeborzadt.</p>
				<p>A lábnyomok útja egyre nehezebben volt megtalálható. Az esti sötétség is
                    homályosabbá vált. A szél ropogva rázta a fákat, s fagyosan suhant a nyakuk
                    közé. A havat is fujta ide-oda, mintha láthatatlan szellemek söpörnék az
                    erdőt.</p>
				<p>Már csak gondolomra mentek. Nem beszéltek többé. Mind a ketten behúzták a
                    nyakukat. Egy-egy erős szélrohamnál megálltak. A szél oldalt kapdosta Évának a
                    kötényét, mintha le akarná szakítani. Minduntalan havat csapott az arcukba.</p>
				<p>- Istenem! - sírta magában a leány, - hogyan jutok haza?</p>
				<p>- Ne maradozz el! - kiáltotta a fiu.</p>
				<p>S a kis gyűrött piros zsebkendőjét elővonta. Próbálta, hogy bekötheti-e vele a
                    fejét? De kicsi volt a kendő, hát csak visszadugta a zsebébe.</p>
				<p>A sötétség gyorsan terjedezett. Már gondot okozott az is, hogy a fákat
                    kikerüljék. Az ó-erdőből csak ki bírtak irányozódni, de a cseplesz sűrűjében
                    minduntalan fákba ütköztek. A szemüket behunyva kellett menniök. Az ágak
                    lépten-nyomon az arcukba csapódtak. Imre maga elé tartotta a kezét; Éva
                    szüntelenül húzkodta a kendőt az arcára. A szoknyája is recsegve hasadozott. A
                    lábuk botladozott.</p>
				<p>És a szél már harsogva tördelte az erdőt.</p>
				<p>Imre valami hirtelen-lejtőbe lódult bele.</p>
				<p>Megdöbbenve állt meg. Amikor futottak, nem értek akkora lejtőt.</p>
				<p>- Eltévedtünk!</p>
				<p>A leány reszketett.</p>
				<p>- Emerre kell tartanunk, - rebegte, - hidd el, Imre, hogy erre. A szél terelt el
                    bennünket az irányból.</p>
				<p>S mentek arra, amerre a leány gondolta. De ott is ismeretlennek rémlett a tájék.
                    Erdőben a fák oly egyformák, kivált, ha sötét is van.</p>
				<p>De csak mentek fáradhatatlanul. Egy-egy szélrohamnál hátat fordítottak a szélnek,
                    aztán ujra tovább láboltak a hóban.</p>
				<p>Talán egy órát is mentek már. Arra nem is gondoltak többé, hogy a sapkát meg a
                    fájokat megtalálják.</p>
				<p>Csak haza bírjanak jutni!</p>
				<p>Imre még mélyebb lejtőbe lódult. Az éppen jó volt, mert szélroham érte őket. A
                    mélyben elsuhogott a fejök felett.</p>
				<p>- Pihenjünk, Imre, - mondotta a leány, - már nem bírom.</p>
				<p>- Várj, talán valami száraz helyet találunk, - felelte a fiu.</p>
				<p>S kikepesztettek a tulsó emelkedőre. Lassabban mentek tovább.</p>
				<p>Vékony fák helyett öregek közé jutottak. Fekete óriásokként álltak a fák a szürke
                    esti homályban, s mintha a karjukkal integettek volna...</p>
				<p>- Megint az ó-erdőben vagyunk, - szólt megdöbbenve a fiu.</p>
				<p>Egy nagy fa mellé állott. A szél megtört ott a fa derekán. A leány leült és
                    szepegett.</p>
				<p>- Sohse ríjj, - vigasztalta a fiu. - Addig megyünk, míg ki nem találunk.</p>
				<p>- Sohse találunk ki!</p>
				<p>- Aj, dehogynem. A szél majd csak eláll. Aztán éjfél felé feljön a hold is.</p>
				<p>- Megvernek otthon...</p>
				<p>- Engem meg a süvegemért vernek meg. Dehát majd megmondjuk, hogy... Viszünk haza
                    egy-egy nagy faágat. A szél tört eleget. Még az is meglehet, hogy a sapkámat
                    megtaláljuk, meg a terhünket is...</p>
				<p>Pihentek kevéssé, aztán újra elindultak a szürke sötétségben. Kifelé iparkodtak
                    az ó-erdőből. De merre van “kifelé”?</p>
				<p>Már nem fáztak annyira. Sőt meleget éreztek kezükben, lábukban. Imrének a füle
                    olyan meleg volt, mintha forrázták volna.</p>
				<p>De a szél csak nem akart csillapodni.</p>
				<p>Egy erős fuvat csaknem elbuktatta őket. Alig bírtak elvánszorogni egy öreg fáig,
                    amelynek erős alsó ágai óriás fekete kígyókként nyultak bele a homályba.</p>
				<p>- Nem lehet tovább!</p>
				<p>A fiu megkereste a fa enyhe oldalát. Hó is alig volt ott. Leült.</p>
				<p>- Ülj ide, - szólott, - itt nem ér a szél.</p>
				<p>A leány melléje kuporodott.</p>
				<p>- Most már mindegy, - mondotta vigasztalón a fiu, - meg kell várnunk a holdat.
                    Bolondság is volna tovább botorkálnunk.</p>
				<p>Szorosan összebujtak. A leány megoldta hátul a kendőjét s rátakarta a fiu fejére
                    is.</p>
				<p>- Hogy ne fázz, - mondotta.</p>
				<p>S a kendő végét átvette a fiu mellén.</p>
				<p>- Ugy-e, jó így?</p>
				<p>- Jó, - felelte hálásan a fiu. - Irtómód fázott már a fejem.</p>
				<p>Összeguborodtak a vékony pamutkendő alatt. A fejöket összetartották, hogy ne
                    fázzanak.</p>
				<p>- Csak volna gyufám, - mondotta a fiu, - tüzet raknék itt a faoldalában.</p>
				<p>- A szoknyám is lehasadt, - felelte aggodalmasan a leány.</p>
				<p>A fiu egy marok havat vett fel a két lába közül. Elgémberedett kezével alig bírta
                    összemarkolni, s a szájába tenni.</p>
				<p>- Kutyául szomjas vagyok.</p>
				<p>- Én is, - mondta szomorúan a leány.</p>
				<p>S ették a havat.</p>
				<p>- No nem lesz ez mindig így, - szólalt meg idő multán a fiu, - én ugyan nem
                    töltök több telet itthon.</p>
				<p>- Hát?</p>
				<p>- Fölmegyek Pestre.</p>
				<p>- Csak nem?</p>
				<p>- De. A varga inasa beszélte, hogy Pesten milyen könnyű az élet. Az ő bátyja
                    semmi mesterséget nem tanult, mégis gyöngyen él.</p>
				<p>- Hogyhogy?</p>
				<p>- Hát ujságot árul az utcán. Ahány ujságot elad, annyi fillér az övé. Száz
                    ujságot is elad egy nap, de néha kétszázat is.</p>
				<p>- Igaz az?</p>
				<p>- Megesküdött szentucscséval, hogy igaz. Én, ha felmegyek, még több ujságot is
                    eladok. Mer aszongya a Jani, hogy akinek jó torka van, meg jó lába, annak
                    szolgál a szerencse. Nekem hát van! Az lesz az élet, Éva! Minden nap zsemlyét
                    eszek! Majd meglátod, ha karácsonyonkint hazajövök... Rám se ösmersz.</p>
				<p>Szélroham búgott el fölöttük. Egymáshoz szorultan hallgattak. A fiu behúzta a
                    nyakát.</p>
				<p>Aztán a leány szólalt meg:</p>
				<p>- Hozz nekem valamit.</p>
				<p>- Hozok, amit akarsz.</p>
				<p>- Egy kékbársony pántlikát szeretnék, keskenyet, amilyen a jegyző úr lányának
                    van. Azt mondják, nem drága...</p>
				<p>- Mindegy, ha drága is. Megveszem én neked. Aztán ha kiszolgáltam a katonaságot,
                    mondok neked valamit Éva: elviszlek magammal. El én. Elveszlek feleségül.</p>
				<p>- Oh, hazudsz!</p>
				<p>- De Isten uccse, nem hazudok.</p>
				<p>- Osztán elviszel Pestre?</p>
				<p>- El. Te is árulsz ujságot. Ketten keresünk. Kávét fogunk enni minden reggel.</p>
				<p>- De te... hát te... iszen te engem sohse szerettél...</p>
				<p>- Nem? Hát nem emlékszel?... Igaz, hogy régen volt... Mikor iskolába
                    jártunk...</p>
				<p>A leány még szorosabban simult a fiuhoz. A sötétségben szinte fénylett a szeme.
                    Arcát a fiu arcához szorította. A nyakát félkarral átölelte.</p>
				<p>- Te, Imre... - gügyögte boldogan.</p>
				<p>A szél elcsillapodott, csak sóhajtásként járt még a fák között. A két gyermek
                    fázása elmult. Valami kellemes zsibbadtság állta el a testüket.</p>
				<p>- Te, Imre, - mondta lágy hangon a leány, - osztán hogyan fogunk esküdni?</p>
				<p>- Hogyan? Úgy, mint az urak. Énnekem olyan szép fekete ruhám lesz... Uras. Olyan
                    mint a grófé. Azt mondja a Jani, hogy van ott egy piac, ahol olcsón lehet venni
                    mindent. Zsibárusoktól. De csakolyan az, mint a vadonatúj.</p>
				<p>- És nekem is veszel?</p>
				<p>- Hogyne.</p>
				<p>- Fehér ruhát?</p>
				<p>- A legfehérebbet.</p>
				<p>- És hosszú fátyolt?</p>
				<p>- Amilyet választasz. Pénzem lesz annyi, hogy... Elviszem a bádogskátulyámat,
                    amibe kendermagot tartok. Teli lesz az pénzzel.</p>
				<p>- Istenem... Te, láttad-e, mikor a postamester lánya esküdött? Selyemruha volt
                    rajta, még a cipője is selyem volt. De azt nem kívánom tőled... Mert az
                    drága.</p>
				<p>- Drága? Akinek pénze van, annak semmise drága. Veszek én neked, Éva, selyemcipőt
                    is, meg selyemkeztyűt is. Úgy jársz, mint a legfajinabb úriasszonyok. Aztán
                    tartunk otthon mindenféle madarat. A rigómat is elviszem, meg a csízemet.
                    Cinegét is fogok egypárt addig. Lesz egy szép úri szobánk, csupa köllemetesség.
                    Padlós szoba ám, nem olyan földes, mint falun van. Oszt esténkint összeülünk a
                    kályha mellett. Danolunk. Ott szénnel fűtenek, azt mondja a Jani.</p>
				<p>- Istenem, de szépeket beszélsz...</p>
				<p>Megcsókolta a fiu arcát kétszer. A fiu egy perc múlva visszacsókolta. S kisideig
                    hallgattak.</p>
				<p>- De nem ellenzik-e majd? - szólalt meg azután a leány.</p>
				<p>- Mért? - felelte álmosan a fiu. - Ki ellenezné?</p>
				<p>- Anyád.</p>
				<p>A fiu vállat vont:</p>
				<p>- Anyám? Mért ellenezné? Te jó leány vagy.</p>
				<p>- De szegény vagyok.</p>
				<p>- Ha a feleségem leszel, nem leszel szegény. Lesz meleg kályhánk. Sütünk rajta
                    almát.</p>
				<p>- Az ablakra csipkekárpitot veszünk.</p>
				<p>- A falra képet akasztunk. Mátyás királyt, Szent Imrét, meg egy csataképet.
                    Láttál te már csataképet? Én már láttam egyet, mikor búcsún voltam
                    keresztapáméknál.</p>
				<p>És ásított.</p>
				<p>Ismét hallgattak.</p>
				<p>A leány bágyadtan rebegte:</p>
				<p>- Ne végy selyemruhát... mégis drága. Pedig milyen szép! Csak egyszer szeretnék
                    fehér selyembe lenni, csak egyszer... Nekem még bőrcipőm se volt soha.</p>
				<p>És ismét hallgattak.</p>
				<p>- Haj de álmos vagyok, - szólt a fiu, a szemepilláját emelgetve. - Keljünk fel
                    tán, és... Azt mondják nem jó elaludni...</p>
				<p>- Én is hallottam, - felelte bágyadtan a leány.</p>
				<p>- Megfagy az ember.</p>
				<p>De azért ülve maradtak. Időnkint egyik is, másik is rebegett valamit. De már csak
                    a maga gondolatát mondta mindegyik.</p>
				<p>- A királyhoz is bemegyek, - rebegte a fiu. - Látni fogom a koronát... a
                    fején...</p>
				<p>Egy percnyi csend...</p>
				<p>- Az oltár csupa égő gyertya... - gügyögi a leány.</p>
				<p>Percekig tartó csend.</p>
				<p>- A korona igazi aranyból van... - mondja a fiu.</p>
				<p>És akkor megmozdítatta a kezét, mintha köteléket érezne rajta. Bágyadtan
                    rebegte:</p>
				<p>- Te... Éva... el ne aludj...</p>
				<p>- Nem. Hallod... Muzsikálnak... Valahol messze... Csupa vékony hegedü...</p>
				<p>A fiu lecsüggesztette álomtól nehezült fejét.</p>
				<p>- A király koronája milyen fényes... - motyogta behunyt szemmel.</p>
				<p>A leánynak már alig mozgott az ajka.</p>
				<p>- Hallod, milyen szépen... szépen... muzsikálnak...</p>
				<p>S feje a fiunak a vállára hajlott...</p>
				<p>*</p>
				<p>A kelő napfény úgy találta őket, egymáshoz simultan, fejöket összehajtottan.</p>
				<p>A havas erdő mélyéből lassan legelészve lépegetett arra egy szarvas.</p>
				<p>Sokágú koronáján apró gyémántokként csillogott a napfényben a hó-por. Az orrával
                    el-eltolta a havat a téli aszott fűről, lehullott moháról, és legelgetett.</p>
				<p>Amint a két gyermek közelébe ért, fölemelte méltóságos fejét.</p>
				<p>Mozdulatlanul ültek azok. A szeme mind a kettőnek be volt hunyva. Lábukat,
                    vállukat beszórta a lengedező szellő selyemként fénylő fehér zuzmarával.</p>
				<p>A szarvas rájok bámult.</p>
				<p>Aztán nyugodtan legelt tovább.</p>
			</div>
			<div type="chapter">
				<head>
                   DUGÓHÚZÓ
                </head>
				<p>Nyári regg egy vidéki városban. Egy terebélyes épület előtt sok gatyás ember és
                    tarka szoknya; kocsik és szénázó lovak.</p>
				<p>Egy szürke-kalapos urat is pillantok meg a sokaságban. A fehér-szalagos völgyes
                    kalapot tíz éve ismerem.</p>
				<p>- Mi van itt Bálintkám? Talán bizony katonasorozás?</p>
				<p>- Dehogyis, - felelt Bálint, kövér kezével legyintve, - törvényház ez.</p>
				<p>- Csak nem rajtad ítélkeznek tán?</p>
				<p>- Nem hálistennek. Egy béresem van bajban.</p>
				<p>- Gyujtogatás? Verekedés?</p>
				<p>- Még annál is rosszabb.</p>
				<p>- Ember-ölés?</p>
				<p>- Az a teremtésit. Aligha meg nem ismerkedik a hóhérral.</p>
				<p>A felhőkre pillantott, mert boruldozott az ég. Ónos felhők gomolyogtak a város
                    felett; morgott is már.</p>
				<p>- Kellene az esső, igen kellene, - mondogatta Bálint.</p>
				<p>Bementem vele a tárgyalásra. Ő ideiglen a tanuk szobájába tért. Én beültem egy
                    üres padba, mingyárt az elsőbe. Azt a falusiak nem merték megszállani.</p>
				<p>Egy legényt vezettek be a szuronyos őrök, egy vastagderekú fiatal parasztlegényt.
                    Gyolcsingben, gatyában. Olyat se láttam még vádlottak padján.</p>
				<p>Belépésekor meghullámzott a falusi sokaság s valami nyöszörgő jajgatás hangzott
                    az egyik padból. Egy öregasszony jajgatott. A kezét összecsapkodta:</p>
				<p>- Jahahaaaj, kegyelmezzenek, irgalmazzanak, a fiamnak... nagyságos főbíró
                    uraim...</p>
				<p>Az őrök kilökdösték a teremből.</p>
				<p>Míg a bűniratokat olvasták, szétpillantottam a besereglett falusi népen. Mind
                    egyfaragású komoly barna ember; üstökös hajuak és szögletes orruak. A nők
                    soványak, naptól pörköltek, de selyemkendő virít sárgán, pirosan, kéken a
                    fejükön. A leányok is fakók, s még cifrább ruhásak; a hajukat régiesen a fejükre
                    ragasztva viselik, és emmiatt formátlanok. Csak a szemök csillog okosan.</p>
				<p>- Mi neved? - kérdezte az elnök.</p>
				<p>A legény egyet köszörintett a torkán.</p>
				<p>- Dobos Menyhárt, szolgálatjára.</p>
				<p>Az arcán meg a szemén a fogság bágyasztó levegője meglátszott. A haja neki is
                    üstökös-borzas, mint a többi falusi embereknek.</p>
				<p>- Hány esztendős vagy?</p>
				<p>- Huszonnégy, instálom.</p>
				<p>- Az a vád reád, hogy megölted Nagy Máté kocsist. Bűnösnek érzed-e magadat?</p>
				<p>A legény vállat vont:</p>
				<p>- Nem tudom instálom...</p>
				<p>- Már hogyne tudnád. Magadnak ártasz, ha nem az igazat vallod.</p>
				<p>A legény a padlóra pislogott:</p>
				<p>- Megmondom igazán. Némelyik órába hibáztatom a haragomat... másik órába... azt
                    gondolom... ha megint úgy kerülnék vele szembe, megintsak al lenne a vége, hogy
                    engem vasra vernének.</p>
				<p>- Hát szándékosan ölted meg?</p>
				<p>A legény emelgette a vállát, szemöldökét:</p>
				<p>- Hát... nem csupa véletlenül...</p>
				<p>- Mondd el hogyan történt?</p>
				<p>- Úgy történt instálom, hogy... Kisasszony napján búcsú vót nálunk. Aztán... ő is
                    odajött az ivóba. Oszt mondok neki:</p>
				<p>- Egy szavam vóna, vagy kettő, Máté bátyám.</p>
				<p>- Hallom, aszongya.</p>
				<p>- Hát mondok, kend nem idevalósi ember, csak átszegődött az urasághó kocsisnak,
                    hát kend nem tudhassa hogy mi nálunk a törvény? Mert mondok minden házba más a
                    szokás, minden faluba más a törvény.</p>
				<p>Rám böffen erre nagy vörös képpel, hogy aszongya:</p>
				<p>- Énvelem ilyen fenhangon ne beszélj!</p>
				<p>- Mondok hát kicsoda kend? Azér hogy öspörös kocsissa vót? Láttam én mán nagyobb
                    kokast is az urak szemétdombján.</p>
				<p>Csak így kezdődött ilyen csöndesen. De ő akkor mán fujt, morgott. Oszt aszongya,
                    hogy aszongya:</p>
				<p>- Elhallgass, te dugóhúzó!</p>
				<p>Erre aztán énbennem is lobbot vetett a harag:</p>
				<p>- Ne mondja énnekem senki hogy dugóhúzó! Mert én katonaviselt ember vagyok.</p>
				<p>Aztán... elbántam vele.</p>
				<p>- Erre kést kaptál rá.</p>
				<p>A legény pislogott.</p>
				<p>Az elnök fölvett egy fanyelü keskenyvasu kést.</p>
				<p>- Ez volt az a kés?</p>
				<p>- Az.</p>
				<p>- A csizmádszárában vitted oda.</p>
				<p>- Abban.</p>
				<p>- Előre készültél a szóváltásra?</p>
				<p>- Nem mondhatnám. Mert nem tudtam, hogy odajön.</p>
				<p>- Ez a kés meg van köszörülve.</p>
				<p>- Megköszörültem.</p>
				<p>- Minek köszörülted meg?</p>
				<p>A legény a padlóra pislogott:</p>
				<p>- Dohányt aprítani.</p>
				<p>- Hát azért vitted a korcsmába, hogy dohányt apríts?</p>
				<p>- Nem. Csak éppen betoszintottam a csizmám szárába.</p>
				<p>- Dehát minek taszítottad be?</p>
				<p>- Az ember nem tudhassa, mikor kocsmába megy...</p>
				<p>- És csak azért haragudtál meg rá, mert azt mondta: dugóhúzó.</p>
				<p>- Ne mondja nekem azt senki.</p>
				<p>- Dehát mit jelent az?</p>
				<p>- Hát... tetszik tudni, én szoktam szolgálni a kertbe, mikor az uraságunkho
                    vendég jön. Olyankor rámadják az ezüst-pitykés ruhát, oszt aznap belső szolga
                    vagyok.</p>
				<p>- Dehát olyan nagy sértés az, ha valakinek azt mondják: dugóhúzó?</p>
				<p>A legény nem felelt.</p>
				<p>Az első tanu egy jámborképű szálas legény volt, szintén béres; Menyhártnak
                    barátja.</p>
				<p>Az elnök figyelmeztette, hogy igazat mondjon, mert lehet hogy meg kell esküdnie a
                    szavára.</p>
				<p>- Ugy mondom ahogy igaz, - kezdte a legény. - Menyhárt már akkor kezdett a
                    kocsisra görbén nézni, mikor a kocsis az urho került. Ugy mondom ahogy igaz. Mer
                    hogy a kocsis magányos ember vót, ott adtak neki enni az uraság konyháján. Ugy
                    is vót a szegődsége. Oszt hogy az Örzse megtetszett a kocsisnak, hát azon
                    forgott az esze, hogy jó lenne űneki. Még nekem is megemlítette, hogy aszongya:
                    Ügyes kis sarkon forgó jány ez az Örzse. Az Isten is nekem teremtette; mit
                    gondolsz? - Mondok: Menyhárt is éppen így beszél. - Aszongya: Nem teszi őt a
                    lány énelejbém.</p>
				<p>- Csak a tárgynál maradjon, - szólott rá az elnök.</p>
				<p>- Ugy mondom ahogy igaz, - felelte egyet nyelve a legény. - Egyszer hogy a
                    kertben ástam, kihallatszott a konyhaablakon, hogy a tekintetes asszony is
                    hozzá-biztatja a leányt: - Nem is lenne rossz, aszongya, ha a kocsisho
                    hozzámennél, mer aszongya neked is jobb, ha nem kerülsz ki a faluba,
                    szolgálhatsz tovább nálunk. De a tekintetes asszony semmitse tudott
                    Menyhártról.</p>
				<p>- Csak arról beszéljen barátom, hogy ebben az ügyben mit tud? hogyan vesztek
                    össze? hogyan ölte meg ez a legény a kocsist?</p>
				<p>- Hát úgymondom ahogy igaz: az Örzse miatt vót az összeveszés. Mer a Menyhárt
                    aszongya hogy: - Hogy a dühös kígyó járja meg ezt a kocsist, mióta ez idejött,
                    még az éccakai álmomat is megrontotta. Ugy mondom ahogy igaz.</p>
				<p>- Fenyegette-e előbb a kocsist?</p>
				<p>- Nem hallottam.</p>
				<p>- Hát azt mondta-e hogy meg fogja ölni?</p>
				<p>- Azt nem mondta. Csak annyit mondott, hogy aszongya: Meglássátok még törvény
                    kezire kerülök emmiatt a dömhes miatt. Ugy mondom...</p>
				<p>- Mi az a dömhes?</p>
				<p>- Hát hogy olyan nagyétkű ember vót, azér mondta úgy.</p>
				<p>A védő ügyvéd, egy fiatal aranypápaszemes ember közbe szólt:</p>
				<p>- Engedelmet kérek, hogy kérdést intézzek a tanuhoz.</p>
				<p>- Tessék.</p>
				<p>- Ön azt mondja, hogy a meggyilkolt nagyobb ember volt Menyhártnál.</p>
				<p>- Nagyobb másfél fejjel.</p>
				<p>- És erősebb is.</p>
				<p>- Sokkal.</p>
				<p>- Kérem, ezt hogy jegyzőkönyvbe vegyük.</p>
				<p>A tanu aztán sok elnöki rendre-rándítás között elmondta, hogy a kocsmában
                    Menyhárt csak csöndesen mulatott. A kocsis később érkezett. Csak annyit látott,
                    hogy Menyhárt leült vele szemben az asztalhoz. Aztán ő táncolni ment. Mikorra
                    ismét rájok fordult a figyelme, már akkor veszekedtek. A kocsis pofon ütötte
                    Menyhártot.</p>
				<p>A védő ügyvéd a vallomásnak ezt a részét ismét jegyzőkönyvbe iratta.</p>
				<p>Az elnök magához szólította a vádlottat:</p>
				<p>- Hát miért nem mondtad, hogy pofon csapott?</p>
				<p>Menyhárt röstelkedve vont a vállán.</p>
				<p>- Elfelejtettem.</p>
				<p>- Elfelejtetted? Hogy lehet pofont elfelejteni?</p>
				<p>Menyhárt megint vállat vont:</p>
				<p>- Katona vótam én...</p>
				<p>Következett egy őszes zömök ember, az uraság béresgazdája. Az is azon kezdte,
                    hogy a kocsis volt az oka mindennek. Mert ha az oda nem szegődik, Menyhárt se
                    került volna bele a szorosba. Dehát az Isten úgy akarta...</p>
				<p>- Milyen természetü ember ez a Menyhárt?</p>
				<p>- Jó gyerek ez uram, - felelte az öreg a kalapja szegélyét simogatva, - ámbátor
                    ha megboszantják, hamar szembepöndörödik. De attul nem került volna ilyen
                    bajba.</p>
				<p>- Maga ott ült az asztalnál, mikor az a szóváltás történt. Mondja el miképpen
                    történt?</p>
				<p>- Nem tudom én azt már tekintetes uram. Csak azt tudom, hogy csöndes beszélgetés
                    kezdődött. Ámbátor hamar élire fordult. Mer aszongya Menyhárt: Minden háznál
                    más a szokás, minden faluba más a törvény. Kend nem idevalósi, hát nem tudhassa.
                    A kocsis mingyár felgördült reá, hogy aszongya:</p>
				<p>- Mit csiripelsz itt nekem?</p>
				<p>- Értsük meg egymást, - mondotta erre Menyhárt, szölideden.</p>
				<p>- Még csodáltam is hogy ez a tűzkő-ember olyan szölideden beszél.</p>
				<p>- Értsük meg egymást, aszongya, minálunk az a törvény, hogy ha valamelyik leány
                    le van foglalva, hát le van foglalva: - ez a becsület!</p>
				<p>A kocsis egyet horkan, oszt aszongya:</p>
				<p>- Te tanítasz-e engöm böcsületre, te dugóhúzó?</p>
				<p>Akkor én éppen elfordultam, mert követem a bagót piszkáltam ki a pipámból.
                    Mikorra a számba vettem, mán akkor egymáson fenteregtek. Még a boromat is
                    kidöntötték.</p>
				<p>- Hát a kocsist a pofon után azonnal késsel rohanta meg ez a legény?</p>
				<p>- Hát bizony...</p>
				<p>- És a kocsisnál nem volt kés?</p>
				<p>- Lehetett nála, de csak olyan bicskaféle. Mert avval szokott enni.</p>
				<p>- Hát nem védekezett a kocsis?</p>
				<p>- Védekezett biz a. Mondom, hogy a boromat is kidöntötték. Mert tetszik tudni,
                    ahogy Menyhárt előrántotta a csizmaszárból a disznóölő kést, hát a kocsis
                    felkapott egy széket, oszt avval ütötte le a boromat.</p>
				<p>Az ügyész szólalt meg:</p>
				<p>- Dehát kend hazudott az imént...</p>
				<p>- Én?</p>
				<p>- Azt mondta, hogy csak akkor nézett fel, mikor már egymáson hemperegtek. Most
                    meg elmondja, hogy a kocsis széket ragadott.</p>
				<p>Az öreg boszusan pillantott:</p>
				<p>- Hászen azér láthattam, mer a szék a fejem fölött forgott.</p>
				<p>A védő ügyvéd azt kérdezte, hogy Menyhárt mennyit ivott a szóváltás előtt?</p>
				<p>- Azt nem tudom könyörgöm, mer én korábban mentem oda, nem néztem.</p>
				<p>Az esső megeredt. Nagy cseppek koppantak a terem ablakaihoz. Bent fülledt volt a
                    levegő.</p>
				<p>Következett a korcsmáros, Spitzer nevű Bulanzsé-szakálú ötvenéves ember. Fakó
                    fekete redengot volt rajta, és a lábán sárga cipő. Sápadtan és remegő szakállal
                    beszélt. A vállát közben a füléig vonogatta. Ő persze nem látott semmit, nem
                    hallott semmit. Csak a lármára ment oda. Ő nem tehet arról, hogy ilyen
                    szerencsétlenség történt. Búcsúkor mindig van verekedés. Őt ezért felelősségre
                    nem vonták soha. Ő nem csendőr. Neki polgári kötelessége a bormérés. A legény
                    különben másfél liter bort rendelt, de az nem azt jelenti, hogy annyit ivott,
                    mert a falubeli parasztok egymásnak töltenek. Ihatott kétszer annyit is.</p>
				<p>A védő ezt ismét megjegyeztette.</p>
				<p>Következett valami nyolc más tanú, köztük Bálint barátom is.</p>
				<p>Ő mingyárt azon kezdte, hogy a nép gondolkodását ajánlotta a törvényszék
                    figyelmébe.</p>
				<p>- Ez a Menyhárt derék dolgos ügyes fiu. Én ugyan nem tudtam arról semmit, hogy a
                    cselédem iránt érdeklődik, mert ha tudom, nem engedem, hogy a kocsis vizet
                    zavarjon. Igazán nem hibásolom őt tisztelt törvényszék, mert...</p>
				<p>Az elnök figyelmeztette Bálint urat, hogy tanunak szólították be, nempedig
                    védőügyvédnek.</p>
				<p>Bálint erre megboszankodott és duzzogva felelte:</p>
				<p>- Hát kérem tessék kérdezni, felelek...</p>
				<p>Aztán csak igennel és nemmel felelgetett.</p>
				<p>Mikor azonban az elnök elküldte volna, megszólalt:</p>
				<p>- A tárgyalásnak egy fontos pontját óhajtanám megvilágítani, de persze azt
                    igennel és nemmel elmondani nem tudom.</p>
				<p>- Hát beszéljen, ahogy óhajt.</p>
				<p>- Hogy olyan sokáig várattak, bejöttem a tanuk szobájából a tárgyaló terembe és
                    hallottam, hogy a dugóhúzó kifejezést a tisztelt törvényszék üres oknak tekinti.
                    A mesebeli farkas szavának a bárányhoz. Minthogy ez sulylyal esik az igazság
                    fontjába, ezt világitanám meg, ha szabad.</p>
				<p>- Tessék.</p>
				<p>- Ez a legény néha az asztalnál szolgál, mikor vendég van a házamnál. A mult
                    nyáron is, egyszer, hogy vendégem volt, a kertben kártyáztunk, és ez a fiu sört
                    hozott fel a pincéből. Egyszer, ahogy oldalt pillantok, látom, hogy az
                    orgonabokor mögött Menyhárt egy sörös üvegből kortyogat. Emberi valami. Mégis
                    rászóltam, hogy mondok: Mit csinálsz, Menyhárt! Erre ő ijedtében így felelt: A
                    dugót húzom a fogammal! Hogy ezt megnevettük, a cselédség is mulatott rajta.
                    Ismerni kell, uraim, a népet. Inkább kiáll egy fejbeütést, mintsem hogy gúnyoló
                    szót halljon.</p>
				<p>A védőügyvéd ezt is beiratta a jegyzőkönyvbe. Bálint úr diadalmas arccal ült le
                    mellém.</p>
				<p>Következő tanunak a biró a leányt hivatta.</p>
				<p>A teremben mozgolódás támadt. A városi hölgyek kiváncsian nyujtogatták a nyakukat
                    a vérontás okozója felé.</p>
				<p>Egy soványka, húszéves forma leány jelent meg a terem hátulján, és hatolt a
                    megnyíló soron előre. Öltözete olyan volt, mint a többi falusi leányé: fehér
                    ingváll, zöld selyem mellkendő, rózsaszínű virágos szoknya; a kezében csipkés
                    kendő. De mingyárt az első pillantásra szembeötlő volt hogy a haját nem
                    ragasztja a fejéhez. Szép hamvas barna haja volt. Olyan volt a fején, mint egy
                    kis szénaboglya.</p>
				<p>Máskülönben nem volt valami szépség: apró ábrándos szemek, kerek fehér arc és
                    gömbölyű orrocska. Csak a szemöldöke volt erős-vonásu fekete.</p>
				<p>A szemét lesütve állt meg a biró előtt, látni lehetett rajta, hogy remeg.</p>
				<p>- Ösmered ezt a legényt?</p>
				<p>A lány a bíróra pillantott, aztán a legényre és halkan rebegte:</p>
				<p>- Ösmerem.</p>
				<p>- Volt valami viszonyod vele?</p>
				<p>A leány nem értette.</p>
				<p>- Szeretője voltál neki?</p>
				<p>A lány bólintott. A szeme pilláján könnycsepp jelent meg. A zsebkendőjét a
                    szeméhez emelte.</p>
				<p>A bíró folytatta a kérdezést:</p>
				<p>- Eligérkeztél neki?</p>
				<p>A leány ismét bólintott.</p>
				<p>- Dehát a kocsisnak is eligérkeztél.</p>
				<p>A leány fölemelte a fejét:</p>
				<p>- Nem igaz.</p>
				<p>- Hát akkor mért mondta a kocsis, hogy az övé vagy?</p>
				<p>- Mondhatni mondhatta.</p>
				<p>- Hát talán úgy viselkedtél iránta? hogy azt értette.</p>
				<p>- Szó se lehet róla. Ő csak a szakácsasszonynak példálódzott, meg a tekintetes
                    asszonynak, hogy engem elvenne.</p>
				<p>- De hisz az asszonyoddal beszéltél is róla.</p>
				<p>- Én nem. Csak ők noszogattak, hogy menjek hozzá. Ha vén is, antul okosabb, meg
                    hogy nem részeges. És másefféléket beszéltek. Nem tudták, hogy én már
                    eligérkeztem. Én nem mertem szólani.</p>
				<p>- Mért nem mertél?</p>
				<p>- Nem akartam a tekintetes asszonynak a kedve ellen szólni. Meg attól is
                    tartottam, hogy Menyhártot nem engedik belső szolgálatra.</p>
				<p>- Hát ennek a legénynek igérted, hogy felesége leszel?</p>
				<p>A leány lesütötte a szemét és halkan rebegte:</p>
				<p>- Igértem.</p>
				<p>- Mikor?</p>
				<p>- Régen.</p>
				<p>- Mégis mikor?</p>
				<p>- Mikor elvitték katonának.</p>
				<p>- Akkor bizonyosra mondtad?</p>
				<p>- Bizonyosra.</p>
				<p>- Hogy mondtad?</p>
				<p>- Csak úgy, hogy megvárom, akármeddig odalesz, megvárom.</p>
				<p>- És meddig vártál?</p>
				<p>- Három esztendeig.</p>
				<p>A védő kérdezett:</p>
				<p>- Férjhez mehettél volna-e azalatt?</p>
				<p>A leány elmosolyodott:</p>
				<p>- Kétszer is.</p>
				<p>Az ügyész, egy unatkozó arcu szőke pók, folytatta a kérdezést.</p>
				<p>A legényhez fordult:</p>
				<p>- Mikor közölte veled ez a leány, hogy a kocsis szemet vetett reá?</p>
				<p>- Mingyárt elejin mondta.</p>
				<p>- Hogyan mondta?</p>
				<p>- Ugy, hogy aszongya: a kocsis többet néz rám, mint a tálba. Szólogat is olykor,
                    de én csak nevetem.</p>
				<p>- Tehát nem panaszosan mondta?</p>
				<p>- Eleinte nem. Csak mikor már hozzábíztatni kezdték.</p>
				<p>- Mikor panaszkodott utolján?</p>
				<p>- A búcsú előtt való estén.</p>
				<p>- Akkor hogyan panaszkodott?</p>
				<p>- Akkor mán keservesen.</p>
				<p>- Mit mondott?</p>
				<p>- Azt mondta, hogy aszongya: Mán nincs maradásom a kocsis mián. Untalan azt
                    fujják a fülembe, hogy menjek hozzá. A tekintetes asszony különösen.</p>
				<p>- Sirva panaszkodott?</p>
				<p>- Lehet, hogy sirt is, nem láttam a sötétbe. Ő belül vót a konyhán, én kivül a
                    kertbe.</p>
				<p>- Aztán mit mondtál neki?</p>
				<p>- Nem mondtam én semmit se.</p>
				<p>- De magadban gondoltál valamit.</p>
				<p>- Nem gondoltam én semmit. Csak káromkodtam, (Isten bocsá...) Mert tetszik tudni,
                    keserű falat vót a nekem!</p>
				<p>Az ügyész a leányhoz fordult:</p>
				<p>- Igazat mondott a legény?</p>
				<p>- Igazat.</p>
				<p>- Hát azt mondta-e káromkodás közben, hogy: Majd elbánok én a kocsissal!</p>
				<p>A leány habozva felelt:</p>
				<p>- Nem azt nem mondta.</p>
				<p>Parasztleány létére megérezte a kérdésben a veszedelmet.</p>
				<p>A leány volt az utolsó tanu. Mingyárt utána az ügyész vádlása következett.</p>
				<p>Az ügyész előre megfontoltnak látta az emberölést. Minden szava göröngyként esett
                    a vádlott fejére. Fekete festékkel szinezte elénk a közerkölcsök elfajulását.
                    Citált a rómaiakból és angolokból. Rámutogatott a bűnnel terhelt legényre,
                    mintha a rómaiak és angolok egyenesen őrá szabták volna a mondásaikat. Végül
                    csomót kötött a beszéd végére azzal a követeléssel, hogy Dobos Menyhárt emberi
                    fenevadat a törvény vaskézzel tegye ártalmatlanná.</p>
				<p>A falu csendben és rámeredező szemekkel hallgatta a kemény beszédet. A vádlott
                    sápadozott.</p>
				<p>Bálint is morgott mellettem. De következett a védő - az említett szemüveges éber
                    fiatal ember. Az arra figyelmeztette a törvényszéket, hogy emberi szívvel ítélje
                    meg ezt az ügyet. A vádlott fiatal, lobbanékony; a kocsis a legnagyobb kincsétől
                    akarta megfosztani. Gondolják meg, hogy a parasztféle embernek micsoda nagy
                    kérdés a jó élettárs. Az élet legnagyobb kérdése. Mert neki az asszony nem
                    lukszus, nem is szoknyás cimbora, hanem az élet terhének hüséges megosztója.
                    Igavonó-társ. A nép fia már gyermekkorában kiválasztja a többi közül; és úgy áll
                    rajt a szeme, gondolata, érzése, mint a legnagyobb kincsén. Az ilyen
                    kiválasztott leányt más nem is meri megközelíteni. S ime odapottyan egy más
                    faluból való kocsis. Az egyszerre szemet vet reá. A legény figyelmeztetni akarja
                    szépen, okosan. Ő sejti, miről van szó: durván ráförmed. Maga idézi fel a
                    veszélyt.</p>
				<p>Igy fejtette ki a védő, hogy ami történt, nem annyira bűn volt, mint inkább
                    szerencsétlenség. Ő is citált a rómaiakból és az angolokból. De neki a rómaiak
                    és az angolok merőben mást mondtak Dobos Menyhártra vonatkozólag.</p>
				<p>A sok falusi fej helyeslőn integetett. Bálint is bólogatott mellettem:</p>
				<p>- Nem bírka az ember, kivált aki magyar! Szerencsétlenség volt! Beljebb csúszott
                    a kés, mint ahogy szándékolta.</p>
				<p>A törvényszék azután hosszan tanácskozott odabenn. A legény beteg arccal ült a
                    vádlottak padján. Örzse földre néző bús szemmel állt a közelében.</p>
				<p>Végre a bírák megjelentek, és a nagy csendben felolvasták az itéletet: öt évi
                    fegyház.</p>
				<p>- Megnyugszik-e? - kérdezte az elnök.</p>
				<p>A legény habozva felelte:</p>
				<p>- Előbb Bözsivel szeretnék szólani.</p>
				<p>S intett fejével a leánynak. A leány odalépett hozzá.</p>
				<p>- Megvársz-e Bözsi? - kérdezte könnyes szemmel.</p>
				<p>A leány szintén könnyes szemmel nézett reá és bólintott:</p>
				<p>- Meg.</p>
			</div>
		</body>
	</text>
</TEI>