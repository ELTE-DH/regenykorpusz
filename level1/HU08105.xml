<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU08105" xml:lang="hu">
   <teiHeader>
      <fileDesc>
         <titleStmt>
            <title>A szív örvényei : Kisregények és elbeszélések : ELTeC edition</title>
            <author ref="viaf:54141095">Kemény Zsigmond  (1814-1875)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">28161</measure>
            <measure unit="pages">51</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>A szív örvényei : Kisregények és elbeszélések</title>
               <date>2010-03-23</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/08100/08105"/>
               <respStmt>
                  <resp>Original Electronic Edition</resp>
                  <name>Tóth Gyula</name>
                  <name>Szever Pál</name>
                  <name>Kiss András</name>
               </respStmt>
              
                  <bibl type="digitalSource">
                     <title>A szív örvényei : Kisregények és elbeszélések</title>
                     <date>2010-03-23</date>
                     <ref target="http://kindlevarazs.wordpress.com/kindle-teka/"/>
                  </bibl>
              
                  <bibl type="printSource">
                     <title>A szív örvényei : kisregények és elbeszélések</title>
                     <author>Kemény Zsigmond</author>
                     <pubPlace>Budapest</pubPlace>
                     <publisher>Szépirodalmi Kiadó</publisher>
                     <date>1969</date>
                     <ref target="http://mek.oszk.hu/08100/08105/08105.pdf"/>
                  </bibl>
              
            </bibl>
            <bibl type="firstEdition">
               <title>A szív örvényei : Kisregények és elbeszélések</title>
               <author>Kemény Zsigmond</author>
               <date>1854</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T1"/>
         </textDesc>
      </profileDesc>
      <revisionDesc>
         <change when="2019-04-18"/>
         <change when="2021-03-08"/>
      </revisionDesc>
   </teiHeader>
  <text>
      <body>
            <div type="chapter">
               <head>1</head>
               <p>Reggeli tizenegy óra lehet, midőn két úr lép az <hi>Albergo
                     Italiano</hi> kapulépcsőjéről a gondolába.</p>
               <p>Az idő derült, és szép őszi napot ígér.</p>
               <p>- Hová megyünk, signore?</p>
               <p>- A Manfrini-palotába, Antonio - válaszolá az ifjabbik úr.</p>
               <p>Antonio megindította gondoláját, s az nyílgyorsan halad a nagyobb és kisebb
                  áruhajók közt, melyekkel a Canal Grande, az egykori tengerkirálynőnek, Velencének
                  főutcája szokatlanul telve van.</p>
               <p>- Láttamoztattad-e útlevelünket? - kérdé az előbb szólott idősb útitársát, ki tőle
                  vagy jelleménél vagy helyzeténél fogva némi függésben volt.</p>
               <p>- Még tegnap estve, Anselm - válaszolá ez, félrevonva a gondola függönyeit, hogy
                  szabadon legeltethesse szemét a sötét márványépületeken, a Szent Márk templomán, a
                  Della Salute kúpjain, a Rialtón és a kék lagúnán, melynek mélye régi és bősz
                  titkokat fed, de külszíne redőtlen és nyílt, mint a gyermekarc.</p>
               <p>Míg az éltesb idegen a művészet s a múlt idők emlékein mereng, addig fiatal
                  barátja a karcsú, röpkedő és egymást űző gondolákra néz. Keresi mindeniknek
                  rejtélyeit. Figyelmes majd egy öltözékre, melynek szabása vagy színe felötlik,
                  majd egy nőfátyolra, mely az övé mellett elcsapó gondolából kilebben, majd a sötét
                  és égő arcokra, az eleven és nyilazó szemekre, a gömbölyded karokra, a IX. Pius
                  arcképével díszlő nőkeblekre és általában mindenre, mit a gyorsan elvonuló tárgyak
                  benyomásai közül leginkább szeret a könnyelmű hangulat megragadni.</p>
               <p>- Vasútjegyeket is váltottam - szól az idősb idegen egy hosszú és méla perc
                  után.</p>
               <p>- Így még holnap hat órakor indulhatunk, és Paduában fogunk a Pedrocchi Kávéház
                  verandáján reggelizni.</p>
               <p>- Másképp Veronába sem érkezhetnénk, mert Vicenzában nem mindig lehet pontos
                  szállítást találni.</p>
               <p>- De miért kell a holdas éjet éppen Verona falai közül nézni, mintha ez nem volna
                  szintoly kecses a Brenta azúrkék folyama mellett? Miért vágyol holnap a
                  szentimentál hírű város keblében álmodni? Oly nevezetes természetbúvárnak, minő,
                  Pongrácom, te vagy, sokkal illőbb Paduában a füvészkertet, mint Veronában Rómeó
                  koporsóját fölkeresni.</p>
               <p>- Ha nem mondottad volna, Anselm, hogy még a szüret előtt Abaújban akarsz lenni,
                  magam sem volnék barátja e gyors utazásnak, mely alig enged kedélyünkre mélyebb
                  benyomást, és tapasztalásokkal nem gazdagít.</p>
               <p>- Bizonyos - válaszolá Anselm, vidor arckifejezéssel s oly hangon, melyben az
                  őszinteség negéllyel vegyült -, bizonyos, hogy a hegyaljai szezon nagy híre
                  mellett is falusi mulatságnál alig több. De nem lesz-e fölséges, ha október 8-án,
                  éppen azon nap, melyre Blankának ígértem, Tokajban leszek? Ha azt mondhatom:
                  Blanka, a természetbúvárok számára adott európai fényű bál elől egyenesen siettem
                  a tokaji táncterembe, hogy az első csárdást, úgy, mint kicsináltuk volt, önnel,
                  szép báróné, lejthessem; ha azt mondhatom: Tomaseo és Manin személyesen hívtak az
                  aquileai romok megnézésére, de én e rendkívüli kitüntetést föláldoztam azon
                  boldogságért, hogy önnek október 9-én este hat órakor - hisz nem azt ígértem-e -
                  kart nyújthassak egy sétára a szőlőkertben, hol a hulló falevelek oly kedélyesen
                  fognának suttogni visszaemlékezéseinkről az elmúlt tavaszra. Nem lesz-e fölséges,
                  ha azt mondhatom: Blanka, Adrien gróf, ki röpirataival annyi borsot tört
                  Metternich herceg orra alá, bankettre kért a Doge-palotába, hová csak a tudomány
                  tekintélyei hívatnak meg, s én kielégítetlen hagytam hiúságomat, hogy 10-én a
                  sajtószínben egy családi ebéden lehessek, szép báróné, az ön férjével, ki
                  podagrás, reakcionárius és unalmas... három oly betegség, melytől a szent ég
                  áldólag oltalmazzon... Pongrácom, te ítéld meg: nem lesz-e fölséges ennyi ígéretet
                  teljesíteni oly nő kedveért, kit... már nem szeretünk?</p>
               <p>Pongrác éppen válaszolni akart, midőn a gondola a Manfrini-palota ajtólépcsőinél
                  megállott.</p>
               <p> A képcsarnok, melynek előtermébe lépnek, már ismeretes előttük, és csak a
                  kedveltebb festményeket akarják újra áttekinteni, hogy visszaemlékezéseik közt
                  hívebben megőrizhessék.</p>
               <p>S az idő ily szemlére jól volt eltalálva, mert a termekben még alig van
                  vendég.</p>
               <p>Szabadon járhattak tehát föl és alá.</p>
               <p>- Itt - szóla Anselm a szögletteremnek ajtajához érvén -, itt csak egy választott
                  képem van.</p>
               <p>- Nekem is - mondá társa.</p>
               <p>- Melyik a tied?</p>
               <p>- <hi>Az élet korai</hi>.</p>
               <p>- Barátom! Engedd, hogy én vázolhassam le, engedd, hogy egyedül bámulhassam.</p>
               <p>Ezzel Anselm a terembe lép, s Tizian említett műve előtt áll meg, hosszasan
                  vizsgálván a gyönyörű kompozíció részleteit. Néhány perc múlva előveszi tárcáját,
                  és rajzónjával egy üres lapra ráveti a vászon alakjait, nem a mű jellemére, nem a
                  szellem fölfogására ügyelvén, hanem egyedül az alakoknak egymáshozi viszonyaira, a
                  távolságokra és árnyalatokra, melyek által a festvény különböző terei
                  kijelöltetnek.</p>
               <p>Ha valaki most tárcájába tekintene, kevés véleménnyel fogna tehetségei iránt
                  lenni. De mentségére kell mondanom, hogy egy gróf Szeredy Anselm nem akadémiai
                  festő. Minden vágya élvezni és mellékesen a szépirodalmi lapokba útijegyzeteket
                  közleni. Lélekbúvárnak hiszi magát és műértőnek. Huszonkét éves korunkban semmi
                  nem természetesebb, mint e meggyőződés. Anselm a tiziani mű jellemét
                  kitörülhetetlenül vésvén emlékezetébe, most csak azért rajzol, mert kevesebb
                  fáradságba kerül a részleteket néhány vonal segítségével óvni meg a feledéstől,
                  mint betűk, gondolatok és leírások által. Albuma teli van ily vázlatokkal, s
                  azokból cikkek fognak készülni, nem rajzok.</p>
               <p>Míg ő foglalkozik, két férfi egy nőt kísér a terembe.</p>
               <p>Az érkezteken első tekintetre észrevehető, hogy különböző család és valószínűleg
                  különböző nemzet tagjai.</p>
               <p>A nő világos s rendkívül dús hajzata, hófehér bőrszíne, kimondhatlanul érdekes, de
                  komoly arckifejezése, gyönyörű kék szemei, kicsiny tündéri termete - mely nem
                  látszik a déli égalj és forró vérmérsék szenvedélyeire alkotva lenni - kellemes,
                  de nyugodt s majdnem hideg társalgási modora, sőt öltözéke is, mely az olasz nők
                  toalettjétől az éles színek kizárása által különbözött; ezek együtt gyanítani
                  hagyják, hogy e nő, bár kiejtése egészen olasz, északibb földtájon született.</p>
               <p>Kísérői közül az, kinek karján lépett be, középkorú nobili volt, sötétbarna,
                  értelmes és férfias arccal.</p>
               <p>A nő egy futó pillanatot vetvén <hi>Szent Cecíliá</hi>-ra, mely az
                  ajtónál a szélső kép, jobbra fordul, és a Tizian <hi
                  >Életkorai</hi>val átellenbeni festményeket tekinti végig, de csak félfigyelemmel,
                  vagy azért, mert már régóta ismeri, vagy mert azoknak becset nem tulajdonít.</p>
               <p>A nobili pedig a legközönyösebb hangulattal van a Manfrini-palota ritkaságai
                  iránt, hogy a szép nőnek, kinek vezetője, minden tekintetét felfoghassa, minden
                  kívánságát teljesíthesse. De e készség, e csatlakozás vagy nem ered melegebb
                  érzésből, vagy nem jutalmaztatik eléggé. Sőt a különben érdekes nobili
                  magatartásán és társalgási módjából gyanítható, hogy még át nem lépett sorompók
                  tartják őt határozott távolságban a bájos nőtől, kit karján hord.</p>
               <p>A másik kísérő egy burnótszelencés és cserebogárszín miniszterű öreg férfi, rőt
                  arccal, nagy uborkaorral, ritka, hosszú szálú és szőke szemöldökkel, csontos és
                  előnyomuló homlokkal.</p>
               <p>Ez, mihelyt a nőtől, kivel nem látszik közeli viszonyban lenni, egy bókkal búcsút
                  vesz, tüstént a festmények számait kezdi nézni, s midőn megkapja az első Nro-t, a
                  terem képjegyzékéhez siet, és onnan kiolvassa a művész nevét. Előkészületeinek itt
                  még csak kezdete van. Mert a név fölfedezése után mohón nyúl a miniszterzsebbe, és
                  előbb bal oldalról egy fekete s aztán jobb oldalról egy márványozott kötetű
                  könyvet vonván ki, megnézi: nincs-e bennük bírálat a kérdéses rajzról. Ha talál,
                  elolvassa, összehasonlítja, és meglatolja a gyakran egymással ellenkező nézeteket,
                  s így teljesen beavatva magát a vitatárgyakba és fölemelve szellemét a tan
                  magasságáig, kezébe ragadja a papírcsövet, azt szemére illeszti, és csak ezután
                  fordítja legelőször pillantását a vászonra, hol ismét határozott rendszer szerint
                  tart általános és részletes vizsgálatot.</p>
               <p>Alig lehet mulatságosabb, mint az öreg úr szemléjét nézni, s Pongrác, míg Anselm
                  vázol, már unatkozni kezdvén, melléje megy a különc idegennek, és nagy elégüléssel
                  látja, hogy egy elménc ötletnél több élvezetet nyújt egy komoly ügyetlenség.</p>
               <p> Anselm néhány perc múlva bevégzi rajzát; de mielőtt barátját fölkeresné,
                  kimeríthetlen élvvel tekinti újra át az <hi>Életkorok</hi>
                  allegóriai alakjait, a gyermek első mosolyától fogva azon homályos térig, hol a
                  tántorgó agg utolsó vágyát is - mint terhet - már elejtette, anélkül hogy
                  megkönnyült volna azért, mert többé nincs, mit sírgödréhez vigyen.</p>
               <p>A kedélyes hangulatból, melybe Anselm merülni kezdett, fölzavarták a most érkezett
                  vendégek, kik a többi termekből beömölvén, hosszabb vagy rövidebb műélvezet után
                  Tizian vásznánál megállapodtak, nem mintha ez a Manfrini-palota főkincsének
                  tartatott volna, hanem mert örökké támad csoportozat a boltkirakatoktól kezdve
                  mindenütt, hol valaki egy tárgyat különös figyelemre méltat.</p>
               <p>Amint Anselm megfordul, hogy barátját fölkeresse, szemei el nem kerülhették Carlo
                  Dolci <hi>Magdaléná</hi>-ját.</p>
               <p>A történet úgy akarja, hogy ekkor egy kis kéz, levont kesztyűvel, a <hi
                    >Bűnbánó Magdaléna</hi> felé mutat, és egy női hang felel egy
                  kérdésre, mely egy a képhez közelálló férfival való társalgásból merülhetett
                  föl.</p>
               <p>Meg kell vallani, hogy Anselm rendkívül kedves zengzetűnek találta a női hangot; a
                  fölemelt kéz pedig oly tökéletes volt, hogy mintául szolgálhatott a keleti
                  tündérek szobraira, kiket, fájdalom, még nem bírunk hű képmásokban, pedig tudjuk,
                  hogy gyöngébb alkatásúak, de sokkal kecsesebbek valának a görög
                  istenasszonyoknál.</p>
               <p>Mit tegyen Anselm? Velencében, hol a művészet annyi remekével találkozunk, nem
                  csoda, ha egy ifjú szeme a holt vászonról az élet szépségei felé fordul. Ez
                  teljesen megmagyarázza - s pedig másképp is eléggé érthető -, hogy miért kellett
                  Anselm tekintetének a nőkézről, mely Magdaléna arcára mutatott, rögtön magának a
                  figyelmeztetőnek alakjára tévedni.</p>
               <p>Nem akarnék e percben delejes vonzerőről beszélni, mely a látást is megelőzi,
                  hamarabb közölvén titkait a lélekkel, mint a szemmel; de kétségtelen, hogy Anselm
                  majdnem neheztelt a véletlenre azért, mivel még arcélben sem engedé látni a szép
                  nőkéz tulajdonosát, s pedig a sors elég kegyében részesül, midőn a gyönyörű szőke
                  hajat, melyet nem rejtett el semmi főkötő, a vékony hónyakat, melyről a foulard le
                  volt eresztve, a kicsiny, de művészileg idomos termetet, melyet, ha állott vagy ha
                  mozdult, több bűbájjal nem áraszthatott volna el Venus Callepiga is, legalább két
                  hosszú percig kénye s kedve szerint nézhette.</p>
               <p>A nő - kit, mint föntebb említem, egy velencei nobili és egy különc tudós kísértek
                  a terembe - lassú párbeszédet folytatott amazzal.</p>
               <p>Társalgásuk hihetőleg Carlo Dolci <hi>Magdaléná</hi>-jára
                  vonatkozott. Legalább az olasz többször néz e rajzra, s mindig a jóváhagyás
                  jeleivel hallgatja a szép nőt, ki, úgy látszik, azon némber arcán talált valami
                  érdekest és vonzót, kiről az üdvözítő mondá: igen sokat meg lehet neki bocsátani,
                  mert rendkívül tudott szeretni.</p>
               <p> Anselm ég a vágytól föllelni a vásznon azon látpontot, melyből a tündéralakú lény
                  és a barna nobili közt a párbeszédnek ki kellett indulni.</p>
               <p>A világítás szerint tehát a legkedvezőbb állást választja, anélkül hogy oly közel
                  jőne, honnan a társalgást hallhatni; mert ez gyöngédtelenség lett volna.</p>
               <p>E nő - bírálgatja magában, <hi>Magdaléná</hi>-ra függesztvén szemeit
                  -, e nő huszonnégy éves lehet, gyönyörű tojásdad arccal, piros és még mindig
                  eleven bőrszínnel, karcsú, de kifejlett termettel, isteni szemekkel, sötét
                  hajzattal. Ennyiből kétségtelen, hogy felötlő szépség, és sok imádót érdemel. De
                  miért éppen Magdaléna? Hol van lényére nyomva a bűnbánat eszméje? Miért ne
                  nevezhetnők Laurának, Amáliának az ily méla némbert? Nem foglalhatna-e szintúgy
                  helyet egy érzelmes német család sorában, mint a szent történelem arcképei
                  előtt?</p>
               <p>Anselm vállat vonított, s a kis nőkezet, mely akkor is <hi
                     >Magdaléna</hi> felé intett, nem kezdi többé oly imádandónak tartani, mert a
                  kéz tulajdonosának ízlésében oka van kétkedni.</p>
               <p>- Barátom - szólítá meg Pongrác -, távoznom kell. Ne várj a gondolával. Ma még
                  látjuk egymást.</p>
               <p>- A Fenice Színházban?</p>
               <p>- Talán csak otthon.</p>
               <p>Kezet szorítottak.</p>
               <p>E hangokra félig visszafordult a tündér kis nő, vagy mert a szokottnál nagyobb
                  zajjal folyt a rövid párbeszéd, vagy mert magyar nyelven.</p>
               <p>Szemei összetalálkoztak az Anselmével, hidegen hagyják ott a bámuló ifjút, s
                  végigtekintettek a termen, keresve valakit.</p>
               <p>Anselm meg van lepetve. Semmi hajlamot nem érez helyéről távozni, s egy nő, átható
                  tekintetet vet az igéző szőke arcra és a nyugodt kék szemekre, melyek nem
                  látszanak az egész jelenet iránt érdeklődni.</p>
               <p>- Hová tűnt Wehrner? - kérdi a nő kísérőjét.</p>
               <p>- Stúdiumainak él - mondja mosolyogva az.</p>
               <p>- Úgy ma nem fogjuk látni.</p>
               <p>- Közelebbről alig, mert három egész nap Dudley lord veendi igénybe.</p>
               <p>- Hogyan?</p>
               <p>- Holnap Canino herceggel együtt madarakat tömnek ki, holnapután a
                  természetvizsgálókkal az aquileai romokat nézik meg, a következő reggel a bankett
                  előtti időt a Savelli-palotának Angliába indítására szánták.</p>
               <p>A bájos tündér e tudakolás után kart nyújt a barna olasznak, s a teremből
                  távozik.</p>
               <p>Anselm követni akarja. Látni szeretné a gondolát, mely a kedves tehert
                  továbbröpíti, a matrózt, ki a boldog evezőt kezében tartja, a százszor
                  szerencsést, kire a legszebb kar, míg a mesés kis láb a partról a deszkára lép,
                  támaszkodik. Kísérni kívánná a gyönyörű ismeretlent, kísérni nyomról nyomra, közel
                  csónakával csónakához a csatornán át, a márványpaloták közt, a vízutcák
                  tömkelegébe, mindenüvé, hol a közellét édes mérgével elkábíthatja érzékeit;
                  kísérni legalább, ha másként nem, szemeivel, míg az irigy lég az új Titaniát
                  palástjába takarja, s felöltöztetvén homályaival, átadja a távolságnak, hogy
                  láthatlanná tegye.</p>
               <p>Élénken megy tehát a lépcsőkhöz.</p>
               <p>Antoniót, a matrózt, kelle szólítania, s megmondani, hogy mindenütt a signorának,
                  kit maga előtt lát, gondoláját kövesse.</p>
               <p>Azonban Anselm könnyelmű, de csak huszonkét éves volt. S a fiatalkor
                  bátortalansága gyakran majdnem oly fontoló, mint az aggkor tehetetlensége.</p>
               <p>Ha észrevenné, ha illetlennek tartaná, ha neheztelne miatta, e nyomorúságos
                  eszmék, mint alkalmatlan vendégek, megállították a lépcsőn, hogy vele
                  társalkodjanak.</p>
               <p>Menekülni kívánt tőlük.</p>
               <p>Intett kezével Antoniónak.</p>
               <p>Az félre volt fordulva.</p>
               <p>Nevén szólítá.</p>
               <p>Antonio jön a gondolával, kezében tartva sipkáját.</p>
               <p>A Manfrini-palotából e percben más látogatók érkeztek, szintén az
                  ajtólépcsőhöz.</p>
               <p>Anselm átallá előttük adni utasítást Antoniónak.</p>
               <p>Majd megmondom a gondolában, határozá el.</p>
               <p>Leszáll csónakára.</p>
               <p>De úgy akará a sors szeszélye - s a kaján sors mindig üldözi a szemérmes Don
                  Juanokat -, hogy a szőke nő gondolája, éppen midőn Anselm körülnéz, és Antoniót a
                  teendőkre figyelmezteti, egy mellékcsatornára vonul át.</p>
               <p>A matróz siet. Három perc alig telik el, s már a Canal Grandéból átfordul a
                  gondola a kicsiny vízutcára, de ott többé nincs az ismeretlen csónakja, s jobbra
                  és balra az apró csatornák egész szövevénye mutatkozik.</p>
               <p>Kit lehetne e tömkelegben feltalálni, miután a régi patríciusi világ szokásainál
                  fogva a gondolák még most is tökéletesen hasonlók egymáshoz?</p>
               <p>- Vissza az <hi>Albergo Italianó</hi>-ba! - kiáltá Anselm
                  kedvetlenül.</p>
               
            </div>
            <div type="chapter">
               <head>2</head>
               <p>Midőn szállására érkezik, Pongrácot nyitott bőröndök előtt találja.</p>
               <p>Elsötétedik arca.</p>
               <p>Barátja is némi zavarba jön, s hogy palástolja, gyorsabban kezd rakosgatni.</p>
               <p>Anselm könyvet vesz kezébe s olvas.</p>
               <p>Hosszas csend következik.</p>
               <p>Végre Pongrác fölveti szemét, s a koffert bezárván még egy kisebb málhához megy. -
                  Mindjárt négy óra - mondja félhallhatón, s Anselmre néz.</p>
               <p>- Négy óra - visszhangozza Anselm, óráját zsebéből kivonva.</p>
               <p>- Csengetni fognak ebédre.</p>
               <p>- Csengetnek tíz perc múlva - szól Anselm szárazan, s megint olvasni kezd.</p>
               <p>- Délután a Muranóra akarunk menni.</p>
               <p>- Hét óráig ülünk ott.</p>
               <p>- Hét óráig.</p>
               <p>- Talán elfeledted - szól Pongrác, ámulva barátjának rövid társalgási modorán -,
                  talán nem jut eszedbe, hogy este Lagrange ismét a <hi>Horatio e
                     Curatió</hi>-ban lép föl, s hogy a Fenice Színházban az egész szép világ jelen
                  lesz, és mi mára a legkijelöltebb helyen kaptunk páholyt, az osztrák-svéd
                  követével átellenben?</p>
               <p>- Páholyunk fölséges.</p>
               <p>- Az opera tizenegy óráig fog tartani.</p>
               <p>- Egynegyed tizenkettőig, mint a múltkor.</p>
               <p>- Színház után lehetetlen a Szent Márk térre még el nem menni. Emlékszel, Napóleon
                  mondta, hogy a Szent Márk tér egy szalon, melynek csak az ég lehet méltó
                  boltozatja. S mi maradjunk-e ma ki e ragyogó szalonból és a kecses Florian
                  Kávéházból, mely előtt a szalon bűbájos tündérei szoktak fagylaltozni, találkozni
                  szeladonjaikkal, suttogni, epedni és a világ legregényesebb városának tarka
                  kalandjait szőni? Aztán nem mondottad-e, hogy Aurélia kisasszonynak Merlintől
                  illatszeszt akarsz vásárolni, a kis Júliának a Fanna raktárból egy karperecet
                  őszentsége képével, a grófnénak pedig Bréant Adéltól brüsszeli csipkéket, párizsi
                  divatkelméket és egy brussai shawlt? A színház után a Márk térre fogunk menni,
                  Auréliáért Merlint, kisebb nővéremért Fanna urat meglátogatandjuk, és anyám Bréant
                  Adél áruival elégült lesz. Bízhatol ízlésemben.</p>
               <p>- De a szent istenért, ha semmiből nem akarsz kimaradni, és ha a vásárlásokat sem
                  szándékod elfeledni, akkor holmidat korán össze kell szedni. Én már a pakolást
                  majdnem elvégeztem.</p>
               <p>Anselm a könyvet kezéből letévén, föláll, s kíváncsi arccal kérdi barátjától: -
                  Miért szükség a rakosgatással sietnem?</p>
               <p>- No, mert a hatórai vonattal indulunk.</p>
               <p>Anselm hosszat sóhajt. Megint a karszékbe veti magát. Olvas. Pongrác előveszi a
                  vasúti jegyeket s Anselm szeme elé tartván:</p>
               <p>- Íme - szól -, itt a jegyek. Az indulás ideje reggeli hat óra, pontban hat.</p>
               <p>- De minek oly hamar?</p>
               <p>- Hiszen te sürgettél - válaszolá Pongrác.</p>
               <p>- Én?... Tévedsz.</p>
               <p>- Tévedek? Hát ki akart október 8-án Blanka bárónéval a tokaji táncteremben
                  csárdást járni? Ki volt kész, hogy ígéretét teljesíthesse, a Fenice Színházban
                  holnapután tartandó nagy bálból kimaradni? Ki mondotta, hogy nem követi a
                  természetvizsgálókat az aquileai romokba, azért, hogy 9-én este hat órakor, ismét
                  ígérete szerint, kart nyújthasson Blanka bárónénak a szőlőkertben egy sétára a
                  hulló falevelek közt? Ki akarta a Doge-palota lakomáját mellőzni, hogy október
                  10-én, mint fogadása tartja, a sajtószínben ebédelhessen... Blanka bárónénak
                  szeretetreméltó és podagrás férjével?</p>
               <p>Anselm nagy béketűréssel hallgatta végig barátja megtámadásait.</p>
               <p>- S rád nézve közönyös-e az elindulás? - kérdé kevés szünet után. - Nincsenek-e
                  érdekeid, melyek a sietést még inkább teszik szükségessé, mint az enyéim?</p>
               <p>- Ha a te érdekeid már eléggé indokolják a holnapi utat, miért vessem mérlegre az
                  enyéimet is?</p>
               <p>- De ha én szeretném fogadásaimat elveszteni? Ekkor...</p>
               <p>- Ekkor - válaszolá örömmel Pongrác - rögtön az öreg angolhoz sietek, hogy
                  jelenthessem, miképp kész vagyok ajánlatát elfogadni.</p>
               <p>- Micsoda angolról beszélsz és minő ajánlatról?</p>
               <p>- Ah, el is feledém mondani, hogy ismerőseim száma egy érdekes példánnyal
                  szaporodott... s olyannal, mely majdnem utolérhetlen a maga nemében.</p>
               <p>- Kíváncsivá tettél, Pongrácom!</p>
               <p>- Halljad tehát mai kalandomat... míg te a Manfrini-palotában vázlatot
                  készítettél, én cél nélkül jártam az ismert képek körül, és kezdék unatkozni,
                  midőn magára vonja szememet egy rőtarcú nagybácsi, ki majd fekete, majd
                  márványozott kötetű könyvből tanulja a kritikát, mielőtt a vászonra tekintene.
                  Furcsa módszer! S csak képzeld, az öreg úr e szörnyű fáradság miatt úgy izzadott
                  már, mint a becsületes muzulmán az öt fürdés alatt. Megszántam, s hogy némileg
                  segítsek rendszerén, amint a festményekhez érkezett, elmondám egyenként a művész
                  nevét és a mű alapeszméjét. Kezdetben a bölcs férfi nem látszott
                  figyelmeztetéseimnek hitelt adni, mert mihelyt egy nevet hallott, tüstént
                  segédforrásaihoz nyúlt, s midőn a márványozott és feketebőrű tanúk által
                  hitelesítteték állításom, növekvő örömmel kiabálta: - Valósággal Tintoretto...
                  Palma biz a... igazán Paolo Veronese... jól mondja ön, Murillo... csakugyan
                  Angelica Kauffmann!</p>
               <p>- Ennek a szorgalmas és lelkiismeretes férfiúnak - közbevág Anselm - okvetlen a
                  nagy és intelligens német nemzethez kell tartoznia. Nemde heidelbergi vagy
                  marburgi professzor?</p>
               <p>- Nem, barátom! Ő eredetére német, de Angliában lakik, s a sváb ügyetlenséggel
                  szerencsésen tudja párosítani az angol különcködést. Gondolhatod: mennyit lehet
                  rajta mulatni. Egyébiránt talpig becsületes ember.</p>
               <p>- S már ily közelről ismered?</p>
               <p>- Hogyne, hiszen félig-meddig vállalkozó társává lettem... De rendre mondom el
                  kalandomat. A tudós férfiú irányomban hamar ment át a kétkedésből feltétlen
                  bizalomra. Minden észrevételemet mohón írta naplójába, s úgy látszott, rendkívül
                  örvendett, ha kézikönyveit segítségem által pontatlanságon vagy fonák nézeteken
                  érhette. Ily, eleinte mulatságos, utóbb rám nézve fárasztó társalgás közt telt
                  egypár óra el. Kerestem a rést menekülhetni tudósomtól; de ő elválhatlan volt. S
                  midőn végre csakugyan távozni akartam, kártyáját átadá s kért: engedjem, hogy
                  ismertessen meg pártfogójával, Dudley lorddal, ki tegnap elhatározta egy nagyszerű
                  múzeum felállítását, és ezen új szeszélynek létesítését rája bízta, rája, ki egész
                  életét a mohák monográfiájának elkészítésével töltötte, és tekintélyes seborvos
                  ugyan, de nem műértő. Én holnapi elutazásommal akartam nyakamról e szerencsét
                  elhárítani. Ő kérdé: merre szándékozom? Elmondám. Tudósom gyermekileg örvendett,
                  mert Dudley lord is oda készül, csakhogy...</p>
               <p>- Csakhogy - közbevág Anselm - holnap Canino herceggel madarakat töm ki,
                  holnapután a természetvizsgálókkal bolyong, harmadnapon pedig, hogy spleenjének
                  táplálatot nyújthasson, a tengerkirálynőnek egyik diadémkövét, a Savelli-palotát
                  akarja kizsákmányolni, és a dicső márványoszlopok, a legszebb antico verdéből
                  faragott architrávok, a mozaik-padlazatok, a gót-bizánci ablakkeresztek és
                  arabeszkek egypár hónap múlva a sportsmanoknak s rókavadászoknak fogják
                  remeteségeit és abbacyit fölcicomázni, mint a szajkót a páva tollai. Az
                  Adria-tenger fényes mátkájának ekként múlni ki, s nem egy merész tőrdöfés, de
                  millió gombostűszúrás által vérezni el... ugye, Pongrácom, ez szintoly csodálatos
                  sors, mint amilyen megfoghatatlan az én mindentudóságom, kivált, ha még azt is
                  említem, hogy a te orvosodat... Wehrnernek hívják.</p>
               <p>- Értesültebb vagy, mint a Márk oroszlána volt a dogék korában - szóla Pongrác
                  meglepetéssel.</p>
               <p>- S mit nem vélnél felőlem, ha még azt is megsúgnám, hogy a tudós Wehrnernek a
                  lordnál érdekesb pártfogói is vannak, kikkel, ha téged meg fogna ismertetni, több
                  hálára lenne feljogosítva, mintha az egész Savelli-palotát nekünk ajándékozná.</p>
               <p>- A nőt érted? - kérdé Pongrác.</p>
               <p>- Lángész vagy, barátom - kiáltá Anselm, hévvel átkarolva útitársát. - S mit tudsz
                  e nőről?</p>
               <p>- Igen keveset. Mehrner, ki nem tartozik a szótlanok közé, hosszasan elbeszélte
                  olaszországi vándorlásait Dudley lorddal. Ők Cataneában hetekig mulattak, hogy az
                  Etna kitörését láthassák, s azalatt sokszor rendeztek a szigeten kéjutakat. Végre
                  megunván a tűzhányó hegy szeszélyeire várni, elhatározták Palermóba átrándulni,
                  még pedig a Szicília belsejével való megismerkedés végett, szárazon és naponként
                  rövid állomásokat téve. Ily vállalatnak nagy nehézségei voltak; mert amellett,
                  hogy a vidék többnyire elhagyott, az utak rosszak, a nép szegény, a vendéglők
                  kényelmetlenek, az egész Cataneában naponkénti beszéd tárgyai a merész banditák
                  valának, kik éppen a Palermo felé vezető utakon űzték rakoncátlanságaikat
                  legnagyobb mértékben. Ide járult még, hogy a sziget szelleme az utóbbi időkben
                  aggasztóvá lőn. Minden a forradalom kitörésétől tartott, s hír szerint már
                  gerillacsapatok kezdettek a védelmezettebb hegyszorosok közt alakulni, s csak úgy
                  gazdálkodtak az átmenők vagyonával és életével, mint a valódi haramiák szoktak. De
                  Dudley lordot nem rettenték vissza e kellemetlenségek, s ellátván magát fegyveres
                  kísérettel, útnak indult. Az első nap, azonkívül, hogy megáztak, semmi baj nem
                  történt; de midőn másnap egy szoros hegyúton haladnának, a szirtdarabok és sűrű
                  csalit közül mindkét oldalról golyók fogadták. Wehrner, ki addigi életében nem sok
                  lőport szagolhatott, alig tud elég drasztikus szavakat találni az iszonyú csata
                  leírására, melynek eredménye volt, hogy a nyolc gerilla közül egy terhes sebet
                  kapott, míg a magát védelmező csapat személyzetének létszáma, a kalauz öszvérén
                  kívül, két katonával apadt, s a lord gyönyörű szelindekével, mely legtöbb zavart
                  okoz vala az ellenség armadiájában. A győzelem után banditáink a zsákmány
                  lefoglalásához kezdettek. Egy haramia a málhákból kivett kellékeket és
                  drágaságokat osztályozta, míg a másik, mint látszott, összeírá. Közben néha
                  megcsendült a vezér sípja, néha fegyverropogások hallatszottak, s mivel a lövések
                  az úttól oldalvást, az erdő szívében történtek, azt lehetett gyanítani, hogy a
                  lord kíséretéből menekült más két katonát üldözik. Míg a málhák vizsgálata
                  tartott, a rablók száma folytonosan szaporodott, s a lord és útitársai végre
                  legalább tizennyolc fegyveres közt találták magukat, kik karabinaikat fölvonva
                  hordák, de különben eléggé sima és kímélő modorban bántak velük. “Signore! -
                  szólott kevés idő múlva a csapatvezér, levett föveggel a lordhoz lépvén - Ön
                  kegyes volt Szicília szabadságoltárára áldozatot hozni. Fogadja a sziget
                  köszönetét, és azon ígéretünket, hogy kölcsöne a győzelem után kamatostúl vissza
                  fog téríttetni”. E sajátságos nyilatkozatra a kapitány átadá az elvett
                  drágaságoknak jegyzékét, kérvén a signorét érdemes nevéért, mivel az még hiányzik
                  az okiratban. A lord ámulva tekintett a papírra, hol megbecsülve találta
                  melltűitől és óraláncaitól kezdve a burnótszelencékig minden drágább ékszereit és
                  ritkaságait. Az aláírás pedig következő volt: Pietro Conradini, Rómeó szabad
                  csapatának századosa. “Signore! - mond ismét a kapitány, szerencséltessen becses
                  nevével, hogy az önkéntes kölcsönről szóló nyugtát átvehesse. A tárcájában levő
                  pénzből pedig csak azon öszletet fogadhatjuk el, melyet fölöslegesnek fog találni,
                  útiköltségét Palermóig, s onnan, kétheti mulatással, Nápolyig számítva.” “Én,
                  capitano - mondá a lord -, kölcsönözni nem szándékoztam, s minthogy a kötmény
                  végrehajtásának módjait sem látom, fölöslegesnek hiszem önökkel tudatni igénytelen
                  nevemet.” “Ne tessék minket a banditákkal, kik fosztogatnak, összetéveszteni”,
                  válaszolta a kapitány sötét arccal. “Mi a vagyonos utasokra a hadiköltségekből
                  aránylagos részt vetünk ugyan ki, de mindig nyugták mellett. Tisztelt nevét tehát,
                  signore!” Ezzel Pietro történetesen pisztolyát azon vonalig emelte, melyből a
                  derék damaszk cső kaliberébe láthatott a mylord. “Nevem lord Dudley Eduárd” -
                  mondá a fenyegetett. “S magasságod - szóla nyájasan a capitano - talán éppen Minto
                  lord kíséretével érkezett Olaszországba?” “Igen” - felelé az angol. “Úgy ezerszer
                  bocsánatot kell kérnem a kellemetlenségekért. Hej! Jacopo, Constantio, Peppo,
                  ugorjatok! Öt perc alatt a mylord őmagasságának mindene úgy legyen a málhákba
                  visszarakva, mint ahogy találtuk. Egy scudónyi kárért hárman fogtok függeni.
                  Mylord! Ön még lehetne hasonló alkalmatlanságnak kitétetve, pedig a szicíliaiak
                  nem akarnak hálátlanok lenni azon kevés szellemi pártfogásért is, melyet az angol
                  kormány nyújt. Boldognak érzem tehát magamat, ha egy útlevéllel szolgálhatok, mely
                  köztünk általános tekintéllyel bír.” Ekkor néhány szót írván egy papírdarabra,
                  átadta a lordnak. S nincs miért mondanom, hogy az utazótársaság bámulata e különös
                  kalandon az estvéli állomásig fokonként élénkebbé lőn...</p>
               <p>- Barátom - közbeszól a türelmét vesztett Anselm -, én egy kecses nőről
                  kérdeztelek, s te egy rossz haramianovellát beszélsz el, melyben még csak annyi
                  eredetiség sincs, hogy a rablóvezér meg ne szégyenítse a kizsebelt márkit vagy
                  herceget udvariassága és lélekemelkedettsége által.</p>
               <p>- A gróf úr feledi - válaszolt Pongrác enyelgőn -, miként utazóim nem
                  zsiványbandával, de szabadcsapatokkal találkoztak, kiknek kapitánya nemes érzelmű
                  és lovagias férfiúnak rajzolható, anélkül hogy erényeivel a főrangúak életére
                  homályt vessen. E körülményt a gróf rendkívüli figyelmébe azért is kell ajánlanom,
                  mert másképp az ismeretlen nő, kiről nyomozni méltóztatik, első föllépésekor igen
                  fantasztikus világításban tűnnék elő.</p>
               <p>- Hogyan? - sürgeté Anselm, nagy fekete szemével több érdeket és újságvágyat
                  árulván el, mint amennyit maga hinni vagy tudatni akart.</p>
               <p>Pongrác, ki az észlelő egyéniségek közé tartozik, barátjának tekintetéből a
                  figyelmet, mellyel a történet folytatását várja, kiolvasván, órájához nyúl: - Már
                  négy perce - szól -, hogy csengettek, és szomszédnőd, a boroszlói menyecske,
                  kénytelen lesz a “table d’hôte” alatt egyedül férjével társalgani; mert a velencei
                  arszlánok, amióta őszentsége Lambruschini bíbornokot mellőzi, hihetetlen
                  gyorsasággal kezdik a német nyelvet feledni.</p>
               <p>Anselm a karszékből fölkelni akaró Pongrácot visszatartóztatván: - Te ma vendégem
                  leendesz egy trattoriában - mondja nyájas hangon -, hol hasonlíthatlan oradát és
                  frutti di marét fogunk enni, s hol a matrózok ízlésére készült lukulluszi lakomát
                  xeresi bor és erős virginiai szivar tetézi. Este mellőzzük a Fenicét. Maradjon
                  üresen páholyunk. Mi a Malibran Színházba sietünk, hogy az ép és egészséges
                  népelem közt hallgathassuk az opera buffát oly szomszédok mellett, kik közül
                  tíznek sincs zsebében két scudo. Szóval, barátom, ma tetőtől talpig demokraták
                  leszünk, nyers modorú, de jó gyomrú emberek, mindenben a te eszményképed
                  szerint... Ígérhetek-e többet egy bandita-kalandért?... Folytasd, kérlek, Wehrner
                  úr élményeit.</p>
               <p>- Azok, úgy hiszem, kevésbé fognak téged föllelkesíteni, mint engem
                  ajánlataid.</p>
               <p>Ezzel Pongrác, meggyújtván szivarát, ismét az utazótársaság történetéhez kezd.</p>
               <p>- Már alkonyodott, Anselmem, midőn a cataneai kalauz jelenti, hogy a hegynek,
                  melynek csúcsát vándoraink elérték, lába alatt fekszik a tanya, hol éji szállásuk
                  leend. Wehrner különös érdekkel nézett a mélységbe, melynek bozontos és szaggatott
                  nyiladékán csalit és szirtdarabok közt tekereg a keskeny ösvény, majd eltávozva,
                  majd visszafordulva, míg szeszélyes bolyongás után megint egy hegyre veti magát,
                  hogy vakmerő emelkedése által megdöbbentse a fösvény öszvérgazdákat és félénk
                  lovaglókat, kik az öszvérek ügyessége iránt elég tapasztalással még nem
                  bírnak.</p>
               <p>Az egész vidék oly komoly és elhagyott volt, hogy a kristálytiszta légkör és a nap
                  búcsúzó sugarai sem tudták föleleveníteni. Néhány árva kaktusz, mely
                  kőrepedésekben vert gyökerének fészket, és vastag, bágyadt leveleit a szirt
                  szegélyeire fektette, néhány kúszó növény, mely a bokrok meghajlott ágairól a
                  gyalogútra veté magát, és tömött ernyője alatt a rezzent gyíkoknak s a
                  bot-kígyónak menhelyet nyújtott, a magasabb oldalakon pedig vadgesztenye, szil és
                  repkény tevék az egyhangú környék minden piperéjét.</p>
               <p>S Wehrner ízlésének dicséretére mondhatom, hogy ő éppen nem vala e panorámától
                  elragadtatva; de ami rendkívüli érdekkel vezeté szemeit a hegy lábához, azon
                  szilárd remény volt, miképp ott kékellő füstöt fog látni a kürtők fölött, és a
                  magas kőkerítésű, a biztosan védett udvaron annyi élénkséget, annyi sürgést,
                  amennyi hitet költhet egy jó vacsora, elégséges puha ágy és háboríthatatlan álom
                  iránt, még azon esetre is, ha Pietro Conradini útlevele a többi kapitányok által
                  érdemén alul honoráltatnék. Nagy vala tehát meglepetése, midőn hosszas szemle után
                  valami kerekded épületen kívül, mely a mi szárazmalmainkhoz hasonlított, csakhogy
                  oldalai gallyakkal át voltak fonva, más nyomára az emberi kéznek nem talált.</p>
               <p>- Ha nem csalódom, Minto lord kedvelt nevére és a csapatvezér talizmánjára soha
                  több szükségünk nem leend, mint az éjjel - sóhajta Wehrner, öszvérét Dudley Eduárd
                  lordéhoz közelebb nógatva.</p>
               <p>- Hol fogunk megszállani? - kérdé a kalauzt a lord, kit szintén hasonló aggodalmak
                  környeztek.</p>
               <p>- Amott a tanyán, excellenza - válaszolá ez, hátán a boldog emlékű öszvér
                  nyergével, arcán sűrűn serkedző verítékkel és kezében leemelt sipkával.</p>
               <p>- Hol? - tudakolá megint a lord, nem csekély csodálkozás közt.</p>
               <p>A kalauz sipkájával az épületre mutatott.</p>
               <p>- Mehercle! - súgá Wehrner - ez a fickó egyetért a gerillákkal, különben nem vinne
                  oly elátkozott fészekbe, hol semmi védelemre számítani nem lehet. Mylord! Ön
                  látja, hogy a nápolyi király őfelsége katonáitól kezdve a neufundlandi szelindekig
                  haderőnk elveszett, s magasságodnak titkára, komornyikja és szakácsa ma délután
                  nem adá különös vitézségének jeleit. Gondolom, helyesebb volna tehát sorsunkat a
                  véletlenre bízni és továbbhaladni - úgyis derült éjünk fog lenni -, mint e tanyán
                  bevárni a bizonyos megtámadtatást...</p>
               <p>Míg Wehrner javaslatáról angol nyelven halk, de eredmény nélküli tanácskozás
                  folyt, míg a kifáradt öszvérek a kis karavánt mindig közelebb vitték a tanyához,
                  azalatt a hegyormon, hol a palermói út, mely Catanea felé visz, a völgyre lejt be,
                  egy kecses alak tűnik föl, széles, könnyű szalmakalappal, s majdnem keleti
                  szabású, de választékos és költőileg szép nőruhában. Kezében kis lovagostor, s
                  hímzett takarójú déli öszvérének nyeregpárnája mellett mandolin. Utána néhány
                  lépéssel kísérete jön, mely egy falusilag öltözött lányból és egy fapapucsos
                  barátból állott, ki hihetőleg, mint Szicíliában a Szent Ferenc szerzetesei
                  szoktak, a távolabb fekvő vidékeket látogatja meg, hogy kolostora számára az
                  áhítatosság filléreit összegyűjtse.</p>
               <p>Valami leigéző volt e jelenségben, mely az ellentét varázsa által csodaszerűen
                  hatott a kedélyre, s még Wehrner prózai lelkét is megbűvölte.</p>
               <p>Képzelj, Anselm, szemközt két csoportot, alig ötszáz lépésnyi távolságra; egyik
                  fegyveresen, gyanakodón s a kiáltott veszély után ítélve, méltó rettegéssel a jövő
                  perc iránt; a másik a gyöngeség és megnyugvás, a szépség és hit elemeiből szőve, s
                  oly gond nélkül, mintha az egész élet egy tiszta, könnyű és átsugárzó légkör
                  volna, melyben - mint a kristály kerti tóban az aranyhalak - a lét örömei annál
                  fényesebbek, minél inkább tartják a fölszínen magukat.</p>
               <p>Dudley lord megszakította a tanárral tartott értekezletet, és egyenesen a kalauz
                  által kijelölt szállásnak tart, amint látja, hogy a másik társaság is arra veszi
                  útját.</p>
               <p>Egyszerre értek az udvarra, mely keskeny s majdnem beiszapolt árokkal volt
                  körülvéve.</p>
               <p>Senki eléjük nem jött.</p>
               <p>A ház lakos nélkülinek látszott, sőt csak a legkövetelőbb kifejezéssel
                  neveztethetnék emberi hajléknak, mert néhány tört üvegű ablakon és a füstfogón
                  kívül semmi hasonlatossága nem volt a szegényebb osztályú nép kunyhójához is,
                  csakhogy sokkal tágabb, de még elhagyottabb volt.</p>
               <p>A fapapucsos barát, egy izmos, azonban hajlott korú férfi a nők poggyászait
                  vállaira rakván, az ajtón kopog, s miután választ nem nyer, minden tétova nélkül a
                  kilincset megemelve, helyéből a závárt kibillenti, és a pitvarba lép, melynek
                  feltárt belső ajtaja a kerek s tágas vendéglőbe vitt.</p>
               <p>Eközben a lord kalauza az öszvéreket kezdé jártatni, és a cselédek a málhák
                  behordásához fogtak; míg a szép amazon komornája a vendégszobának ablakait
                  nyitogatá, hogy a dohos és zárt lég mentől előbb tisztulhasson.</p>
               <p>Legkönnyebb ismerkedni útban és az utazás alatt, főleg az elhagyatás közt, midőn
                  kit-kit közös kényelmetlenség üldöz és tart össze. Legkönnyebb a szokás s a
                  társadalmi szabályok bilincsein akkor tágítani, mikor a roppant hézag, melyet rang
                  és fényelgés a különböző helyzetek közé vontak, elenyészik a nélkülözések és a
                  mindent egyenlőn érdeklő bajok vagy szenvedések miatt.</p>
               <p>Ezen sem új, sem elmés észrevételt igazolják érkezetteink is.</p>
               <p>Félóra alig telt el, s a silány vendégszobában, melynek tégla-padlazata, sánta
                  asztala és berovátkolt deszkapadjai az árkádiai élet prózai oldalát rajzolják a
                  lélek elé, igen kedvező változások történtek.</p>
               <p>A lomot kihordták.</p>
               <p>Míg egy bizonytalan állású férfiú, ki a tanya felvigyázójának mondá magát, s kit
                  barna kámzsája remetének, de vad tekintete és izmos karja inkább a lőpor, mint a
                  tömény, inkább a merény, mint a páter noster barátjának hirdetett, a kalauz sok
                  nógatásaira előkullogván tüzet szított, és a tőszomszéd hegyen fekvő kunyhójából a
                  lord szakácsa számára kevés vajat, olajgyümölcsöt és sós halat hozott, addig a
                  Szent Ferenc alamizsnazsákja is némely ízletes falattal gyarapítá az udvaron
                  rögtönzött konyhát, s csakhamar oly vacsora készült, minő az átszenvedett
                  viszontagságok és a nap leélt fáradalmai után inkább szükséges, mint remélhető
                  vala.</p>
               <p>Ugyanekkor a vendégszoba már szaloni kényelmeket nyújt; mert a szép hölgy gyönyörű
                  keleti szőnyegeit és nagy szövetkendőit elővétetvén, a falusi öltözékű komornának
                  segítségével - ki egyébiránt csodás tapintattal bírt, és egy színésznő kacér
                  toalettasztala mellett szintúgy tudta volna kötelességeit, mint a
                  legarisztokratikusabb nővilág budoárjaiban - Dudley lord és Wehrner bőröndjeit
                  dívánnyá és kerevetekké varázsolta át.</p>
               <p>Mindent, ami alkalmatlan vagy ízléssértő volt, ellepleztek, és a terem, kivált
                  gyöngébb világítás mellett, egy ékes sátorhoz hasonlított, mely a kelet-indiai és
                  perzsa herceglányokat, midőn palankinjaikból kilépnek, ernyős szövetei közé
                  fogadja, hogy a férfiszem és a nap lángjai ellen védje.</p>
               <p>Talán volt valami színpadi e jelenetben és a szép nő egész modorán; de volt
                  kedélyes és határtalanul leigéző is.</p>
               <p>A vendégek, mint a régi ismerősök, vidám és fesztelen kört formáltak a rakott
                  asztal körül, hol az idegen úrhölgy, ki háziasszonnyá tevé magát, és figyelme a
                  legcsekélyebb dolgokra is egyaránt kiterjedt, a boudoir mellől illatos teát oszta
                  kínai porcelán findzsákban, melyeket a lord szakácsa állított elé.</p>
               <p>Az estvelit a szerény fapapucsos barát néhány palack lacrimae christivel
                  fűszerezé, melyet - mint mondá - egy áhítatos boltosné küldött a beteg gvárdián
                  számára, de akitől orvosa a friss vízen kívül minden enyhítő italt eltiltott.</p>
               <p>Ahogy az idő haladt, fokozódott minden perc varázsa.</p>
               <p>Beszélgetésük, melyet a lord és a fiatalasszony vezetett, többnyire a nap
                  eseményeiből indult ki.</p>
               <p>Az angol elmondá történetét Pietro Conradinival.</p>
               <p>Wehrner tanár azon alapos okokat sorolta elő, melyekért a biztosító irat mellett
                  sem hivé tanácsosnak e bagolyfészekben megszállani, mely egy tündérvessző által
                  fejedelmi lakká változott.</p>
               <p>- Pietro Conradini három betűjében több véderő van - szóla a Szent Ferenc
                  szerzetese -, mint a nápolyi király egész zászlóaljának szuronyain; mert Pietro
                  hazafi, ki a nép szenvedéseit érzi és megbosszulja. Az ő intése törvény.</p>
               <p>A szépasszony, ki a nagyvilágot ismerni látszott, meg tudta mérni a kedvezőtlen
                  hatást, melyet ily nyílt dicséret az angol patríciusra gyakorolt, ki hazája
                  szerencsés helyzeténél fogva átérteni nem bírhatta Bulwer azon észrevételét,
                  miként Olaszországban minden eredetibb lény vagy költő és művész vagy bandita;
                  hogy tehát a szent férfiút, ki a botrányos tárgyak magasztalásába vegyült, az
                  elmélkedések teréről leszoríthassa, kezei közé ragadá a társalgásnak rosszul vitt
                  fonalát, és érvek helyett minden vonatkozás nélkül rablókalandokról kezdett
                  mesélni, melyek a legációktól Palermo főutcájáig szanaszét divatba jöttek, és az
                  erdőket áldozatokkal, a börtönöket szenvedésekkel, Közép- és Alsó-Olaszországot
                  csodálatos regénytárgyakkal gazdagították.</p>
               <p>S e nő, kinek arcán a hatásos jelenetek színezésekor is meglepő nyugalom
                  uralkodott, páratlanul értett az elbeszélés mesterségéhez.</p>
               <p>Ajkain az egyszerű és köznapi vonzóvá és eredetivé alakult.</p>
               <p>Kevés szavakkal hűn rajzolt, s néha egy könnyű szólejtéssel a szenvedélyek
                  örvényének véggyűrűzetéig hasított.</p>
               <p>Elméje most pajkosan lebegett a kalandokon, melyeket - mint a szárcsa a hullámot -
                  a képzelődés szárnyaival csak érinteni, nem megtörni akart; majd pedig - mint a
                  vízharangban a búvár - az események iszapjáig merült le, hogy a gyöngyök után
                  körültekinthessen.</p>
               <p>Elbeszélései a legkevesebb eszközökkel elevenítették meg a régi történeteket, s
                  néhány körvonás által a szereplő egyént előállították.</p>
               <p>Wehrner soha csábítóbb, de igénytelenebb társalgási modort nem hallott, és
                  szicíliai élményeinek e részét festvén maga is a száraz tudósból majdnem
                  novellaíróvá vált, s fakó szemei élénk, sőt szikrázó világítást nyertek.</p>
               <p>A kecses nő, midőn hallgatóit mindinkább elbájolta, midőn az idő sokkal éjfél után
                  volt, és a nyílt ablakok vékony szövetein a fényes hold besugárzott, kezébe vette
                  mandolinját, s a szabadcsapatokról balladákat énekelt, melyek régi és új
                  néplázadások korára emlékeztettek, s a tömeg ajkairól sokszor hangzottak, de talán
                  soha megilletőbben nem.</p>
               <p>Dudley lord, a komoly angol úr, fájó érzéssel kíséré a könnyelmű némbereket,
                  kiknek gerilla-szeretőjük van, a sötét, nedves börtönbe, hol egy vesztőhelyre
                  készülő rab a sápadt nő csókjaiért örömmel lemondana a bűnbocsánat fényes
                  reményeiről, melyet a gyóntatónak, ki éppen be akar lépni, áhítatos ajkai hoznak;
                  de nincs haladék... az őrök kulcsa csikorog az ajtózáron, és a nő elfátyolozza
                  képét... a nő könnyek nélkül lép a semmit sem sejtő férj felé, ki a börtönkapuban
                  várt reá... könnyek nélkül megy el a vesztőhely előtt, hol a nép gyülekezik... és
                  évek múlva is, míg szíve görcsösen szorul össze, gyakran emlegeti a regemondók
                  nyugalmával merész rokonát, a gerillát, kinek a szabad élet, a jó fegyver és a
                  csendbiztosok kijátszása volt egyedüli mulatsága.</p>
               <p>Wehrner pedig, a félénk tanár, azon balladákat kezdi pártolni, melyekben a
                  hegyszoros közt makacs puskatűz és fegyverropogás köti le az utas figyelmét, ki az
                  árkokban eldobott karabinokra, a bokrok mellett hörgő sbirrekre, az erdőtűz körül
                  diadalmas és osztakozó fölkelőkre találand, kiknek merészsége nagy változások
                  előjeléül tűnik föl...</p>
               <p>A mandolin pengése s a serleg, melyből a lacrimae christi már kiürült, bódító
                  hatással voltak, nem az észre, mert ez súlypontjait még megtartotta, de a kedélyre
                  és érzésekre.</p>
               <p>Az énekesnő, minthogy alig látszott az idő eltöltésén kívül másra gondolni, és
                  hófehér keze hatásvágy nélkül hívta ki a hangszer zöngedelmeit, hogy
                  tündérszárnyaikkal a dal méla röptét kövessék, még érdekesebbé lőn hideg
                  szívessége, mint lett volna a tetszelgés eszközei által.</p>
               <p>Könnyen megfogható tehát, ha a részvét a költeményekről inkább vonult az előadóra
                  vissza, kit minden mozdulat, minden szó felülemelt a szokotton és köznapin,
                  anélkül, hogy elhatározni lehessen: vajon más némbereknél sokkal közelebb van-e ő
                  az éghez, azért, mert a földtől távolabb?</p>
               <p>De éppen e rejtélyes, e titokszerű, mely félreismerhetlenül volt egész lényén
                  elöntve, okozta, hogy az ábrándokra legkevésbé hajló kör is annyira igénybe vala
                  véve, annyira meglepetett, annyira elfogulttá lőn majd a dal, majd a kellemes
                  társalgás által, miképp a fapapucsos baráton kívül, ki a vacsora maradványain új
                  szemlét tartott, a többiek alig tudták: a San Carlo Színházban ülnek-e, hol a
                  hallgatókat a műélvezet árja elborította és sodorja, vagy holdsugáros magányban
                  sétálnak virányos és erdőlombok közt, hol a vágyó léleknek szellemhangok beszélik
                  a tündérek csodálatos szívtitkait, melyekből a brit költő <hi>Nyáréj
                     álmai</hi>ban oly sokat lesett el, anélkül hogy a legérdekesebb vallomásokat
                  kihallgathatta volna...</p>
               <p>- Az öszvérek föl vannak szerelve, signora - mondá a belépő remete vagy
                  vendégfogadós, a beszélgetést észre nem vett megjelenése által félbeszakítván.</p>
               <p>A nő órájára nézett.</p>
               <p>- Másfél óra múlva, signora, mint a csillagok állása mutatja, szürkülni fog, s
                  éppen a nap feljövetelekor érkezik nagyságod a Madonna del Monte tetejére.</p>
               <p>E hegy oldalán támadtatott meg Dudley lord, s lehetetlen volt, hogy említése némi
                  hatást ne okozzon a társaságra.</p>
               <p>- A Mária-kápolnánál, mely az úttól alig esik kétszáz ölre, akarnám reggeli imámat
                  végezni. Porticusáról gyönyörű kilátás nyílik egész az Etnáig s azon erdők és
                  völgytorkok közé, hol a legközelebbi szabadságharc alatt huszonnégy önkéntes hét
                  óráig tartóztatott föl egy egész zászlóaljat.</p>
               <p>- De nem tanyázik-e ott Pietro Conradini? - kérdé Wehrner.</p>
               <p>- Emlékezik-e ön Moore Tamás románcára - válaszolta a nő leigéző mosollyal -,
                  midőn az ír lány egy lanttal kezében és minden kíséret nélkül utazik a
                  Smaragd-szigeten át, nem félvén, hogy a vad szenvedélyek, melyek egymást
                  gyilkolják, a tiszteleten kívül egyéb érzéssel emeljék szemeiket feléje?</p>
               <p>Annyi méltóság és kellem volt a szép utas kifejezésén, hogy Wehrner megdöbbent a
                  kérdés miatt, melyet kockáztatni mert.</p>
               <p>Azalatt a komorna gyorsan kezdett rakosgatni.</p>
               <p>A férfiak segítettek a málhák rendezésében.</p>
               <p>S a halvány holdvilágítás egy negyedóra múlva csak sötét körvonalait meríté föl a
                  bérceken a gyönyörű nőalaknak és kísérőjének, a fapapucsos barátnak, ki - mint a
                  lord titkára állítá - távozásakor két tallért nyomott a remete kezébe, mi
                  mindenesetre egy kolduló szerzet tagjától szokatlan bőkezűség volt...</p>
               <p>Oly rejtélyes lénynek, ki az angol lord spleenjét szétűzte, ki a fiatal titkárt,
                  mint a világgal teljesen ismeretlent, babonás tiszteletre ragadta, és még
                  Wehrnerrel is az ötven évet, mely vállait s a komoly tudákosságot, mely szellemét
                  nyomta, elfeledteté, még sokáig kellett a beszélgetésbe szövetni, kivált miután az
                  út bátorságosabbá lőn, és többé alig volt ok megtámadásoktól félni.</p>
               <p>- Ha hangja, amily kellemes, oly erős volna - jegyzé meg Dudley -, egyiknek
                  tartanám az európai énekesnők közül, ki a világtapsok elől gyermekkorának csöndes
                  magányaiba siet, hogy a megunt dicsőségtől legalább egy szezon alatt
                  menekülhessen.</p>
               <p>- A gerillaélet iránti előszeretete, mylord - válaszolá Wehrner -, és magas
                  társalgási műveltsége azon gyanúra vezetnek, miképp kalandozásai talán politikai
                  célzatúak. Olaszországban nem szokatlan a nők részvétele oly mozgalmak
                  előkészítésénél, melyek nagy veszéllyel és áldozatokkal járnak. De ami még inkább
                  meglep, az, hogy előttem arcvonalai, mihelyt hideg nyugalmukból kibontakoznak,
                  igen ismeretesnek tűnnek föl. Azonban visszaemlékezéseim egész képcsarnokát
                  átfutottam... eddiglen eredmény nélkül.</p>
               <p>- Magas rangú úrnőnek kell lennie - mondá szerényen a titkár, ki ritkán szokott a
                  lord társalgásaiba vegyülni, s akit az éji élmények köznapi hangulatából
                  kiemeltek.</p>
               <p>- Miből gyanítja ön? - tudakolá Wehrner.</p>
               <p>- Mert amint málháinak rendezése körül segítettem, egy kisded mozaik-szekrényen
                  grófi címert láttam.</p>
               <p>- Ez különös - jegyzé meg a lord -, miután Cataneának oly városrészében mondá
                  szállását, hol a köznép és a szegényebb szőlőbirtokosok laknak.</p>
               <p>- S annál különösebb - szólt közbe Wehrner -, mert a fapapucsos barát állítása
                  szerint a szép nő Cataneában egészen idegen, s ő is útközben ismerkedett meg
                  vele.</p>
               <p>- A komorna pedig - mondá a titkár - éppen e barátról említé, hogy úrnőjéhez a
                  Szent Ágota kolostorának priorjától volt ajánlva.</p>
               <p>Ezen értesítés szembeszökő hatást gyakorolt a többiekre; mert Dudley lord
                  emlékezett, miképp távoli rokona, Minto lord, kinek olaszországi utazása saját
                  kísérete előtt is oldatlan talány maradt, folytonos viszonyban állott a Szent
                  Ágota zárdájának priorjával, azon tudós és népszerű férfiúval, kit a szicíliai
                  arisztokrácia pártolt, míg a tömeg majdnem istenített, s így egy mozgalom esetében
                  könnyen veszélyessé válhatott, főleg miután a szicíliai kisebb papság a forradalmi
                  eszmék titkos terjesztője vala, és a nép nemzeties szellemük miatt föltétlen
                  bizalmat tanúsított az egyházi férfiak iránt, kik közt éppen a Szent Ágota priorja
                  volt, kinek nevét a kolduló barátok és falusi plébánosok szájról szájra
                  hordozták.</p>
               <p>Wehrnernél pedig maga az Ágota név merített oly körülményeket föl, melyek egy
                  sajátságos helyzetű nőre vonatkoztak, kivel ő nyolc évvel ezelőtt a buziási
                  fürdőben találkozott.</p>
               <p>- Arcvonalai kétségtelenül szerény betegeméhez hasonlítanak - szóla hosszas
                  gondolkozás után -, sőt egész külalakja meglepőleg hozzá üt; de magam is átlátom,
                  hogy alig volna nevetségesebb, mint a magyar grófnőt, e szenvedő és visszavonult
                  lényt, múlt esteli vendégünkkel, a szeszélyes s nagyvilági úrnővel egynek
                  tartani...</p>
               <p>Ily visszás és ellenmondó találgatásokkal telt az utasok ideje, s mentől több
                  fejtegetésbe merültek, annál nagyobb homály fogta körül a bűbájos nőt, kit
                  visszatérésük után hasztalan kerestek Cataneában, kivel négy héttel később Florenz
                  arisztokratikus körében találkoztak, s ki most egész Velencéig utazótársuk vala,
                  anélkül hogy lényét és sorsát jobban ismernék, mint az első órában.</p>
               <p> Midőn Pongrác befejezte elbeszélését, Anselm hevesen tudakolá:</p>
               <p>- Hát a buziási nőről mit mondott Wehrner? Honnan győződött meg, hogy szerény
                  betege, minden hasonlatosság mellett, nem egy a szicíliai utazónővel?</p>
               <p>- Én, Anselm - válaszolá Pongrác kalapjához és kesztyűjéhez nyúlván -, kevéssé
                  voltam kíváncsi, s így egyik kérdésed iránt sem világosíthatlak föl.</p>
               <p>- De legalább a szicíliai nő valódi vagy fölvett nevét hallád?</p>
               <p>- Florenzből egy éltes matrónával jött s annak három unokaöccsével, kik közül a
                  nagyobbik ma a Manfrini-palotába kíséré.</p>
               <p>- Ez a barna nobili, kit mellette láttam a Magdaléna-képnél... S lakása?</p>
               <p>- A <hi>Leone biancó</hi>-ban, hol a világ legmagasabb
                  arisztokráciája gyűl össze; de mint történetesen értem, állandó szállást akar
                  fogadni, mert hosszabb ideig mulat Velencében.</p>
               <p> Míg e demokratikus ebéd, melyre Anselm Pongrácot meghívta, a halakkal, a frutti
                  di maréval és a szeszes borokkal folyvást tart, s jó gyomrot készít a Malibran
                  Színház bohócjelenetei számára, addig nekünk, kik a gasztronómia oltáránál nem
                  örömest égetünk tömjént, marad időnk a két ifjút olvasóinkkal közelről
                  megismertetni.</p>
               <p>Gróf Szeredy Anselm magas termetű és erős, bár sugár alakú férfiú; barna hosszúdad
                  arccal, mély tüzű fekete szemekkel, keskeny, de értelmes homlokkal, emelt és éles
                  szemívvel, egy kevéssé vastag tövű, noha szép orral, finom metszetű ajkakkal,
                  melyek fölött vékony, sötét bajusz és kerekded állal, melyet gonddal ápolt belga
                  szakáll jellemez.</p>
               <p>Ő most tölté huszonkettedik évét; azonban hamar fejlett szervezete miatt jóval
                  idősbnek látszik. Izmos testalkata sok élénkséggel és kellemmel bír. Gondolkodó s
                  olykor beárnyalt arckinyomata dacára is lekötelező, szívélyes, vidám, sőt dévaj
                  tud lenni. S bár még feltűnő hódításokat nem tett, egész lényén a kedélyesség és
                  nyílt modor ellensúlyozására van annyi sötét, fölvillanó, megdöbbentő és démoni
                  elem, amennyi elég kezességet nyújt, hogy a nővilágban rendkívül érdekesnek fog
                  tartatni, mihelyt oly szívre talál, mely miatta törik meg.</p>
               <p>Atyja tág, de adósságba temetett jószágot hagyott az özvegy grófné kezére, melyből
                  minden darab betáblázások alá jött. Azonban e terhek mellett is, miután az anya
                  birtokai többnyire szabadok, Anselm tehetősnek hiheti magát, noha a vagyon nagy
                  része két nővérét, tudniillik a nálánál csak egy évvel ifjabb Auréliát és a még
                  gyermek Júliát egyaránt illeti.</p>
               <p>Családja a legrégibbek közé számíttatván, Anselm mérsékelt jövedelemmel nagy
                  partinak tartatik. S ha az 1847. év, melynek szeptemberét Velencében tölté,
                  eszmeárjával elborítaná - hogy tarlóvá tegye - azon közintézmények földjét, hol a
                  családfa tenyészik, ha a tisztelet, mellyel Magyarországon a régi nevek
                  fogadtatnak, egy európai szélvész által a tömeg szívéből gyökerestül
                  kisodortatnék, még ezen esetben is Anselm tekintélyes állást tudna magának
                  szerezni, sőt talán befolyása és talentuma a veszélyekkel - melyek társasági
                  helyzetét megtámadnák - egyenlőn növekednék. Mert ámbár inkább többféle, mint mély
                  ismeretekkel bír, ámbár a fény és kényelem közt figyelmét kitartó munkásságra
                  ritkán összpontosítja, elméje erős és átható, jellemének megedzésére pedig egy
                  nagy szerencsétlenség elég.</p>
               <p>Sokkal kétségesebb: vajon hivatva van-e a belső-elégültségre és az egyszerű házi
                  boldogságra?</p>
               <p>A természet keze Anselm szívét eléggé mély érzések, de még inkább a költői
                  önátengedés számára s a szerelem idilli kéjeire alkotta.</p>
               <p>Kelet-Indiának virágos völgyein és a szent Gangesz partjai körül, a vándor, ha a
                  sötétkék alkonyégre tekint, gyakran látja az albatroszt - mely repülve alszik -
                  nagy csoportozatokban feje fölött elvonulni. Mindenik egyenlő irányt tart
                  változatlan és méla szárnycsapkodással, míg a karcsú pálmafák s a magas templomok
                  kúpjába ütközve, a földre hull, hogy midőn a komoly valóság ellenhatását egy
                  percig érezte, megint szárnyra keljen, és folytassa légi áloméletét.</p>
               <p>Eredetileg majdnem ily óvakodás nélküli föllengésre van teremtve Anselm kedélye;
                  de hiúsága, melyet a társadalmi viszonyok nagy mértékben fejtettek ki, s főleg a
                  nők irányában rendkívül ingerlékennyé fokoztak, ellenkező hibák, sőt bűnök által
                  igyekezik szívének alapgyöngeségét orvosolni.</p>
               <p>Ő sejdítve vagy ismerve gyarlóságát, fél a szerelemben csalódni.</p>
               <p>Inkább gyűlöltetni mint kijátszatni, inkább vétkessé, mint nevetségessé akar
                  válni.</p>
               <p>Ha kétkedik egy nő hajlamában, saját érzéseit hamisítja meg. Tüstént kész az
                  ámító, a kéjenc, az önző szibarita és a szívtelen ledér szerepét elvállalni s
                  mártírkínnal folytatni, hogy megcsalt és úsztatott ábrándhősét kikerülhesse.</p>
               <p>A fiatal kor, mely inkább a felbátorított, mint az ostromló udvarlásokra való, még
                  eddig többnyire oly kalandokba vonta őt, mik éppen nem kedvező tapasztalatokkal
                  gazdagítják.</p>
               <p>Rendszerint a virágait hullató szépségnek s a félig kifáradt kacérságnak volt
                  lovagja.</p>
               <p>Többnyire az ő arca lőn a szerelem csarnokában az utolsó kép, melyet még büszkén
                  függesztének a falra, hogy a világ megbámulhassa; következői már e kitüntetésre
                  ritkán számolhattak, azok kevés igényű lények valának, kiknek nevei nem hívták
                  volna föl a barátnők irigységét.</p>
               <p>Minden arszlán, ha húsz éven alig lépett át, osztozik Anselm sorsában, s ha
                  szerencsésebb, alig lehet annyi dicséretet mondani jelleméről, mint élményei
                  felől.</p>
               <p>Később, természetesen, a helyzet szemlátomást változik.</p>
               <p>De Anselmnek esze arra volt kárhoztatva, hogy az első tapasztalások iszapjából a
                  kedélyre állandó üledéket fektessen.</p>
               <p>Anselm nem vala lángész, hogy széles látpontról nézzen az emberi szenvedélyekre,
                  honnan a nagy arányok és általános mértékek észrevehetők, honnan a magasabb
                  összhangzás idomai fölmerülnek.</p>
               <p>Ő csak szép talentommal bírt, mely figyelmes, hasonlító, de leginkább feloszlató
                  és boncoló volt.</p>
               <p>E talentomot hiúsága könnyen tette gyanakodóvá, mely aztán éles műszerével a lélek
                  sötétebb rétegeit szerette taglalni, s könnyebben támasztott meggyőződést a
                  gyöngeség, mint a nemesebb hajlamok, könnyebben a bűn, mint az erény iránt.</p>
               <p>Midőn Anselm egy nő szerelmében kétkedni kezdett, mindig a legrosszabb lehetséget
                  hitette el magával.</p>
               <p>A tévútnak, melyen járt, sejtelme okozá, hogy bár szíve tiszta érzések felé
                  esengett, megfontolása inkább vonta őt az anyagi örömök ösvényére.</p>
               <p>Nem szükség mondanom, miként senkinek jelleme és világnézete nincs annyira
                  megszilárdítva, hogy a nagy változások ellen tökéletesen biztosítva legyen.</p>
               <p>Amily érdekes egyéniség Anselm, oly szeretetre méltó Pongrác.</p>
               <p>Őt a sors kegye nem helyezé a társadalom elősorába.</p>
               <p>Atyja az öreg Szerendynek ispánja volt, s korán halván el, kevés vagyont hagyott
                  egyetlen fia számára, kit a gróf örökbe fogadott, gondosan neveltetett, s
                  amennyire arisztokratikus büszkesége engedé, atyailag szeretett.</p>
               <p>Pongrác harminc évét most tölti.</p>
               <p>Tudós, szép ízlésű és kellemes társalgó.</p>
               <p>Írói híre megalapult, sőt az ország határain is túlterjedez.</p>
               <p>Alig van, ki mély ismereteit kecsesebb és könnyebb alakba tudná öltöztetni.</p>
               <p>Minthogy egyedül azon jövedelemre, melyet tolla szerez, kell támaszkodnia, s
                  minthogy nálunk oly munkáknak, melyek a történelem, a szépirodalom, a jog és
                  politika körébe nem vágnak, közönségük nincs: Pongrác, ki különben is eredetére
                  nézve német, archeológiai s természettudományi értekezéseit többnyire idegen
                  hetilapokba küldi; de a művészetre vonatkozó bírálatai és esztétikai fejtegetései
                  a magyar napisajtó legszerencsésebb termékei közé tartoznak.</p>
               <p>Ő ama szerény jellemű s vidám férfiak egyike, kiknél a tapasztalás és a tudomány
                  nem űzte el a kedély gyermetegségét, s kik, midőn szeplőtlen életük büszke
                  önérzetével fejüket magasan hordhatnák a tömeg fölött, engedékenyek a gyöngeség,
                  kímélők a tévedések iránt.</p>
               <p>Pongrác külseje is inkább vonzó, mint meglepő.</p>
               <p>Középmagasságú, nyúlánk, bár ruganyos és edzett termet; sápadt, egy kevéssé
                  kifáradott, de szívélyes arc, mely a munka és virrasztás mellett is, az öröm
                  sugaraira megnyílni, a szenvedés közelítésekor együtt érezni, a nagy érdekek
                  érdobbanásaira figyelni, a szép és nemes behatásaitól átvillanyoztatni, sőt
                  fölmagasztaltatni tud; sötétkék szem, mely bágyadtnak és éltelennek látszik, de a
                  társalgás közt összpontosítja erejét, s amint a beszélgetés tárgyai
                  jelentékenységben nyernek, percenként élénkebb kinyomatúvá és sugárzóvá válik;
                  hosszú, lágy és nem eléggé rendezett gesztenyeszín haj, melynek egyes fürtei nyílt
                  és szellemdús homlokára hullanak; egy kevéssé széles száj, de az ajkak szegletein
                  a lélek hangulatait hűn tükröző jelleggel, s hasonlíthatatlanul szép fogsorral;
                  világos bajusz és szakáll, mely az arc sápadt, de majdnem nőileg finom bőrszínét
                  kedvezőn emeli ki; igénytelen, de ízléssel választott öltözék, melyen pongyolaság
                  észrevehető, azonban minden cinizmus nélkül; hanyag, bár eléggé kellemes
                  testhordás, olykor nyugtalan és élénk mozdulatokkal: ezek teszik Pongrácnak inkább
                  megnyerő, mint a figyelmet magához ragadó külsejét. Fesztelen társalgási modorával
                  összhangzásban áll folyékony, gyors, de helyes hangnyomatú előadása, mely
                  kellemdús és tiszta lejtéseivel az érzések minden árnyalatait, a gondolat egész
                  súlyát vissza bírja adni; úgyszintén meleg és festői képzelődése, mely meglepő
                  részletek kiemelése nélkül s a dagályos szavak száműzésével tud közszerű tárgyakra
                  is érdeket ruházni.</p>
               <p>Pongrác sokkal szerényebb, hogysem szellemi felsőségét valaha éreztette volna, s
                  főleg Anselm irányában, kihez benső barátság köti, legkisebb igényei sem voltak;
                  míg ez apró szeszélyeit éppen nem nyomta mindig el, s néha oly védői helyzetből
                  tekintett idősb pajtására, mely a fölvergődő embereket, kiknél rendszerint több
                  becsszomj, mint hálaérzet van, könnyen sértheté, de Pongrác által soha nagyúri
                  gőgnek nem magyaráztatott.</p>
               <p>Az ő áldozó jelleme örömest feledé jóltevőjének fiánál a gyöngeségeket, hogy a
                  fényes tulajdonokat egészen méltányolhassa.</p>
               <p> Midőn a piazzettáról - hova a Doge-palota egyik oldala kiterjed, s hol a
                  gondolások a Márk téren mulató elegáns világot, mely a keskeny gyalogutcákon
                  hazamenni illetlennek tartja, bevárni szokták - Anselm és Pongrác az öreg Antonio
                  naszádjába lépnek, már a Campanile harangja éjfélt hirdet.</p>
               <p>A velencei életmód szerint még a Márk tér, meg a régi és új Procuratía korridorai
                  a tündérileg világított boltokkal, kávéházakkal, fagylaldákkal és gyönyörű zenével
                  magukhoz igézik a szépnemet s az udvarlók egész raját, kik a Fenice Színházból e
                  kellemes találkozási helyre sietnek, és éjjeli egy óráig a márvány oszlopok alatt
                  s a székesegyház vestibulumánál cserélik ki titkos érzeményeiket, melyek szívükre,
                  vagy nyílt gondolataikat, melyek az első táncosnő lábhegyére és az első énekesnő
                  hangmagasságára vonatkoznak.</p>
               <p>De Anselm, kit a tömeg hamar untat, míg a bizalmas körben az idő telesét alig
                  veszi észre, már egészen ki van fáradva a tenger hervatag mátkájának - kit egy
                  portugáli kalandor, midőn a Jóremény fokot körülhajózta, dicsőségének diadémjaitól
                  megfosztott - kacér örömei által, melyekkel a világ szemei elől kétségbeesését
                  takarja el.</p>
               <p>S Pongrác szintén haza vágyott, mert korán akar új ismerősének tudós mulatságaiban
                  részt venni.</p>
               <p>Az <hi>Albergo Italiano</hi> majdnem szomszédja a Márk térnek. A víz
                  tükrében a komor márványépületek kísérteti árnyai... távolabb az álmodó lagúna s a
                  szigetek határozatlan körvonalai... fönn az azúrkék ég szikrázó
                  csillagszemeivel... az evezőlapát körül fényes habgyűrűzet s olvatag
                  ezüstcseppek... az ablakerkélyek mögül méla lantpengés... a nyugvó
                  halászcsónakokon egy megkezdett dal, melynek második rímét már a szomszéd matróz
                  zengi, hogy tovább adhassa, míg ajakról ajakra költözvén, a végső refrén nesze a
                  tenger habjai közül a lagúnán bágyadtan érkezik vissza... mindez egy perc
                  benyomása és élve; mert Antonio gondolája már a mellékcsatornához lejt, s az <hi
                    >Albergo Italiano</hi> ajtólépcsőjénél köt ki.</p>
               <p>- Né, mint megelevenült a puszta épület, mely oly fájón nézett félig bedeszkázott
                  ablakival és a kopasz erkélyoszlopokkal lakszobáinkra! Dél óta koldusmezét
                  elvetette, s mint látszik, most ünnepet ül.</p>
               <p>Pongrác figyelmeztetésére Anselm, míg a gondolából kilép, a szemközti palotára
                  tekint.</p>
               <p>- Az erkélyen oleanderek, mindenik ablakon csodaszép függöny, benn vakító
                  csillagfény s mozgó alakok.</p>
               <p>- És a csatornaajtó előtt három gondola - folytatá Pongrác Anselm
                  észrevételét.</p>
               <p>- S íme, a függöny megett egy nő, ki az éj szabad legét akarja élvezni, s a terem
                  ablakait nyitja fel.</p>
               <p>- A falon pedig nagy képek.</p>
               <p>- Ah, a zongora - mondá Anselm.</p>
               <p>- S mily mesteri játszás - egészíti ki Pongrác.</p>
               <p>- Mint gyanítani lehet, férfikézé.</p>
               <p>- És nem meglepő-e, hogy német jellegű? Kétségkívül Beethoven műve.</p>
               <p>Az ifjak még egy percig az ajtólépcsőn állanak, s aztán karöltve mennek a folyosón
                  végig szobáik felé.</p>
               <p>- A postán levelek érkeztek - jelenté a legény, gyertyákat gyújtva.</p>
               <p>Anselm az egyik borítékán anyja írására ismer.</p>
               <p>- Legelőször megrendelések - szóla, a kinyitott levélből Pongrácnak hosszú
                  jegyzéket adván át. - Ah, képzeld - folytatá élénken -, Aurélia gyűrűt
                  váltott.</p>
               <p>- Kivel? - tudakolá Pongrác sugárzó arccal, mely azonban már barátjának sötét és
                  elégületlen tekintetével találkozott.</p>
               <p>- Mit tudom?... valami Wranich vagy Wransich Izidorral... oly név, mely a sebes
                  írásból ki nem olvasható... ismeretlen egész Izraelben. Egyébiránt az ogulini
                  határezrednél kapitány volt, s most mint őrnagy fog Veronába áttétetni. A kauciót
                  mi fizetjük, s tehát sógorom aligha tartozik a pénzarisztokráciához is.</p>
               <p>- De lehetnek kitűnő tulajdonai - említé Pongrác szelíden.</p>
               <p>- Miért ne? Anyám ezt írja róla: “Igaz, hogy már negyven éven túl van, azonban
                  alhadnagyból nyolc év alatt emelkedett egy zászlóalj élére, és szokatlanul gyors
                  előléptetése magas reményekkel biztatja. Ezért vagyunk, én és Auréliám azon
                  nézetben, hogy nyugalmazási kérelmét ne adja be; mert ő Auréliáért örömmel
                  feláldozta volna kilátásait, s a magánéletbe akart visszavonulni...” - Mekkora
                  áldozat a szerelemért, kivált midőn azt, mint Auréliánál történik, nem támogatja
                  sem rang, sem revenu - sóhajtá Anselm gúnyosan.</p>
               <p>Pongrác nem kívánt ellennézetekkel a tűzre olajat önteni, s Anselm csakhamar
                  engeszteltnek látszék Aurélia kedélyes sorai miatt, melyek - mint a grófné levele
                  - szintén Izidorral való viszonyait érinték, és oly teli voltak szívboldogsággal
                  és aranyálmokkal, hogy a korán elfogult testvért is kezdék örömre deríteni.</p>
               <p>Vidáman nyúl a harmadik levélhez.</p>
               <p>- K....... követté választására nagy készületek tétetnek, írja Moor, és a Pest
                  megyei utasítás a szélsőbaloldal érdekében üt ki. Barátaink sajnálják, hogy e
                  fontos percek alatt távol vagyunk. Ellened, Pongrácom, kritikai táborozásokat kezd
                  a <hi>Jelenkor</hi>-ban egy névtelen... Ah, ah! Mindenütt harc és
                  háború... csak képzeld, Blanka tizenkét évi szerencsés házi élet után különszakadt
                  férjétől... s miért?... valóban érdekes... nevetnem kell rajta... az öregúr
                  féltékeny... boldog egyszerűség, most először. S a családbéke felzavarója, a híres
                  Casanova, az ellenállhatlan Lauazun, a magát beszínlő Rabutin gróf, a vakon
                  ostromló Buckingham herceg... ha, ha!... Ki volna más, mint a kis Jenő, a fürge
                  patvarista, kit a főispán úr nagytollú pörge kalapjáért s a bunkóvilágban szerzett
                  érdemei díjául, kevéssel elutazásunk előtt, szolgabíróvá teremtett... Mégis helyes
                  volt, hogy nem siettem a tokaji bálra, és Wehrnernek, ki téged madártömésre hívott
                  meg, éles szelleméért egy ritka példányú sólyommal tartozom, melyet, ha a jövő
                  tavaszon Petényi Salamon barátunkkal ornitológiai kirándulásokat teendünk,
                  okvetlenül el is fogok küldeni. Számíthatsz ígéretemre... Jó éjt, Pongrácom!</p>
               <p>Anselm kitörő nevetés közt ment hálószobájába.</p>
               <p>Ő Blankát valódilag soha nem szerette.</p>
               <p>E viszony szívét hidegen tartá, becsszomját ki nem elégíté, s ami sokkal
                  alkalmatlanabb, helyzetét a társaság irányában kedvezőtlenné tette.</p>
               <p>Anselm már távozása előtt többször érezteté, hogy őt a kötelék, mely a hiú nőhöz
                  bilincseli - mint a rabot a gályarúd -, még inkább lealázza, hogysem terhelné.</p>
               <p>S mégis most rendkívül ingerült mellőztetéseért.</p>
               <p>Ajkain a gúnymosoly csak a sérült büszkeségnek görcse vala.</p>
               <p>Ő az alkalmat, mely ürügyet ad Blankával szakítani, vissza nem utasította volna;
                  de eltaszíttatni általa, mégpedig véletlenül s egy lenézett udvarló kedveért: ez
                  megbélyegzés, vagy legalább az első percben annak látszott.</p>
               <p>Anselm álmatlanul jár szobájában.</p>
               <p>Majd a bosszú villant meg lelkén, majd a közöny híves szárnylegyintése csillapítá
                  vérereit, majd undort érze szilajul átnyargalni idegein, majd a dac ébredt föl
                  zsarnokként űzve a többi benyomások felett, majd pedig az emlékezet gyújtá meg
                  egyenként lámpavilágait, hogy az elégületlenség komor szemeivel a múlt idők üres
                  emlékeire nézhessen.</p>
               <p>Anselm lehangolt vagy ingerlékeny volt...</p>
               <p>Eközben az éj nesze elnémul.</p>
               <p>A gondola rúdjai nem csapkodják többé a vízutcák türemlő habfodrait.</p>
               <p>A szemközti épület csillárai kioltatnak; csak egy ablakerkély rácsain át rezg még
                  a bágyadt fény.</p>
               <p>Anselm - kinek belső harca inkább képzelt, mint valóságos okokból támadt -
                  félrevonván a függönyt, az ablakkeresztre hajtja fejét, s míg orcáján és zilált
                  hajfürtjei közt a szabad lég friss fuvalmai csapongnak, keblét percenként
                  könnyültebbnek érzi...</p>
               <p>A Campanile harangja már kettőt kong.</p>
               <p>Az ünnepi hang felrázza lankadt mélázatából.</p>
               <p>Körültekint és szemei a világos ablakra vonulnak, s onnan egy gondolára, mely az
                  átelleni épületek kapujánál fekszik.</p>
               <p>- Philippo! - mond az oszlopok mögül egy suttogó hang.</p>
               <p>A matróz fölemelkedik.</p>
               <p>A gondola megmozdul, valaki lépett belé.</p>
               <p>A rúd első csapkodásai után, midőn a naszád a vízutca közepén volt, csendes tiszta
                  hangon, egy szicíliai barkaróla dallama emelkedik ki a gondolából, teli vággyal,
                  élvvel, epedéssel, reménnyel:</p>
               <p>Addio, Therese, addio!</p>
               <p> “Al mio ritorno ti sposero.”</p>
               <p>E refrén lejt vissza szüntelenül, kecsegtetve és hódítva.</p>
               <p>Anselm a mécsvilágos ablak rácsai megett nőalakot vél, mozdulatlant, figyelőt.</p>
               <p>- Ah, a boldog szerelem fészke - sóhajtja. - Alig két öl tér innen addig, s mégis
                  mekkora távolság!... Isteni Velence! Mint a megtört virágról az illat, még leng
                  fölötted a művészet és szerelem lelke. Több-e, amit vesztettél, vagy amit
                  bírsz?</p>
               <p>Szürkületkor alvék el Anselm, s hajnali álmaiba tarkán vegyültek bősz és kecses
                  jelenetek... podagrás férj, őszi hideg vidék, unt nőkegyek, nevető patvaristák,
                  összebogozott húrú cigányhegedűk, zúzmarás szőlőgerezd, lármás restauráció... kék
                  tenger, borostyánligetek, magas hegysor füstölgő tűztölcsérekkel, banditák, kik
                  énekelve rablanak, megelevenült Canova-szobrok, táncoló tündérek s a bánatos Szent
                  Magdaléna képe.</p>
               
            </div>
            <div type="chapter">
               <head>3</head>
               <p>A következő este Pongrác - ki az egész napot Dudley lord és Wahrner társaságában
                  tölté - e rövid anekdotát beszélte el Anselmnek.</p>
               <p>- Minden tudja, hogy a kandiság, mentől kisebb helyen mozoghat, annál inkább nő;
                  de mégis sehol annyira nem, mint az apróbb fürdőkön, hova csak oly egyének
                  gyűlnek, kiknek vagy nincs kedvük, vagy nem szabad foglalkozniok.</p>
               <p>Egész Európában, bármily körülmények alatt, így volt. S kétségkívül, midőn
                  Cromwell nyírott fejű szentjei, a szigorú erkölcsű köztársaságiak uralkodtak a
                  szokások és divat felett, még akkor is a fürdőszezonoktól el nem vétetett azon
                  előjog, hogy a kíváncsi arcok és beszédes nyelvek számára menhelyet
                  ígérhessenek.</p>
               <p>Ne csodálkozzunk tehát, ha Buziáson nagy mozgás van, amely percben híre terjed,
                  miként egy tudós angol orvos, ki most érkezett meg, a gyógyvíz alkatrészeit akarja
                  vegytanilag elemezni, s már a retorták az érces forrás előtt ki vannak téve.</p>
               <p>Rác gyerkőcék és komoly táblabírák; csibukos meg rövid pipájú férfiak, fezzel vagy
                  kalappal fejükön; nők szerb nemzeti öltözettel vagy legújabb párizsi divat
                  szerinti toalettben; a tekintetes szolgabíró úr s a környék szerény igényű
                  kirurgusa; a nagyságos prépost s az egyetlen muzulmán, ki esküjénél fogva Budára
                  akar valami török szent sírjához zarándokolni: szóval a fürdőhely minden unatkozó
                  népe csakhamar körülállja, nézi, bámulja a nagyorrú angolt és a karcsú nyakú
                  retortát, bár kevés tudná megfejteni: miért van több mulatsága a doktor s a
                  gácséralakú üveg, mint a szakács és konyhafazék mellett?</p>
               <p>De Wehrner - ki senkivel ismerős nem vala, és nem kívánt lenni - szemügyre alig
                  vette a tolongást. Azonban osztatlan figyelmét tégelyétől hamar elzavará egy
                  választékos ruhájú fiatal úr, ki a vegytani kémletek folyama alatt tűnt elő, s a
                  legelső alkalmas percet - midőn tudniillik orvosunk zsebkendőjével rőt arcáról a
                  verítéket törölgeti - felhasználván, ismételt bókok közt őt angol nyelven
                  megszólítja.</p>
               <p>Wehrner a hibás kiejtésű s tördelt szavakból annyit vesz észre, hogy
                  “őkegyelmessége,” kinek titkára az angolul beszélni törekvő fiatal úr, s ki bal
                  oldalon az első nagy épületben lakik, tisztelettel kéri föl, ha lehet, még ma, egy
                  látogatásra.</p>
               <p>Mint orvos, noha most csak tudományos célért utazik, nem tagadhatja meg e
                  kívánatot, s a titkár azon jelentést viszi át, hogy a tanár úr tüstént fogja
                  udvarlását tenni.</p>
               <p>Félóra múlva már Wehrner számára megnyílnak egy csinos díszterem ajtói, s eléje
                  lép a kegyelmes úr, kihez hívatott, altábornagyi ruhában, mellén csillagokkal és
                  ágyúkereszttel.</p>
               <p>A nyugalmazott altábornagy tekintélyes kinézésű, de törött férfiú volt. Tar
                  homloka felett néhány fürt, állcsontjaiban még néhány fog, orrán kék szemüveg,
                  kezében hosszú burnótszelence, homlokán kardseb, vállain legalább hatvanöt év
                  terhe.</p>
               <p>- Agatha! - kiáltá szelíd hangon, az orvosnak széket mutatván, melytől balra ő
                  foglal helyet.</p>
               <p>A szomszéd szobából egy némber jön ki, magával hozva hímzőtűit s a kicsiny
                  dessint, melyen őszi tájkép vala hamvas fellegekkel, Wouwerman kecses és egyszerű
                  modorában.</p>
               <p>A belépő alig tizenkilenc éves, s ezen időszak másoknál az élettavasz rózsás
                  pünkösdnapja, midőn a nőszív virágai már mind kinyíltak, hogy kelyheik fölött az
                  öröm hajnalának legtisztább sugára, a bánat est-egének legábrándosabb holdvilága
                  és a szerelemvágy legkéjesebb illatárja felváltva rezegjen.</p>
               <p>De Agatha a szétzilált tavasz hófátyolban, liliom a jég gyémántjaival...</p>
               <p>Sötétkék szeméből láz csillog ki, míg fehér viasz-arcán lankadt pír tévedez.</p>
               <p>- Az orvos, Agathám - szólott az altábornagy atyai szívességgel.</p>
               <p>Wehrner, kinek a beteg kezét nyújtá, meg volt hatva, mert éltében alig látott több
                  szenvedést arcra és termetre kinyomva, anélkül hogy a rendkívüli szépség jellegei
                  lerontatnának.</p>
               <p>Agatha csipkés, könnyű fehér köntösben volt, övén egy kaméliával.</p>
               <p>Gazdag, világos haja, mely vékony nyakát terhe által meghajlítni látszott,
                  aláhulladozó aranytekercseivel leírhatatlan bájt kölcsönzött a hómellnek, s a
                  túlsápadt, de vonzó és költőileg szép arcnak, melyen lázas kimerültség dúlt, az
                  idegkór és a fásult kedély félre nem ismerhető bélyegével.</p>
               <p>Agatha, ki termetre karcsú és könnyű, mint az antilop, most bágyadtan dől egy
                  balzacra, miután Wehrnernek néhány orvosi kérdésére lassú és elfátyolozott hangon
                  felelt.</p>
               <p>- A Temes megyei főorvos - szóla az altábornagy, burnótját tartva ujjai közt -
                  mentől több szórakozást rendelt, de e kis makacs gyermek - ekkor egyet
                  szippantott, s nyájasan fordítá arcát a balzac felé -, ez az önfején járó
                  teremtés, ki amily szép, oly engedetlen - ekkor a raffaeli főre tevé redős kezét,
                  és múmiaujjait a megközelíthetlen kecsű fürtök selymébe temeté -, nem akar
                  mellőlem távozni, s nem vágyik ott megjelenni, hol én jelen nem vagyok... Pedig,
                  kedves Agathám, jól tudod, hogy örökké csak egészséged oltalmazása körül voltam
                  féltékeny, s egyedül derült arcodtól várom örömeimet.</p>
               <p>Oly megható volt a szelíd aggastyán bánata, hogy a beteg szemeiből könnyet csalt
                  ki, s Wehrnert bizalmas hangulatra készté.</p>
               <p>- S nemde - folytatá az altábornagy rövid szünet után Wehrnerre tekintvén, s őt
                  burnótszelencéjéből kínálgatván -, nemde, Agathám, a gyógyszereknél is többet
                  segítene egy rövid utazás a Como kies vidékén s a Lago Maggiore körül, hol
                  testvéremnek igen szép villája van; vagy déli Franciaországban, hol Lamoire
                  ezredes lakik, az én hű fegyvertársam Bonaparte korából, midőn még szülőföldem,
                  Bergamo, a francia köztársaság védelme alatt volt?</p>
               <p>- Kétségkívül, kegyelmes uram - válaszolá Wehrner -, ily betegségekre jótékony
                  hatást gyakorolhat az utazás is, de... eredménye inkább csak enyhítő, mint
                  gyökeres.</p>
               <p>- És az orvos úr által rendelt gyógyszerek? - kérdé az öreg remélő tekintettel, s
                  két ujjával burnótszelencéjére koppantva.</p>
               <p>- Azok szintén nagymértékben enyhítők - jegyezte meg Wehrner halkan.</p>
               <p>- S csak enyhítők? - tudakolta az altábornagy reszketeg és akadozott
                  suttogással.</p>
               <p>- Kegyelmes úr - mond az orvos -, e kór kedélyállapotból támadt. De csoda volna-e,
                  ha egy némber fiatal éveiben nem lenne... érzéketlen?</p>
               <p>Agatha arcára szökellt a vér, mert a lassú társalgást hallá.</p>
               <p>Az altábornagy pedig nyugtalanul emelte szemét Wehrnerre, de ez emberbaráti
                  szívétől elragadtatván, nem látá, mi körüle folyt.</p>
               <p>- A fiatal évek hajlama - folytatá orvosunk - ... gyakran bír annyi hatással a
                  szervezetre...</p>
               <p>Agatha a balzacról föl akart kelni, hogy távozzék.</p>
               <p>Az altábornagy zavartan kérdé: - Mire céloz ön?</p>
               <p>- Röviden: adja excellenciád férjhez Agatha kisasszonyt.</p>
               <p>E megjegyzésre az altábornagy Wehrner elé ejté burnótszelencéjét; Agatha pedig
                  halálsápadt lőn, s reszket, mint a nyárlevél.</p>
               <p>Orvosunk most veszi észre, hogy oly családjelenet ártatlan előidézője, melyre
                  szükség legkevésbé volt, s tudván, miképp aki egy zavart helyzetből magyarázatok
                  útján törekszik kibonyolódni, többnyire még nagyobb tömkelegbe bukik, jónak látja
                  mielőbb visszatérni elhagyott retortái mellé.</p>
               <p>Midőn már az érces forrásnál van, egy fiatal lengyel tiszt lép eléje, s bocsánatot
                  esdekelve merészségeért, tudakolja: - Nem forog-e veszély közt a grófné élete?</p>
               <p>- Micsoda grófnéé? - kiált föl Wehrner.</p>
               <p>- Az altábornagy feleségéé - válaszolá a tiszt részvékenyen.</p>
               <p>- Egészsége okvetlenül erősebb, mint az én eszem - szólt Wehrner kétségbeesett
                  nyugalommal.</p>
               <p>Nem szükség, Anselm, mondanom, hogy Wehrner most már szilárdul meg van győződve,
                  miképp a buziási beteg grófné és a szicíliai élénk tündér nem két személy.</p>
               <p>Anselmet az érdekes anekdot inkább gondolkodóvá tette, mint vidámmá.</p>
               <p>Nem vágyott hazulról távozni, bár még alig üté el a tizenegyet.</p>
               <p>Hamar vonul szobájába.</p>
               <p>Vagy a friss lég vagy a kíváncsiság, mely a komoly hangulat közt sincs a kebelből
                  egészen száműzve, ismét az ablakhoz vonja őt.</p>
               <p>De az átelleni ház, hová szemei tévednének, élet nélküli.</p>
               <p>Nincs kapujánál gondola, termében csillár s a szegletszobában rejtélyes
                  lámpafény.</p>
               <p>Agatha fehér köntösben, midőn a betegség váz újakkal dús fürtjei közé nyúl, hogy
                  az arakoszorút, mely ott hasztalan áll, levévén, helyébe a koporsófüzért
                  tegye.</p>
               <p>Agatha szeszélyes keleti mezben a kalandok ösvényein, míg körüle a kecs, vidor
                  kedv, a zene és kéj istennői táncolnak, mint a tengerhabokból kilépő Aphrodité
                  varázskörében az amorettek és a nő-kellem három ikerlányai...</p>
               <p>Agatha a bűnbánó Magdolna-kép előtt, figyelő arccal és talán kiszenvedett
                  kedéllyel... Egek! Mily inger e rajzokban, mennyi összefüggés, mennyi rejtély!</p>
               <p>Anselm ily eszmék és költői ábrándok világát szövi össze, most elmélyedőn járván
                  szobájában, majd az ablakkőre vetvén könyökét és a még sötét épületre szemeit.</p>
               <p>Ezalatt gondolák röpködnek a keskeny utcákon, magukkal vivén titkaikat.</p>
               <p>Csak egy áll meg, de... az <hi>Albergo Italiano</hi> előtt.</p>
               <p>A hazajött Pongrác, ki a Márk tér óráit nem akarta élvezetlen tölteni, lép belőle
                  a kapuhoz.</p>
               <p>Anselm, kit szeszélye megragadt, az ablakból Antonio nevét szólítja.</p>
               <p>- Hallom, signore - válaszolt a matróz.</p>
               <p>Anselm alásiet, s a gondolába veti magát.</p>
               <p>- Merre, signore!?</p>
               <p>- A lagúnára, a Lidóra, a Szent Mihály- és Murano-sziget falárnyaihoz, a Giudetta
                  sírjai felé, akárhová... mindenüvé... szabadban akarom tölteni az éjet,
                  tengerhabok közt, csillagsugár mellett.</p>
               <p>Pongrác, ki barátjának különc ötleteit ismerte, nyugodtan ment szobájába, s
                  meggyújtván lámpáját, följegyzé ornitológiai tapasztalatait, melyeket Dudley lord
                  és Wehrner tudós társalgásából s leginkább saját ügyességével gyűjtött.</p>
               <p> Nem állíthatjuk, hogy a tág olasz ágyak puha vánkosaik és könnyű kecses
                  kárpitjaikkal kevésbé csábítnák a fáradt szemeket pihenésre, mint a velencei
                  ladikok kényelmetlen ülőhelyei.</p>
               <p>De kétségtelen, miképp Anselmet a gondola ringása és a híves lagúnaszellők hamar
                  átvitték költői merengéseiből az álom karjai közé.</p>
               <p>S oly friss volt a lég, oly kevéssé zajos a lagúna, oly egyforma a gondola
                  rengése, mintha Antoniótól kezdve az elemekig minden összeesküdött volna Anselm
                  regényes hangulatát egy prózai, de annál egészségesebb epizóddal fejezni be.</p>
               <p>Talán a múlt éji hosszabb ébrenlét és a fiatal évek is megtevék hatásukat, s ennyi
                  körülmény közremunkálása után nem vala csoda, hogy midőn ifjúnk szemeit fölnyitá,
                  már a hajnal első sugarai a víztükörben fürdöttek.</p>
               <p>- Hej, Antonio! - kiáltá Anselm kidugva fejét a csónakajtón - hová akarsz, hisz
                  rég túl vagyunk a vonalon, meddig a gondolákkal menni lehet.</p>
               <p>- Signore - szól a matróz a kormánypadra támasztva kezét -, az idő csendes volt,
                  és nagyobb hullámoktól tartani nem lehetett. Ezelőtt harminc évvel, midőn az öreg
                  Beppónál laktam, többször vittem éjjelenként Byron lordot Chioggiáig is; mert ő,
                  mint a signore, igen szeretett a tengeren aludni, ha sógorasszonyom, Margarita
                  Cogni, nem volt nála.</p>
               <p>- S Margarita Cogni a te sógorasszonyod? - kérdé érdekkel Anselm.</p>
               <p>- Igen, signore!... Most is emlegetjük a gazdag lordot, ki akkor a
                  Mocenigo-palotában lakott, majmok, azorai macskák, szelindekek, sólymok, kányák,
                  két papagáj és az én huszonkét éves sógorasszonyom társaságában. Mi most is sok
                  furcsa történetekre emlékszünk a bőkezű lordról, ki, mint mondják, oly szép
                  verseket költött, minő nálunk “La biondina in gondoletta”, s ki Margaritát el nem
                  hagyta volna, ha Fletscher, a komornyik, örökké nem árulkodik ellene.</p>
               <p>- És szép volt-e sógorasszonyod?</p>
               <p>- Még Chioggiában sem lehetne párját találni, pedig ott teremnek a legdelibb
                  nők.</p>
               <p>- Ah! Cane della madonna!... Kedvem volna e csodaszigetet meglátni.</p>
               <p>- Most, signore, majdnem Malamocco mellett vagyunk, s innen könnyen
                  eltévedhetnénk, de íme a nap már a tengerből emelkedik, az idő elhaladt, s késő
                  délután érkezénk vissza, mégpedig csak úgy, ha szél nem támadna.</p>
               <p>Antonio kémlőn nézett a láthatárra, melyen a nap vörös sugarai a gyér felhők
                  szegélyeit kezdették színezni.</p>
               <p>- Talán zivatar készül? - kérdé Anselm a matrózra tekintvén.</p>
               <p>- Legföljebb egy kis bourrasco, mely elől a Canal Grandéra még játszva
                  beérhetünk.</p>
               <p>- S ha a szabad tengeren találna e bourrasco?</p>
               <p>- Akkor - felelé Antonio megfordítván gondoláját - sajkánk el nem merülne, de a
                  szegény Antonio, mert a tilalom ellen ment a Lidón túl, néhány napig elzárva lenne
                  a szerencsétől, önnek, signore, parancsait teljesíthetni.</p>
               <p>Anselm, kinek most eszébe jut, hogy Tizian többnyire a chioggiai nők közül
                  választá mintáit, szerette volna látni a magas, deli növésű, hosszú fekete hajú,
                  égő szemű, büszke jellegű némbereket, kik a bosszúra és szerelemre, az
                  áhítatosságra és vad kicsapongásokra oly készek, mint Margarita Cogni volt; de
                  Antonio aggodalmai percenként növekedének, s ő a vén matróz iránt, kinek
                  szolgálatát egész éjjel igénybe vette, szeszélyei dacára is volt annyi
                  gyöngédséggel, hogy új, s tán még terhesebb fáradalmakra ne kényszerítse. Gyorsan
                  eveztek tehát vissza.</p>
               <p>Midőn a Lidóhoz közelítenek, a tenger magas hullámokat kezd vetni, és a bourrasco
                  helyett sokkal nagyobb vihar előjelei lepik meg Antoniót.</p>
               <p>Ez kettőzé iparkodását, míg derült és biztató arccal nézett Anselm felé... mire
                  egyébiránt szükség nem vala; mert Anselm szerette volna, hogy mint Byron lordon
                  gyakran történt, egy hajótörésecske érje, melyből különben is gyakorlott úszó
                  lévén azon helyeken, hová már gondolájuk bevonulni siet, nem hitte nehéz
                  feladatnak menekülni.</p>
               <p>- No, Antonio - szóla vidáman -, a bourrasco nem tréfál. Eleinte kicsinynek
                  mutatta magát; de hamar nő, s még sok dolgot fog neked adni.</p>
               <p>- Gyermekség, signore! Mi bátorságban leszünk jóval azelőtt, hogy mérgét
                  kiönthetné; mert ami vihar Malamocco és Chioggia közt, az csak szilaj habcsapkodás
                  a lagúnán... De mely őrültség ez?! - kiáltá ujjával a Lido felé mutatva.</p>
               <p>Anselm arra tekintett.</p>
               <p>Néhány száz öllel tőlük s már messze távozva a Szent András vártól, egy karcsú,
                  ékes gondola küzd a hullámokkal. Nyomát kevéssel hátrább a második követi, míg a
                  harmadik gondola, mely ugyanazon társasághoz látszott tartozni, több kétséges
                  mozdulatok után megfordul, és a Lido biztosabb részeihez kezd vonulni.</p>
               <p>- Hova mehetnek e sajkák? - kérdezi Anselm, élénk figyelemmel kísérvén a
                  mindinkább közelgőket.</p>
               <p>- Kettő, ha hamar nem bánja meg, Chioggia felé tart egyenes irányban; a harmadik,
                  mint képzelem, nem mer kockáztatni, és fölhagy szándékával.</p>
               <p>- Úgy látom, Antonio, hogy e matrózoknak van bátorságuk.</p>
               <p>- Tréfaság, signore, a többi gondola is csak azt fogja tenni, mit a félénkebb már
                  megkezdett. Akkora vihar mellett, minő egy óra múlva beáll, Chioggiáig könnyen
                  elmerülnének.</p>
               <p>Mintha a habok Antonio nézeteit védni akarták volna, duzzadtabban kezdték
                  csapkodni a kormányrudat, mélyebb vízlejtések közé sodorták a gondolát, és annak
                  oly lökéseket adtak, hogy Anselm erős izmaival is alig bírt állva maradni.</p>
               <p>De a keletkező orkán dacára is a két gondola szilárdul követte az irányt, melyet
                  kitűzött, s midőn Anselm csónaka mellett alig ötven öl távolságra haladt el: -
                  Antonio - kiáltá ez hévvel -, száz lírát kapsz, ha e gondoláknak mindenütt
                  nyomában leendesz.</p>
               <p>- Signore - válaszolta szomorúan a matróz -, én tudom, hogy mihelyt azok amott
                  legfölebb félóra múlva meg nem térnek, vakmerőségük nem a szív erejéből, de
                  tapasztalatlanságból foly. S én mégis követném őket büszkeségem miatt. De karom a
                  szokottnál lankadtabb. Az éj elfárasztott. S most nem a veszély jut eszembe;
                  félek, nehogy e hetyke matrózok szemében gyenge karúnak tűnjék föl az öreg
                  Antonio, ki még ezelőtt tíz évvel a regattán a leggyorsabb versenyzők elől
                  elnyerte a díjt.</p>
               <p>Anselm természetesnek tartja, ha a kérés és kecsegtetés akkor sem töri meg a férfi
                  becsszomját, midőn ez csak egy malacra vonatkozik, mely a regattán győztes matróz
                  díja szokott lenni.</p>
               <p>Felhagy tehát sürgetéseivel, s Antonio már a Szent András vár mellett lejt, midőn
                  a bibliai kifejezés szerint megnyílnak az ég csatornái, és a sűrű esőár, a fütyülő
                  szél, a tajtékos habserények, melyek a gondolába csapkodtak, bár a kevésbé mély
                  vízen is elmerítéssel fenyegetőztek, de legalább nem vevék el a reményt: a
                  balszerencse esetében emberi segítségre s közel fekvő menhelyekre számítani.</p>
               <p>A vihar percenként feljebb fokozta erejét, és a nyílt tengeren még az árbocos
                  kisebb hajóknak is gondot adhatott volna; azonban Anselm, hosszú s unalmas
                  küzdelem után, a megázáson kívül minden baj nélkül ért az <hi
                     >Albergo Italianó</hi>-hoz.</p>
               <p>Asztalán Wehrner névjegyét találta.</p>
               <p>- Mikor keresett ez az úr?</p>
               <p>- Még tíz óra előtt - válaszolá legénye, rendezvén az öltözködésre
                  szükségeseket.</p>
               <p>- S Pongrác jókor ment-e el?</p>
               <p>- Az idegen urat, kivel idejött, visszakísérvén hazatért, mert méltóságodat várta,
                  s éppen tizenkettőkor távozott a szemközti épületbe, honnan midőn az eső és szél
                  legnagyobb volt, az idegen úr küldött utána. Később nagy bárkát láttam a balkon
                  alól kiindulni, s Pongrác úr evezőlapát mellett volt, feltűrt karral,
                  matrózköntösben és fején vörös sipkával.</p>
               <p>Anselm újságvágyát a legény értesítései legnagyobb mértékben foglalkoztaták.
                  Annyit képzelt, hogy talán a vihar miatt nem tettek kirándulást az aquileai
                  romokhoz; ámbár a gőzös, mely természetvizsgálókat kiviendő vala, reggel hatkor
                  indul, midőn még az időváltozás jelei alig mutatkoztak.</p>
               <p>De mit kereshet Pongrác az átelleni palotában, s miért lett rögtön matrózzá? Ezt
                  kimagyarázni nem bírta.</p>
               <p>Kíváncsisága határtalan volt.</p>
               
            </div>
            <div type="chapter">
               <head>4</head>
               <p>Az idő örökké elménkben van, ha valakit nyugtalanul várunk, s Anselm pontosan
                  megmondhatta volna, hogy amióta legényétől a bárka elindulását hallá, éppen
                  tizenhárom óra és hét perc telt el Pongrác visszaérkezéseig.</p>
               <p>Ez lassan lép szobájába, nem akarván Anselmet, ki a szomszéd kabinetben hált,
                  fölébreszteni; mert már késő, igen késő éj volt.</p>
               <p>De az ajtó halk becsukásakor csengetés hangzik:</p>
               <p>- Jancsi! Nem jött-e még haza Pongrác úr? - kiáltá egyszersmind az ifjú gróf.</p>
               <p>- Itt vagyok valahára - szól Pongrác a kabinetbe menvén.</p>
               <p>Sok tudakolás és válasz után a matrózmezbe öltözött ifjú a következő történetet
                  beszélte el:</p>
               <p>- A szemközti épület lakója, mint tegnap reggel Wehrner értesített, Albanoni
                  grófné, s hogy, Anselmem, hosszasan függőben ne tartsalak... ő szép özvegy, gazdag
                  patríciusnő s oly kiterjedt családú, melynek fiú- és leányágai a Como tavától
                  kezdve a Vezúv aljáig szétterjednek. Neve... de ne tudakolj, mert amit hallék és
                  láttam, különben is mind elmondom... neve Agatha.</p>
               <p>Anselm felszökött örömében ülőhelyéről, s barátját átkarolá.</p>
               <p>- Csitt! - intett ujjával a nevető Pongrác - mindent sorban beszélek el.</p>
               <p>- Albanoni grófné, ámbár csak időszakonként mulatott Velencében, majdnem oly
                  divatba hozta szalonját, mint a múlt évtizedekben Albrizzi Izabella, kinél az édes
                  és méla lantú Pindemontétól kezdve a sötét és vad szellemű Ugo Foscolóig, a szent
                  és magasztos írmodorú Chateaubriand-tól a világfájdalmas és kéjelgő Byron lordig
                  Olaszhon s a külföld európai hírű költői megjelenének, hogy a komoly
                  államférfiakkal, a nagy művészek- és fő katonai tekintélyekkel együtt azon
                  varázskört alkossák, melynek híre a memoárvilágba átment. Az ő estélyéiről te
                  kétségkívül eleget olvastál, s ha felfrissíted emlékezetedet, fogalmat szerezhetsz
                  magadnak Agatha szalonjáról is.</p>
               <p>Albanoni grófné a nagy csatornán lakott a Rezzonico-palotában. Ez a tengerváros
                  legköltségesebb épületei közé tartozik, s bár korinthi oszlopokon nyugvó sötét
                  homloka a tizenötödik század jellegét tünteti föl, s bár zöldmárvány lépcsőin,
                  tornácán és előcsarnokának elmosódott falképein az idő kártékony keze látszik,
                  mindamellett legalább az első emeleten, melyet Agatha grófné egészen kibérlett,
                  nem vala szoba, hol kelet és nyugat legritkább iparcikkei ne versenyeztek volna
                  egyesíteni, amit csak a komfort, a nemes ízlés és a különc képzelem kívánni
                  tudott.</p>
               <p>E termek rendezése több költészetet árult el, mint egy regény, mely íróját
                  dicsőíti, és több műértést, mint amennyire könyv és élet oktathatja azt, kinek
                  keblében nem csillog föl az ihletettség istenszikrája.</p>
               <p>Egy udvarlója szerint a grófné oly fényes házat tartott, hogy az <hi
                     >Ezeregyéj</hi> királynéi és gyémánt palotákban lakó nemtői, ha e homályos
                  földrészt, hol mi, prózai emberek, tengünk, meglátogatták volna, Agatha termeiben
                  rangjukhoz és finom ízlésükhöz méltóan fogadtathatának.</p>
               <p>De a velenceiekre e fényűzésnél még inkább hatott a szép némber egy szeszélye.</p>
               <p>Ő tudniillik a Lido pusztább vidékein költséges istállót tartott, s idegenektől
                  kísértetve gyakran csónakázott a szigetre, hol aztán könnyű kocsin vagy telivér
                  angol paripákon nyargaltak az avar tér fövényei közt, versenyezve a széllel, mely
                  haragos szárnyain fakó tengerfövényt és krétás port dobált utánuk.</p>
               <p>A lagúnák népe, mely életében csak a Dulcamara kocsiját látta, ha tudniillik <hi
                    >A bájital</hi> színpadra került, s melynek minden ismerete a
                  Márk-templom csarnoka előtti négy bronz lovon túl alig terjedt, csodálatra volt
                  ragadtatva e jelenetektől, s midőn Albanoni gondolája a nagy csatornán átvonult,
                  ki-ki óhajtá a csodálatos lényt látni, ki gyönyört lelt oly mulatságokban, mikhez
                  hasonlót a köztársaság fénykorában még a dogék női sem hoztak divatba.</p>
               <p>De a szép özvegy tavaly az udvarlók és a szalonvilág meglepetésére véletlenül
                  hajóra ült, s egy évi távollét után, melyet a kisebb költők versekben kesergettek,
                  a magas rangú arszlánok pedig élcekkel akartak volna üldözni, mint már tudod, csak
                  a napokban érkezett Velencébe, s nem vágyik többé nyílt házat tartani.</p>
               <p>Ezért fogadta ki az átelleni szerény épületet, hová bútorainak csupán
                  igénytelenebb részét hordatta; noha, meg kell vallani, szalonja ezen alakban is
                  legkevésbé vezetne minket a visszavonultság eszméjéhez.</p>
               <p>Talán hasonló nézeten valának régi barátai közül is többen; mert mihelyt
                  hazaérkezéséről a Fenice Színházban és a Márk téren suttogás támadt, akadt elég,
                  ki az érdekes kalandornőt “remeteségében” föl akarta keresni, s bár a grófné most
                  pazar fényt nem űz, házánál majd mindig vannak művészek és nagyurak, vén
                  notabilitások és ifjú erők.</p>
               <p>De mellékesen még említenem kell, hogy a grófné köre az Albrizzi Izabelláétól egy
                  pontban lényegesen különbözött.</p>
               <p>Izabellánál tudniillik örökké vegyes társaság volt nemcsak rang, de politikai
                  vélemények tekintetében is. Nála a jezsuita s legitimista gyakran találkoztak a
                  francia baloldal szónokaival és a reformer Brougham lorddal vagy a görög
                  szabadságharc alatt nevezetessé lett Capo d’ Istriával.</p>
               <p>Míg ellenben Agatha szalonjában régebben is többnyire a szabadelvűek árnyalataiból
                  léptek be; mióta pedig visszatért, vendégei alig valami kivétellel, mind a
                  mozgalmak barátaihoz tartoznak.</p>
               <p>Ez Dudley lordnak is föl kezd tűnni, noha őmagassága, tudományos műveltsége dacára
                  is, alig számíttatik az éles szemű egyének közé.</p>
               <p>De bárminők legyenek Agatha uszályvivői, úgy látszik, a szép nő, noha modora
                  szelíd és leigéző, egyikkel sem bánik igen gyöngéd figyelemmel.</p>
               <p>Sőt vannak percek, midőn az érzéketlen Donna Diana szerepét játssza, s még a
                  szegény zeneszerzőket és melodráma-írókat is oly merész vállalatokra unszolja,
                  melyek szívósabb elemekből gyúrt férfikebelnek valók.</p>
               <p>Igaz, hogy maga is, bár gyengébb szövetűnek látszik, mint egy szerelmi dal, nem
                  szokott visszavonulni a fáradság és veszély elől; mert karcsú termete gyakorlat
                  által ruganyossá lőn, és szíve vagy mindig érc volt, vagy a fásultság miatt
                  az.</p>
               <p>Agatha tegnapelőtt a Doge-palotába ment, hol a természetvizsgálók tiszteletére
                  lakoma rendeztetett.</p>
               <p>Az óriás teremben - hol a tenger mátkájának, a ragyogó hírű Velencének minden nagy
                  emlékeit művészek keze örökíté meg -, történeti tárgyakra tért a beszélgetés,
                  melyben Dudley lord is, ki minket madarainknál hagyott, mellékesen részt vett.</p>
               <p>Agatha a teremből kíséretével együtt hamar távozván, az aranylépcsőn említé, hogy
                  másnap a szigettenger azon küzdelmes részét, mely Malamoccótól Chioggiáig terjed,
                  akarja crayonnal lerajzolni; mert később vászonra szándékozik tétetni.</p>
               <p>Egyik udvarlója figyelmezteté az aquileai romokra, hová tegnap a
                  természetvizsgálókért vágyott.</p>
               <p>Agatha arcán a mélázat vagy neheztelés fellegei borongtak.</p>
               <p>- Mi gondom az orvosokra - mondá -, midőn a szabad természet egészséges legét nagy
                  emlékek közt szívhatom? Én holnap mindenesetre - s ezt különös hangnyomattal ejté
                  - gondolámon töltöm az időt, s ott, hol Velence múltjának legszívemelőbb emlékei
                  folytak le.</p>
               <p>A szép asszony e szeszélyét a kíséret felségesnek találta, s többen ígérkeztek a
                  rég ismert hullámokra, bár az Aquileába menők jegyzékébe íratták volt be
                  magukat...</p>
               <p>Kitérésként, Anselmem, talán kockáztathatok anélkül, hogy türelmeddel visszaélnék,
                  néhány sort, a tájnak, melyet Agatha grófné le akart vázolni, történelmi
                  nevezetességéről.</p>
               <p>Tudod, miképp az V. században a hunok az Alp sorompóin át Olaszhon térségeire
                  özönlöttek, Attila vezérlete alatt prédálva, felforgatva és ledöntve mindent, mi
                  útjukban volt, vagy ellenük szegült. A megfélemült lakosok széles mocsárok közé
                  vonultak, s Malamoccóban kezdék első kunyhóikat fölépíteni, melyet később
                  fővárossá is tettek; mert a hely, hová Velence márványpalotái rakattak, még
                  többnyire néptelen volt. A tenger - kényszeríteni akarván a köztársaságot
                  odahúzódni, hol a végzet könyvében fölírva a legfényesebb jövendő volt - kétszer
                  tette hullámai és fövénytorlata által semmivé a kis várost, mely kezdetben a
                  hatalom székhelyéül vala kijelölve. A nép megkeseredve Malamoccóból Velencébe
                  költözött, s ezt dicsőséges küzdelmek és vállalatok által csakhamar Bizánc
                  vetélytársává, kelet árurakhelyévé és a szabadság s művészet tanyájává emelé.</p>
               <p>De midőn Adria arája legragyogóbb éveihez közelge, akkorra veszély kezdette
                  fenyegetni, mint egykor Malamoccót; mert a középtenger kegyence, Genua, bosszút
                  esküvék szebb vetélytársa ellen, és a fondor Paduával szövetkezve, elhatározta
                  addig nem nyugodni, míg csak a Canal Grandén egy márványpalota, a lagúnán egy
                  csónak, a Rialtó-híd boltjaiban egy aranygyűrű és az ólomfödelek alatt egy rab
                  van.</p>
               <p>A sors e tervnek kedvezett: mert Velence hajóhada Pola mellett megveretett, és a
                  genuaiak Chioggiát elfoglalták.</p>
               <p>Ekkor követség járult a győzelmesekhez, esdeklő, hogy fehér papírra tetszés
                  szerinti békepontokat írjanak. A paduai herceg kialkuvásra hajlék, de Pietro
                  Doria, a főadmirál így szólott a könyörgőkhöz: “Istenemre, velencei urak, ti a
                  paduai fejedelemtől és a genuai köztársaságtól addig békét nem nyertek, míg zablát
                  nem tesztek azon lovak szájára, melyek a Szent Márk egyházának kapuja előtt
                  állanak. De mihelyt fölszerelt paripáitokon látunk, tüstént alkut fogunk ajánlani.
                  Ez a mi akaratunk és köztársaságunké. Urak, vigyétek vissza a genuai foglyokat,
                  kiket átadás végett magatokkal hoztatok; mert én, Doria Péter, saját kezemmel
                  akarom egypár nap múlva a börtönök zárait felnyitni, hogy őket a többi rabokkal
                  együtt kibocsássam.” A genuai hajóhad büszke vitorláit rögtön egész Malamoccóig
                  kiterjesztette. Azonban az óriás veszély és ellenség gőgje fölvillanyozta
                  Velencét. A nép s az arisztokrácia minden vagyonát a haza oltárára hordá. Ki-ki
                  fegyvert fogott, s maga a papság is katona- vagy matrózmezbe öltözött. A hajók
                  tündérgyorsasággal készíttettek föl, és a vezényletet a hetvenkét éves doge,
                  Contarini vette át. A honfi kétségbeesés csodákat tőn, s a megtámadó genuaiak
                  heves küzdelem után Malamoccótól visszaverettek, s Chioggiába vonultak, hol a vén
                  doge az egész hajóhadat ostromzár alá vetette. Kevés idő múlva új és még véresebb
                  csata tört ki, melyben Doriát a velencei aladmirál, Pisani által feltalált első
                  vetágyú golyója megölte, még mielőtt a genuai hajóhad legyőzeték. E csata után
                  Contarini a chioggiai partokra tette ki seregét, s hozzá békekövetség járult,
                  hozván szintén fehér papírt, hogy a doge tetszésként írjon alkupontokat. De
                  Contarini oly büszke volt, mint Doria, s Genua legnagyobb hajóhadának föltétlenül
                  kelle magát megadni...</p>
               <p>A történelemről a kalandra térve át, láthatod Anselmem, hogy a tengertáj, melyet
                  Agatha grófné be akart barangolni, Velence gyermekkorának és férfiúi nagyságának
                  örökélő emléke; de éppen azért, mert mától holnapig nem süllyedhet semmiségbe,
                  természetes, hogy a grófné kísérete reggeli hét órakor a kormánykerthez, hová a
                  találkozás volt kitűzve, a növekedő szél miatt gyéren jelent meg.</p>
               <p>Dudley lord, ki csak este hallá a vállalatot, bár ígérete által kötve nem volt,
                  egy kétevezős gondolán a szabott időre, angol pontossággal megérkezett, magával
                  vivén titkárját és azon fiatal arszlánt, kitől a grófné akarata felől
                  értesült.</p>
               <p>Kevéssel utóbb a Canal Grandén pompás sátorú gondola tűnt elő, kivarrott virágos
                  mellényű, hímzett övű, fekete sipkájú s nankin pantallójú matrózokkal.</p>
               <p>Nyomát követte egy egészen szokott alakú gondola.</p>
               <p>Az elsőből Agatha grófné, a másodikból több fiatal úr lép a kert hágcsójára.</p>
               <p>- Az idő kirándulásunknak nem kedvez - mondá Dudley lord az érkezőknek.</p>
               <p>- Sőt egy kis zivatar szükséges, hogy érdekessé tegye a croquis-t, melyet a
                  tengertájról fogok rajzolni - válaszolá Agatha hódító mosollyal.</p>
               <p>- De az emelkedő hullámokat könnyű volna sima víztükör mellett is képzelni -
                  jegyezte meg Dudley nem minden célzás nélkül.</p>
               <p>- Talán nem lenne nehéz - szól Agatha szeszélyesen megrázva szőke fürteit. -
                  Csakhogy azon hullámzása kedélyünknek, mely az elemek harca közt támad, szintén
                  bír érdekkel, s a leghőbb képzelődés sem utánozhatja budoárjaink csendes
                  vánkosain.</p>
               <p>Ezzel a ladik felé fordult.</p>
               <p>- Én mindig szoktam úszóruhát vinni - súgá Dudley társának, kivel gondolájába
                  visszatért.</p>
               <p>- S hiszi-e ön, hogy arra szükség lesz?</p>
               <p>- Kevésbé mintha cethalászatra indulnánk - felelt a lord több hidegvérűséggel,
                  mint amennyivel Pietro Conradini puskájának csőjébe tekintett volt.</p>
               <p>Csakhamar a mulatozók és a komoly matrózok a lagúnán lelték magukat...</p>
               <p>- De a szent istenért! - kiáltott föl Anselm, megszakítva barátja előadását -
                  ugye, az, akivel én találkoztam, Agatha volt.</p>
               <p>- Kétségkívül - mondá Pongrác, meghallgatva a történteket.</p>
               <p>- És így az ismerkedés legszebb alkalmát Antoniónak matróz-büszkeségeért
                  elmulasztám! Pedig mi könnyen leheték a szép nő védőangyalává! De a sors mindig
                  lágy szívem által üldöz.</p>
               <p>Pongrác, mosollyal ajkain, folytatá Agatha kalandját.</p>
               <p>- Midőn a vihar tombolni kezdett, Wehrner, ki Dudley lord végett nagy remegésben
                  volt, cirkáló társulatot rendez. Bárkára ültünk felkeresni a veszélyben forgókat.
                  Hajónk mély öblű levén, elmerüléstől aránylag védve lőn; de a fövénytorlatok közt
                  hamarább megakadhatánk. Azonban bíztunk matrózaink s néhány fiatal úr
                  ügyességében, kik gyakorlott révészek voltak, és a hely színét teljesen
                  ismerték.</p>
               <p>Pár órát a legszélső levertség s azon könnyelmű hangulat közt tölténk, melyben az
                  ifjú kedély a balsors csapásai alatt is átbillen.</p>
               <p>Csak Wehrner volt változatlanul komoly.</p>
               <p>Bánatát a körülmények percenként mindinkább igazolták, mert az egész velencei
                  tengeröböl nagy forradalomban volt. Haragos hullámaival minden oldalon ostromolta
                  a gátakat s az erős zárfalakat, melyek a szabad Adriával való egyesülését
                  akadályozták, és szilaj árjait féken tarták.</p>
               <p>Kivált délután három óra körül a vész akkora fokra hágott, hogy nagy bárkán sem
                  vala biztos.</p>
               <p>De akármi történt is a szerencsétlen gondolákkal, lehetetlennek hivők, miképp
                  annyi órát kockáztattak volna a szélvészes habokon.</p>
               <p>Valahol kiszállottak vagy partra vettettek: ez előttünk kétségtelennek
                  látszott.</p>
               <p>Amennyire kár nélkül történhetett, mindig közel tartottuk tehát magunkat a
                  töltések- és szigetpartokhoz, s mert a vihar, midőn Malamocco széléhez értünk,
                  mérgét kifúván, szemlátomást csillapodni kezdett, mi oly távolságra simultunk a
                  szárazhoz, hogy bárkánkat örökké csak néhány öl választotta el attól.</p>
               <p>De gondos fürkészetünk, ámbár a mellék-ladikon most már többször küldénk a gátakra
                  cirkálókat, eredmény nélküli volt.</p>
               <p>Szorongás lepé a gondatlanabbak keblét is. Ez később levertséggé vált.</p>
               <p>Egy halász tudniillik, ki hálóval vállán, csónakját éppen a tengerre indította,
                  tudakolásainkra mondá, hogy ő a vihar növekedése alatt két gondolát látott, melyet
                  a szél Pelestrina felé űzött.</p>
               <p>Így bizonyos volt a végveszély.</p>
               <p>Midőn súlya által mindinkább lehangolva voltunk: - Urak - említé kormányosunk -,
                  itt új tengerkapu kezdődik, mely a velencei öbölből az Adria nyílt részeire vezet.
                  Ha a gondolák eddig eljöhettek, remélhető, hogy segélyre találtak, mert a parton
                  gyakran van hajósnép. Jó lenne tehát e helyen körülnézni.</p>
               <p>A ladik elővonatott, s értesülés végett többen kiszállánk.</p>
               <p>Azonban a lakosok, kikkel beszédbe vegyültünk, csak kétséges vagy ellenkező
                  híreket mondának, mi igen természetes volt, mert a zivatar fokonként fejlődvén, a
                  parthalászoknak elég időt hagyott csónakaik biztosítására és a hazatérésre.</p>
               <p>Sikertelen fürkészetek közt Malamocco párkányához jutánk, melynek alatta a
                  tengernyílás, átellenében pedig hosszú földnyelv.</p>
               <p>Wehrner éppen elő akará venni távcsőjét, midőn a szemközti partszélen egy alak
                  tűnik föl, ki orvosunkat meglátván, a hullámokba rohan, és gyorsan kezd felénk
                  úszni.</p>
               <p>- Íme! Ez őmagassága! - kiálta Wehrner hozzánk fordulva.</p>
               <p>Szavára mindnyájan a parthoz csődülénk, és rövid idő múlva szerencsénk volt Dudley
                  lordot ép egészségben, de az ausztráliai szigetekre rendkívül emlékeztető
                  öltözékkel körünkbe fogadhatni.</p>
               <p>- És a grófnéval mi történt? - tudakolák a fiatal urak, aggodalmaik mellett is
                  kíváncsian tekintve a hullámokra, mintha az angol példájának érdekes utánzását
                  várnák.</p>
               <p>Dudley válasza legkevésbé volt megnyugtató.</p>
               <p>A két gondola - mint ő mondá - igyekezett egymástól el nem szakadni; de végtére a
                  vihar majd minden kormányzást fölöslegessé tett. Azonban Albanoni grófné matrózai
                  több ügyességgel bírván, mégis tudtak a partoktól akkora távolságra maradni, hogy
                  a szél irányának gyors változása legalább egy lökéssel nem csaphatta volna
                  zátonyra; míg ellenben a lord matrózai örökké valamivel közelebb estek a
                  torlásokhoz.</p>
               <p>Így haladtak, percenként az elmerülés elé nézve, Pelestrina felé, midőn a légroham
                  rögtön két ágra szakadván, a lord sajkáját oldalba kezdé nyomni, s erős
                  csapkodások közt taszítá mindig a földnyelv körébe; a grófné gondoláját pedig
                  hátba támadá meg, s oly gyorsan üldözé el a partoktól, hogy az, a matrózok
                  erőfeszítése dacára is, néhány száz ölre vettetett társától, s a közelítésről már
                  szó sem lehetett.</p>
               <p>Csakhamar a lord kíséretestül egy zátonyra löketik, mely fövenyes gerincét a
                  nagyobb hullámlejtések és tengerapály alatt a víz színén föl-fölmeríti; de többi
                  részeivel megtört tajték, csillogó habfoszlányok s táncoló örvénykék közé van
                  temetve.</p>
               <p>Képzelődésed, Anselmem, lerajzolhatja a történet további fejlődését. Mert egy
                  széttört gondola mellett lucsokban ülni végre sem vala oly helyzet, melyet a
                  halandó, ha lehet, változtatni ne kívánna. Önként folyt tehát, hogy őmagassága,
                  miután segély nem jön, személyesen megy fölkeresni azt, s így találkozott velünk:
                  míg kísérete kevésbé gyakorlott úszókból állván, a zátonyon fészkel, várva
                  csónakot vagy hajót, melyen Agatha grófnénak megtalálására indulhassanak...</p>
               <p>Mialatt Dudley lordtól, részletesen halljuk élményeit, naszádunk már a bárkához
                  visszaindul, s a tengernyílásból kezd kirudazni.</p>
               <p>De alig jutott ki a két part közül, megint új látmány tanúi levénk.</p>
               <p>A bárka tudniillik helyét rögtön elhagyva, közeledik egy pompásan fölszerelt
                  dereglyéhez, melynek aranyozott orra, bíbor sátora és virágkoszorúk-,
                  szalagrojtok- és zászlókkal díszített árbocfája ünnepi menetre mutat: míg azon
                  sajátságos jelenet, hogy mindenik evezőlapát mellett rövid ingujjú s vasárnapi
                  ruhába öltözött halásznők működnek, s a hajón egy férfialak sem vesz a
                  foglalkozásban részt, az egésznek igen fantasztikus színt kölcsönöz.</p>
               <p>- Jól látok-e? - kiáltá Dudley lord Wehrner széles háta mögé retirálva. - Hiszen
                  az a halásznő, kibontott szőke fürtökkel, piros selyemmellényben és hasított ujjú
                  inggel, Agatha grófné. Ő vezeti a kormányrudat, s én legott eléje léphetek majdnem
                  oly egyenruhában, mint minővel Szemiramisz diadalmenetét üdvözlék a núbiai
                  hercegúrfiak, anélkül hogy legalább elefánton lovagolnék, kifúrt fülemen kolibrik
                  himbálnának, vagy mellem meg karom illendőleg volna tetovírozva és befestve.</p>
               <p>Mi gyorsan osztozánk - a matrózok a szükséges, az urak némely fölösleges
                  ruhadarabokról mondva le - a lorddal, s míg a csónak ügyes mozdulatai és Wehrner
                  bő kabátja az előkészületeket maszkírozták, sikerült őmagasságát magunkéhoz
                  hasonló hüvelybe dugni.</p>
               <p>Így értünk a fényes dereglyéhez...</p>
               <p>A kölcsönös üdvözletek és felvilágosítások helyett, hogy rövid lehessek, itt
                  mondom el Albanoni grófné történetét is.</p>
               <p>Chioggia, néhány palotán és régi templomon kívül, bár kecses tekintetű város,
                  halászlakokból áll. Minden férfia a tengeren él, napok-, hetek- vagy hónapokig
                  egymásután. A hűbb férjek esténként fészkeikbe térnek, de a kalandorabbak egész
                  évszakok alatt a dalmát partok körül cirkálnak, mígnem hálóik szerzeményéből nagy
                  összeg ezüsttel és csinos kelmékkel jöhetnek haza.</p>
               <p>Innen van, hogy az idegen, ki Chioggiába lép, csak gyönyörű nőarcokkal
                  találkozik.</p>
               <p>Körüle semmi férfi, mint az őskor mesés szigetén, melyre a hitregék szerint
                  nemünkből senki sem köthetett ki, vagy mert egy varázserő távol tartá naszádjait,
                  vagy mert a közelgőt, mihelyt a bűvölet nem hatott, egy átok elsüllyeszté.</p>
               <p>Egyébiránt minden hasonlítás sántít, s az idegent az utcaporban hengergő
                  gyermekraj hamar meggyőzte arról, hogy az itteni nők sorsa a mitológiai sziget
                  némbereitől legalább egy lényeges pontban különbözik; mert nincs Deukalión köveire
                  szükség, hogy Chioggia néptelenné végtére se váljék.</p>
               <p>Midőn a vihar dühöngeni kezdett, a bátor hölgyek, kik az evezéshez úgy értettek,
                  mint férjeik vagy jegyeseik, a partra rohantak az érkezőket várva, vagy ha
                  kellett, segítve. Több halász rongált csónakát vették már e gyors kezű nők sajkái
                  akképp körül, mint a röpködő csárok azon madarat, melyet a vadász golyója
                  talál.</p>
               <p>Ily versenyzés alatt tűnt föl a láthatár hátterén Agatha gondolája, percenként
                  kétségbeejtőbb tusát küzdve a szilaj elemekkel. Mert egyik evezőjét széttörte a
                  vihar, s míg oldalán gyakran csapott be hullámfoszlány, a sátrat le kellett
                  hasogatni, nehogy öblében a szélvész megakadva, fölforgassa az egész járművet,
                  mely különben is annyira meg volt rongálva, hogy recsegő darabjait már csak az
                  isteni gondviselés tartá együtt.</p>
               <p>A halásznők éles szemükkel hamar ráismertek a díszes gondolára, s mert Albanoni
                  grófné, kivált a Sutto-Marina nevű elővárosnak, hol a szegényebb osztály lakott,
                  valóságos védszentje, tüstént legalább egy tucat csónak és dereglye sietett,
                  dacolva minden veszéllyel, a szűkölködők jóltevőjének megmentésére.</p>
               <p>A szerencse majdnem annyiszor kedvez a vakmerőségnek, mint a hideg számításnak, s
                  a grófné néhány óranegyed múlva a Mária-egyház csarnoka előtt áll, körülvéve
                  rajongó nővilágtól, kik örömükben könnyeznek, nevetnek, dalolnak, imádkoznak, s
                  kondorhajú gyermekeikkel a kis tündér vagy védszent köntösét és saruit
                  csókoltatják.</p>
               <p>Őrültházi jelenet volt ez, ha az érzések nemes kicsapongása által mélyen megható
                  és magasztos nem lenne.</p>
               <p>Agatha gyémánt mellköveit és a keleti gyöngysort, mely alabástrom nyakát átfonta,
                  a Boldog Szűz oltárára tette, s a nők, midőn a tenger és szív vihara szűnni
                  kezdett, a városhatóság engedelmével előhozaták a nagy ünnepélyre szánt bárkát,
                  melyet Dominico Tribunónak - ki a kilencedik század végén chioggiai halászból
                  dogévá neveztetett - családja ajándékozott a szigetnek.</p>
               <p>S ez volt az a fölkoszorúzott bárka, mely a legszebb chioggiai nőktől vitetve,
                  indult Dudley lordnak, kinek zátonyra menekülését a grófné látta, kellemetlen
                  helyzetéből való kiszabadítására.</p>
               <p>Több említeni valóm nincs; mert visszaérkezésünk alatt semmi kaland nem
                  történt.</p>
               <p>Albanoni grófné a művésznek, ki Wehrner cirkáló önkénteseihez tartozik, átadá a
                  chioggiai tengervidék rajzát, egy derék vázlattal a nagy ütközetről, mely azon
                  pillanatot jelöli ki, midőn az öreg doge elől a genuaiak kezdenek
                  visszavonulni.</p>
               <p>Papírján minden vonás nyugodt vérre mutat.</p>
               <p>Kezében a crayon nem reszkethetett.</p>
               <p>Pedig a rajzhoz, a haláltól menekülés után hamar kellett kezdenie.</p>
               <p>Megdöbbentem e lélekerőn...</p>
               <p>Pongrác szavait leírhatatlan figyelemmel hallgatá Anselm.</p>
               <p>Homloka gondolkodó, arckifejezése borult. Úgy látszik, kedélyét inkább zaklatja a
                  különc nő rejtélyes jelleme, mint elhinni és megvallani akarná.</p>
               <p>- Mi lehet ő? - kérdi mintegy önmagától, de hallhatóan.</p>
               <p>- Ördög vagy angyal... mit tudom én - szól Pongrác -, annyi kétségtelen, hogy
                  körét lebűvöli.</p>
               <p>- S kacér-e?</p>
               <p>- Kellemes, mulattató. Szeszélyei eredetiek. De modorán inkább közöny vonul át,
                  mint tetszelgés.</p>
               <p>- S udvarlói közt nincs-e, kit megkülönböztetne?</p>
               <p>- Mindeniket egy nívón tartja.</p>
               <p>- S azok?</p>
               <p>- Imádják őt, Anselmem, és rágalmazzák.</p>
               <p>- Ah... s mi rosszat mondanak róla? - tudakolá mohón Anselm.</p>
               <p>- Rosszat nem, de kétségest.</p>
               <p>- Kínpadra vonod kíváncsiságomat, szólj!</p>
               <p>- Hallám, hogy férje párbajban halt meg.</p>
               <p>- Az öreg altábornagy?</p>
               <p>- Igen. S mondják, miképp e párbaj féltékenységből támadt.</p>
               <p>- És ez különösnek látszik előtted, ki a buziási anekdotát hallád?</p>
               <p>- Érteni tudom; de az ellenkezőjét bámultam volna.</p>
               <p>- Én pedig - szól Anselm - igazán csak most vágyom vele megismerkedni.</p>
               <p>Anselm és Pongrác útitervén a három lefolyt nap gyökeres változást tőn.</p>
               <p>Mert Blanka grófné könnyelműsége miatt Anselm nem tartá kellemesnek addig
                  hazatérni, míg a közkézen forgó botrányok mellett neve is említtethetnék;
                  Agatháért pedig Velencében maradt volna, ha távozásának ürügyet sem lel.</p>
               <p>Viszont Pongrác, a művészi vándorláson kívül, melyre a Savelli-palota
                  ritkaságainak elszállítása után ígérkezett, még szeretett volna természettani
                  vizsgálatokhoz kezdeni Wehrnerrel, kinek e szakban alapos ismeretei voltak, s ki
                  hozzá különc jellemének egész makacsságával ragaszkodott.</p>
               <p>S bár a hajnalszürkület már a lámpamécs fényét homályosítani kezdé, s bár Pongrác
                  az evezőlapát forgatása és a fönnülés miatt kimerültnek látszott: mégis az ifjak,
                  mielőtt álomra hajták szemüket, elhatározták, hogy Anselm reggel levelet fog írni
                  a grófnénak, melyben Aurélia mátkaságán örömét fejezvén ki, engedelmet kér bevárni
                  nővérét, ki, mint értesíté, a telet Izidorral Velencében és vidékén akarja
                  tölteni.</p>
               <p>Pongrác szintén abban állapodott meg, hogy Wehrner ajánlatait egész kiterjedésben
                  elfogadja; de pár napot még Anselmmel tölt, s csak aztán csatlakozik az angol
                  tudóshoz, ki által, ha lehet, még holnap bevezetteti barátját Albanoni grófné
                  szalonjába.</p>
               <p>Tervük olyan volt, mely semmi oldalról lényeges nehézségekbe nem ütközhetett.</p>
               <p>S midőn egész héttel utóbb Pongrác Anselmtól elvált, ez a szemközti épület állandó
                  vendégei közé tartozott.</p>
               
            </div>
            <div type="chapter">
               <head>5</head>
               <p>Az ifjú természetbúvár, miután Wehrnerrel a hegysorokat, melyek az osztrák-német
                  határt Olaszországtól elválasztják, beutazta, Dudley lord rendeletéből
                  Castel-Francóba ment, hol egy híres orvos lakott, ki nagy képtárát és
                  régiséggyűjteményét áruba bocsátani szándékozott.</p>
               <p>Pongrácot a képtár, melyben Correggiótól és Guido Renitől is eredeti rajzok
                  voltak, majdnem annyira leigézte, mint az orvos két gyönyörű leánya, kik közül a
                  kisebbik Correggio <hi>Aurorá</hi>-jával versenyezhetett volna.</p>
               <p>Pár hetet mulatott tehát Castel-Francóban, honnan gazdag gyűjteménnyel remélt
                  Wehrnerhez csatlakozni, ki addig Veronát választá lakásul.</p>
               <p>Ezen idő alatt Anselmtől néhány érdekes levelet vett, melyek a szív élményeit és
                  küzdését hűbben fogják rajzolni, mint én tudnám.</p>
               <p>Íme a levelek.</p>
               <p> Velence, okt. 10.</p>
               <p> Naponként látom Agathát, és kevésbé ismerem magamat.</p>
               <p>Eddig már oda kellett volna hagyni őt, a büszkeség mellett, mely az enyém.</p>
               <p>Tudod, Pongrácom, hogy csak kalandvágyból óhajték szalonjába vezettetni, és
                  szívemnek e fényes termekben semmi foglalkozást nem szakítottam.</p>
               <p>Ah, de aki körüle van, szerelem nélkül is kénytelen a szív kábaságain átesni,
                  miként táncolni kellett Bagdadban, víg és lesújtott kedéllyel, ép és tört lábbal,
                  ha Oberon sípja megzendült.</p>
               <p>Talán a hiúság több rabot szerzett már neki, mint a vonzalom, és a ki nem
                  elégített gőg e raboknál mélyebb kórjeleit idézte elő a féltékenységnek, mint
                  szokta a csalatás gyanúja.</p>
               <p>Ha Albanoni modorára tekintek, hinnem kell, hogy ő nem keres és nem ígér érzést,
                  mert vagy kifogyott e kincsből, vagy értékét még ismerni sem tanulta.</p>
               <p>Udvarlói közt kegyét is oly egyenlő figyelemmel osztja, mint teáját. Mindenik
                  vendége a nyájas, de nyugodt arc mosolyából annyit nyer ajándékul, hogy társaival
                  veszteség nélkül kicserélhetné. Igéző kék szemei a háziasszony szívességével
                  őrködnek mindenik kedélye fölött, s nincs, ki e gyönyörű szempár hideg, borongó
                  egéből ne érzett volna szétterjedni valami hevet, mely bódít, valami fényt, mely
                  tévútra vezet, valamely delejerőt, mely ábrándvilágba ragad.</p>
               <p>Csodálatos lény!</p>
               <p> Velence, okt. 15.</p>
               <p> Nézted-e a szellem élével szemeidben, vizsgáltad-e úgy, hogy a lélekig láthass
                  be... az ő vonalait? Pongrácom, megértetted-e Agatha arcának jellegét? Siess
                  segélyemre ismereteiddel, mert én teljes homályban vagyok.</p>
               <p>Legalább ötezer képjegyet kell annak tudni, ki egy kínai könyvből olvasni
                  akar.</p>
               <p>Mily kevésnek tartom e fáradságot, mióta Agatha arckifejezéseiből szeretném
                  szívének indulatait és kedélyének alakját lehüvelyezni.</p>
               <p>Tegnap, míg néhány percig magunkra valánk, eléggé könnyelmű voltam Magyarországra,
                  a régibb időkre és különösen a Temesvár körüli vidékekre vonni a társalgást. Nem
                  rejlett szavaimban Albanoni múltjáról semmi célzat, semmi kémlés. De érzem, hogy
                  míg ajkain hideg és közönyös szavak lebegtek, szemének lángja fölvilágosítá
                  gyönyörű homlokának szegélyeit, és sápadó vonalain egy indulat vagy fájdalom
                  rezgett. Mint bűnös, ki az illem törvényei ellen vét, állottam előtte, és zavarom
                  talán észrevehető lesz, ha éppen vendégek nem lépnek be.</p>
               <p>Ő vidáman folytatá a társalgást, és ötletei percenként nyertek elevenségükben.</p>
               <p>S mégis gyanítám, hogy midőn körét földerítette, midőn ékes szalonjában a
                  csillárok fényénél inkább ragyogott az öröm: Agatha szíve nem vett részt e
                  vidámságból, nem volt jelen a társaságban, s vagy a múlt emlékein andalgott, vagy
                  ezektől menekülni akart.</p>
               <p>Ha nem tévedek: bánata vagy küzdése szemének élesebb sugarain tört ki.</p>
               <p>De ismeri-e valaki őt?</p>
               <p> Velence, okt. 16.</p>
               <p> Te mondád, Pongrácom, hogy udvarlóit kivétel nélkül egy nívón tartja.</p>
               <p>Van-e gyűlöletesb, mint e mód?</p>
               <p>Nem magas foka-e a finom kacérságnak?</p>
               <p>Egyenlőség az udvarlók közt: mi ez?... ugye, egyenlősége a kietlen pusztának, hol
                  a széles láthatár miatt az ember kifáradt, s nem veszi észre semmi jelről a
                  haladást?... Nemde, Pongrácom, egyenlőség a kínpadon, hol a közös szenvedés
                  sohasem enyhíti az egyes fájdalmat?... S bár legalább ne volna egyenlőség a
                  pellengéren, midőn másokért is kell a helyzet lealáztatásáért pirulni.</p>
               <p>De talán e kitörés után hinni fogod, hogy barátod egészen elveszté léleknyugalmát,
                  s hogy szerelmes, reménye nélkül a kihallgattatásnak.</p>
               <p>Tévedsz.</p>
               <p>Én inkább hiú, mint szerelmes vagyok.</p>
               <p>S néha sejtem Agathánál a közöny sűrű fátyola alatt egy árnyát a vonzalomnak, mely
                  felém mosolyg, s mint a mágusi lámpa csalképe, ha nem él is, legalább
                  föltüntetéséhez a művész érdeke van kötve.</p>
               <p>Már olvasám a többi udvarlók arcán, hogy még irigyeltethetem.</p>
               <p> Velence, okt. 18.</p>
               <p> A szív ragaszkodásának törvényeit soha halandó nem fogja kifürkészni.</p>
               <p>Korunk a lélekbúvárlatba merül... többnyire eredmény nélkül.</p>
               <p>Eszélyesebb volt a régi világ.</p>
               <p>Akkor is fordult elő eset, midőn egy férfi nagy ész vagy egy nő rendkívüli szépség
                  és gazdag kedély nélkül, babonás befolyást űzött körén, s mindent, ki bizonyos
                  közelségig jött hozzá, mint a mágnes, magához vont.</p>
               <p>E jelenség oka - mondták hajdan - az eryngium gyökere, melyet aki meglelt, és
                  keblén hord, az ellenállhatatlan, s rabul nyeri a szívet, melyre vágyik.</p>
               <p>Az eryngium vonta Szapphót a hiú Phaón mellé, tőle a leokádiai szirtekhez s onnan
                  a tengermélységbe.</p>
               <p>Így vélekedtek több ezer évvel előbb.</p>
               <p>És mi jobban tudjuk-e a megfejthetetlen vonzalmak okát, azért, mert az eryngium
                  erejét nem hisszük?</p>
               <p>S vetted-e észre, Pongrácom, hogy Agatha gyönyörű fürtein, igéző szemein és könnyű
                  termetén kívül nem bír rendkívüli előnyökkel?</p>
               <p>Arcán a szabályosan tiszta vonások közt néha az idő kéznyomait ki lehet
                  kémlelni.</p>
               <p>Ő legalább huszonnyolc éves, és a vékony kék ív szeme alatt ellenkezni látszik a
                  gyermeteg modorral, mely lényén elömlik; sőt a hideg, a komoly, az éltelen jelleg,
                  mi arckifejezéséről a bizarr, a túlcsapongó szeszélyek alatt sem tűnik mindig el,
                  megdöbbentő hatást okoz.</p>
               <p>Mily múltja lehet neki!</p>
               <p>Nem tette-e már a sírokra kedélyének minden virágait?</p>
               <p>És a jókedv, melytől olykor fölsugárzik arca, nem hasonlít-e azon kelet-indiai
                  ünnephez, midőn sötét és csendes éjjelen a Gangesz hullámai közt egyszerre
                  számtalan mécs lejt és táncol, mert akinek halottja vagy nagy vesztesége van,
                  tartozik a partról emlékül egy mécset vetni a szent habokra.</p>
               <p>Ott minden világ egy kialudt boldogság jele!...</p>
               <p>És szerencsés-e Agatha?</p>
               <p> Velence, okt. 19.</p>
               <p> A művészetről kell veled, Pongrác, beszélnem. Egy botlásomat kell bevallani.</p>
               <p>Ma Albanoni grófné kitűnőleg nyájas volt irántam.</p>
               <p>Megkülönböztetett... majdnem a tetszelgésig.</p>
               <p>Midőn gondolájába vezetém - mert egy barátnéjánál fogja az egész napot tölteni -,
                  midőn búcsúztam tőle, melegebben szorítá meg kezemet, s érzém - de nem csalódom-e?
                  -, érzem lassú, alig észrevehető reszketését ujjainak.</p>
               <p>- Antonio! - kiáltám, mihelyt gondolája eltűnt, és szemeim többé nem
                  követheték.</p>
               <p>A matróz az <hi>Albergo ltaliano</hi> kapuja mellől felém fordítá
                  sajkáját.</p>
               <p>Beléptem.</p>
               <p>- Hová, signore?</p>
               <p>- Hová egyebüvé, mint ahol először láttam őt?</p>
               <p>Antonio bámész szemet vetett reám.</p>
               <p>Átallani kezdém szelességemet, és keresett nyugalommal hárítván szét gondolám
                  ablakfüggönyét, körültekintettem, mintha határozatlan volnék.</p>
               <p>- Talán evezz - szólottam - az örmények kolostorába... de az ég nem elég tiszta...
                  menjünk közelebbi helyre... a füvészkerthez... nem, induljunk a Manfrini-palotába.
                  Érted-e?</p>
               <p>- Igen, signore!</p>
               <p>Rövid óranegyed alatt a képtár csarnokában voltam.</p>
               <p>Sietek a helyhez, hol először néztem tündér kis kezére, mellyel Carlo Dolce
                  Magdalénája felé mutatott.</p>
               <p>A terem már üres volt.</p>
               <p>A szomszéd szobákból alig hallatszék valami nesz, mert a vendégek majdnem kivétel
                  nélkül eltávoztak.</p>
               <p>Kedves vala visszaidézni első meglepetésem legcsekélyebb részleteit is.</p>
               <p>Ismét égtem a vágytól, tudni: mit lelt a szép nő az általam középszerűnek hitt
                  rajzon tartós figyelemre méltót?</p>
               <p>Gondolkodón és... érezve néztem a vászonra.</p>
               <p>Ah, Pongrác, én a műkedvelő, meg vagyok szégyenítve.</p>
               <p>S talán te is, a műértő, ki soha nem említéd e képet.</p>
               <p>Átírom naplómból a benyomást, melyet ma tőn reám.</p>
               <p>Ítélj.</p>
               <p>“Sok művész foglalkozott a megtért bűn-lánnyal, ki iránt az istenember oly elnéző
                  volt.</p>
               <p>Tizian a Barberigo-palotában bámult Magdalénájának ábrázatára hasító fájdalmat,
                  szemeire sűrűn leomló nagy könnyeket feste; Angelica Kauffmann pedig zárdanői
                  öltözékben rajzolja le, előtte halálfővel. S bár az Angelica műve szép, a Tiziané
                  fölséges; az alapeszme egyikben sem olyan, hogy rendesen a kezdő is rá ne jönne:
                  mert mindkét műben a bűnbánat legerősebb, legszínezettebb foka van visszaadva.
                  Egyik a kiáltó, másik a néma fájdalom.</p>
               <p>De hát Carlo Dolci Magdalénája szépségén kívül mi által akar reánk hatni?...</p>
               <p>Ah, ő eszmélődve és méla visszaemlékezéssel emeli ujját homlokára.</p>
               <p>Szemében bánatos andalgás van; de ajkain, melyek szintén komolyak, még az élvezett
                  kéjnek rezgései szikráznak; még vegyül beléjük valami édes, valami sóvár, még a
                  klárizs-ajkak szögletein elröppen egy árnya e kérdésnek: vajon nem álom volt-e az
                  egész múlt, s mert szép álom vala, kell-e miatta kétségbeesni? Azonban a komolyabb
                  jelleg győz még az ajkon is; a szemnek határozott bánata által pedig uralkodik az
                  arc fölött...</p>
               <p>S minő mély lélektan: a bánatot előbb ruházni a szemre, mint az ajkakra.</p>
               <p>Mert nem csattan-e az érzés villanyszikrája először a szemre?</p>
               <p>És nem láttál-e arcot, melyen - ha a szemet fátyol borítaná - az ajkak mosolyában
                  még az élő kéj dobbanásait gyanítanád; de ha rögtön fölemelnék a fátyolt, észre
                  fognád venni, hogy az öröm már megholt, s él és éget a bú. Én láttam ily arcot, s
                  Carlo Dolce a vászonra a legszebbiket teremté.</p>
               <p>Magdalénája a magábatérés első percét örökíti meg, midőn a kedély szakít
                  élményeivel, anélkül hogy azokat meggyűlölné; midőn a kielégíthetetlen szív a múlt
                  töviseit érezni kezdi, anélkül hogy a kéj rózsájának illatlegét többé beszívni
                  akarná; midőn az égi ajak rebegi: »ürítsük ki a bűnbánat ürömpoharát... ah, édes
                  volt a süllyedés.« ”</p>
               <p>Ez van naplómban.</p>
               <p>S nem mélyebben fogtam-e föl most a művészt, mint akkor, midőn Agathát még nem
                  ismerém?</p>
               <p>Mily élessé teszi az elmét... a szerelem.</p>
               <p>Igen, Pongrác! Én szeretem... vagy bírni akarom őt.</p>
               <p>Ah, de amit naplóm végsoraiban Magdalénáról írtam, nem jellemzi-e Agatha
                  kedélyvilágát is?</p>
               <p>S ha én a magábatérés első perce alatt ismertem volna meg őt!</p>
               <p>S ha a kéjosztó szív nem akarna többé férfikeblen dobogni!</p>
               <p>S ha midőn én szerelemről szólnék, ő érzésekkel küzdő szívének mondaná: ürítsük ki
                  a bűnbánat ürömpoharát... ah, édes volt a süllyedés!</p>
               <p>Őrültté teszen e gondolat.</p>
               <p>De szememre vethetnéd, Pongrácom, miért alkotok rémeszméket, hogy aztán általuk
                  üldöztessem, s miért képzelek egy egész életírást adatok nélkül?</p>
               <p>Azonban nincsenek-e gyakran igen kevés tényben az egész élet minden részletei
                  elbeszélve?</p>
               <p>Buziáson az altábornagynak Wehrner tanácsolá: adja férjhez Agatha kisasszonyt.</p>
               <p>És ekkor a nő élete veszélyben volt.</p>
               <p>Most arcán az egészség virít.</p>
               <p>Szemében visszaemlékezés s bánat borong.</p>
               <p>Modora az udvarlók iránt közönyösnek látszik.</p>
               <p>Mi nincs e tények által leleplezve.</p>
               <p>Ah, Pongrác, én féltékeny vagyok... féltékeny, nem vetélytársaimért, de azokért,
                  kiknek nem lehettem vetélytársa.</p>
               <p>Utóirat. Éppen most veszem anyám és Aurélia levelét.</p>
               <p>Húgom boldog.</p>
               <p>Menyegzője a jövő hó elején.</p>
               <p>Izidor a lakodalom után néhány nappal új ezredéhez indul, mely most Udine körül
                  fekszik.</p>
               <p>Érettem Velencén megy át.</p>
               <p>Aurélia csak a farsangon jön férjéhez.</p>
               <p>Mily kecses és hű háziasszony lesz Auréliából! Bár férje érdemelné meg.</p>
               <p>Én előítélettel vagyok talán neve iránt...</p>
               <p>Mit mondana e gyöngeségemre Agatha?</p>
               <p>Egyébiránt ő oly kevéssé szereti akárki családviszonyaira vinni a társalgást,
                  mintha félne, hogy e mezőn a nyíltságnak kölcsönössé kell válni.</p>
               
            </div>
            <div type="chapter">
               <head>6</head>
               <p>Pongrác rövid utazása alatt a lord számára aránylag kevés összeggel sok műkincset
                  gyűjtött, és szerzeményeivel Angliába ment, honnan csak a tél közepén szándékozott
                  barátjához visszatérni.</p>
               <p>Míg Anselm vele már levél által is ritkán lehetett összeköttetésben, az ősz
                  zordonabb napokkal kezd beköszönteni.</p>
               <p>Az Adria ingerlékennyé lőn, keblét - mint a halandókét a nagy szenvedély -
                  fel-felforgatta a bóra, s a világló tornyok lámpái, bár eléggé őrködtek az éj és
                  vihar közt, mégis néha - mint az életbölcsesség elvei - a veszélyeket
                  kiderítették, anélkül hogy elhárítani tudnák.</p>
               <p>Kivált a kisebb hajók sokat szenvedtek a nyílt tenger féktelenségei miatt.</p>
               <p>De a lagúna, mely századok óta korlát és szabály közé lőn szorítva, a bősz hónapok
                  alatt is komoly volt ugyan, sőt olykor haragos; azonban tudta magát annyira
                  mérsékelni, hogy úrnőjének, a tündérszép Velencének, tartós elégületlenségre okot
                  ne adjon.</p>
               <p>A Canal Grande pedig, e közlékeny és szelíd teremtmény, noha a késő ősz hatásai
                  miatt homályosabbá s egyhangúbbá lőn; noha víztükréről hidegen mosolygott vissza a
                  napsugár, és alig szárnyalt föl a csendes éjeken matrózdal, mégis béketűréssel
                  hagyá keblén játszani a gondolákat, s legfölebb, midőn a bevont ablakfüggönyök
                  védelme alatt még bizodalmasabbá lett, mint addig, a szerelem, s még átengedőbbé a
                  kedély, csak ekkor rezzenté föl egy habcsapkodással vagy szélzsivajjal a szív örök
                  tavaszáról álmodókat.</p>
               <p>Ah, de a gondolák népének az 1847. év késő őszén kevesebb idejük és kedvük volt
                  árkádiai álmokhoz.</p>
               <p>Mindent elfoglalt a politika.</p>
               <p>A közhangulat már komorrá és követelővé vált.</p>
               <p>IX. Pius a karperecek, nyakláncok és melltűk foglalványai közül kihullott, s
                  helyére merész jellemű és homályos tervű férfiak arcképei költöztek.</p>
               <p>A társasélet a növekedő feszültség miatt parlaggá lett.</p>
               <p>Különszakadtak a nem összhangzó nézetűek, s ki-ki vágyott inkább házi körbe vagy
                  kisebb cotteriákba vonulni.</p>
               <p>Csak Albanoni grófné szalonja maradt a régi.</p>
               <p>Azt most is, Anselmen kívül, a szélső színezetű egyének látogatták.</p>
               <p>Az most is a szeszélyek és öröm tanyája volt; de egy lényeges különbséggel, hogy
                  tudniillik a grófné mosolyáért versenyzők gyanúja szerint, már e csába Armidának
                  alighanem akadt Rinaldója.</p>
               <p>Többen az udvarlók közül aggódva tekintettek Anselmre.</p>
               <p>Mindenik figyelt és nyomozott, majd híve, majd kétkedve.</p>
               <p>Mindegyik törekvék a félelmes vetélytárs útját állani, s néha képzelte, hogy
                  sikerrel.</p>
               <p>Ily bizonytalanság közt megint napok, hetek tűntek el, s a késő őszt már a télnek
                  hideg nappala, hosszú színház-estéi és zajongó bál-éjei válták fel.</p>
               <p> Táncteremben vagyunk s farsang kezdetén.</p>
               <p>A hatóság magas belépti díj mellett, mely a jótékony célra szánt éjet a vagyonosok
                  részére vette igénybe, a jelmezes és álarcos bált kivételként megengedte.</p>
               <p>A terem pazar fénnyel van elöntve; de a gyönyörű zenét vígság és tánc alig
                  emeli.</p>
               <p>Azonban e bál főleg olyak előtt, kik csekélységeknek tetsző tényeken - mint egy
                  kristály-borítékon - át, az idő szellemének színváltozásait látják, szokatlan
                  érdekkel bír.</p>
               <p>A gazdag és festői jelmezek, melyek XIV. Lajos korát vagy a híres regények hőseit
                  ábrázolák, most először maradnak el, s a férfiak a régi köztársaság patríciusainak
                  egyszerű fekete ruhájában lépnek a terembe.</p>
               <p>Közülük csak egy tűnik ki csipkézett szegélyű, hermelinprémű bíborban, s
                  halántékán hímzett vörös sapkát hordva. Előtte néhány álarcos ezüsttrombitát, égő
                  viaszgyertyát, aranyszövetű karszéket, aranyhüvelyű kardot és egy napernyőt
                  vitt.</p>
               <p>- Ah, ez Ludovico Manini, Velence utolsó dogéje - suttogták elragadtatással.</p>
               <p>- Nem... ez több mint egyén, ez egy eszme, ez a megújult idő, ez a doge a
                  visszaszerzett hatalom jelképeivel - mondák mások, s a fényes öltözékű egyén hamar
                  eltűnt a táncteremből, vélvén, hogy tréfája által alkalmat nyújt túláradó
                  nyilatkozatokra.</p>
               <p>Távozása után hangtalanná vált a közönség.</p>
               <p>És a nők, kik a régi köztársaság történelmi neveit képviselték, s kik közt a vén
                  Marino Faliero szép hitvesét, a hű Carmagnola grófnét, Ciprus-sziget kacér
                  királynéját, a száműzött Foscari özvegyét és a Szent Morosini Ágostát egy
                  csoportozatban lehetett látni; ezen igéző nők, bár eredeti példányaikkal
                  szépségben, nemes modorban, társalgási ügyességben és talán Morosini Ágosta
                  kegyességén kívül minden gondolható tulajdonokban versenyezhettek volna, mégis
                  csakhamar érezni kezdék, hogy a könnyelmű karnevál szelleme elbujdosván a
                  kedélyekből, nem idéztethetik báltermek, zenészkar, ókori szabású díszruhák és új
                  divatú francia táncok által vissza.</p>
               <p>A bágyadt mulatságot csak a “lagúnák leánya” - egy kecses tündéri alak, a nép
                  gyermekeinek egyszerű, de finom ízléssel választott öltözékében - derítette föl,
                  élénk tréfái, bizarr ötletei, s főképp kimeríthetetlen és találós élcei által.</p>
               <p>Barátnői, kikkel jött, udvarlói, kik körülvették, az idegenek, kik szerencsések
                  valának hozzá közel esni, egészen átengedek magukat azon vidámabb hangulatnak,
                  melyet a bűbájos lény hozott az unatkozó társaságba.</p>
               <p>- Ez bizonyosan Sanseverino marquisa - mondá szomszédjának egy fiatal arszlán, a
                  táncterem karoszlopára támaszkodva.</p>
               <p>- Alig képzelném - nyeré válaszul -, mert a marquisa valamivel magasabb alakú és
                  kevésbé vonzó modorú.</p>
               <p>- Úgy Albanoni grófné.</p>
               <p>- Lehetséges volna, ha mellette látnám Szeredy Anselm grófot.</p>
               <p>- De udvarlói közül ketten álarcban vannak, s egyik oly szálas, mint Anselm.</p>
               <p>- Csakhogy haja vörhenyeg s vállai keskenyebbek.</p>
               <p>- Aztán, miért volna szükség örökké Albanoni grófné nyomában képzelni
                  Anselmet?</p>
               <p>- Mert ha eddig válhatatlan volt tőle, most, midőn mátkája, nem fogná magára
                  hagyni.</p>
               <p>- Mátkája? Az hihetetlen.</p>
               <p>- A grófné legbensőbb köréből hallám. Igaz, hogy nagy titkot akarnak belőle
                  csinálni, de az ily hír, ha megőrzését trappistákra bíznák is, hamar szokott
                  kiszivárogni.</p>
               <p>E párbeszéd alatt belép Anselm egy élemedett korú, nyugodt és tekintélyes kinézésű
                  katonatiszt mellett.</p>
               <p>Szemei keresőn vonulnak végig a jelmezeken és az előtte ellebegő álarcos alakokon,
                  kik közül többen kötődnek vele, még a szende Morosini Ágostát is odaértve, ki
                  éppen ezer évvel korábban a Szent Zachariás zárdájának apátnője volt, és rémséges
                  komolysággal tette az első koronát a köztársaság dogéjának fejére.</p>
               <p>- Sok ismerőseid lehetnek a velencei körökben - szóla Anselmhez a tiszt, látván,
                  hogy kecses maszkok szólítják meg.</p>
               <p>- Csak pár hét óta járok mindenüvé; azelőtt alig volt két szalon, hová néha
                  mentem.</p>
               <p>A tiszt, ahelyett, hogy tovább szőné a társalgást, lornyettjét szemére tűzvén: -
                  Mily könnyű, mily kecses alak - szóla hangosabban.</p>
               <p>Anselm arra tekint, s a terem másik oldaláról közelgeni látja a “lagúna
                  leányát”.</p>
               <p>Arca öröm és meglepetés miatt kipirul.</p>
               <p>- Cerito tanulhatna tőle szilfid-lebegést - súgá a katonatiszt karon ragadva
                  Anselmet.</p>
               <p>Ez elégült mosollyal fordul a tiszthez.</p>
               <p>- Talán gyanítod, hogy kicsoda?</p>
               <p>- Félig-meddig - válaszolá Anselm nevetve, de arcán e nevetés ámulattal vegyült
                  aggodalomban oszlék szét: mert a “lagúna leánya” mint bálvány állt előttük,
                  mozdulatlan és megkövült alakkal. Szikrázó szemei az álarc alól inkább a tisztre,
                  mint Anselmre látszottak szegezve.</p>
               <p>Azonban e bűvölet, mely a szerető ifjú szívét görcsökbe vonta, és a többi udvarlók
                  figyelmét is alig kerülheté ki, rögtön szétoszlék.</p>
               <p>Agatha könnyű léptekkel vonult a tömeg közé.</p>
               <p>- Vetted-e észre, hogy a halászleány kiesett szerepéből?... Talán a te Don Juan-i
                  tekinteted, vagy az én egyenruhám okozá - szóla a tiszt enyelgve.</p>
               <p>De Anselm alig hallá már ezen élcet.</p>
               <p>Alkalmat keresett a maszkkal találkozni.</p>
               <p>Amint a tiszttől néhány lépésre távozott, a “lagúna leánya” udvarlóit magukra
                  hagyván, hevesen megragadta karját.</p>
               <p>- Ismeri-e ön az őrnagyot, kivel beszélt? - kérdé reszketeg hangon, mely csak
                  később nyerte vissza erejét és ércét.</p>
               <p>- Ma dél óta, Agathám!</p>
               <p>- S hogy hívják?</p>
               <p>- Neve Wranich Izidor.</p>
               <p>Agatha sokáig hallgat... küzdés vagy közöny miatt, ezt az álarc eltakará.</p>
               <p>- Agathám, mi bántja önt? - szólt Anselm, a történtekre akarván a beszélgetést
                  vezetni.</p>
               <p>- S miként ismerkedett meg vele?</p>
               <p>- Wranich Izidorral?</p>
               <p>- Igen, igen - sürgeté a grófné.</p>
               <p>- Hozzám jött látogatóba.</p>
               <p>- Miért?</p>
               <p>- Mert sógorom.</p>
               <p>- Ah! - sikolta Agatha, s térdei inogni kezdenek.</p>
               <p>- A szent istenért, Agathám! Ön beteg? - tudakolja Anselm, ki a grófné demokrata
                  gondolkozása mellett is túlzottnak kezdé tartani az egyenruhák elleni iszonyt.</p>
               <p>- Fejem a rekkenőség miatt kábul... Kísérjen ön haza.</p>
               <p>Karját nyújtá a szenvedő nő, s Anselm a bálterem arszlánainak kifejezhetetlen
                  irigysége és kétes gúnymosolya közt lépett a korridorra.</p>
               <p> Az éj hűvös, de tiszta volt.</p>
               <p>A kék láthatár álmodó csillagai csodásan vegyítettek a kedélybe ábrándot és
                  vágyat, titkos fájdalmat és sejtő reményt.</p>
               <p>Anselm a lankadt Agathát gondolájába segíté, és melléje ült.</p>
               <p>Sohasem volt szebb a kis tündér, és talán most először van kék szemében
                  könnycsepp.</p>
               <p>Leírhatatlan varázs oly arcon, mely mindig vidám akart lenni!</p>
               <p>Anselm átkarolta, a szenvedő vonalak kábulttá tették.</p>
               <p>Agatha nem fejté ki karcsú derekát az ölelések közül. Emelkedő melle az ifjú
                  dobogó szívénél. S ajkának meleg lehe arcát érinté.</p>
               <p>A kéjittas Anselm csókkal borítá szép bálványát.</p>
               <p>- Kedves, édes menyasszonyom! - rebegték ajkai.</p>
               <p>E szóra eltűnt a bűvölet, mely a nőt oltalom nélkül veté szeretőjének
                  szívéhez.</p>
               <p>Agatha testén érezhető rezgés villant át.</p>
               <p>Hátrahúzta magát Anselmtől, a pamlag másik szögletére vonult, mantilját
                  leplezetlen nyakán összevonta, s míg ujjával bomlatag fürteit rendezni kezdé, egy
                  tekintetet vet Anselmre, melyben határozottan kifejezett tilalom és szemrehányás
                  volt.</p>
               <p>- Szent ég! Te neheztelsz rám? - suttogá Anselm leverten.</p>
               <p>- Nem. Én csak kérdezni akarok.</p>
               <p>E szavakat oly nyugodtan ejté ki Agatha, mintha az érzésektől, melyeknek egy
                  percig rabja volt, hetek, hónapok választották volna el.</p>
               <p>Anselm - mint minden hiú - bántva érzé magát ekkora önuralom által.</p>
               <p>- Higgyem-e, hogy nem fog ön a gyöngédtelenekhez sorozni, ha női szeszélyből
                  családviszonyait érdeklő tudakolást hall most attól, ki éppen ily tárgyak körül
                  volt legkevésbé kíváncsi?</p>
               <p>Albanoni szemei végtelen részvéttel függtek e kérdés alatt mátkáján.</p>
               <p>Anselm megragadván a bájos özvegy kezét: - Kedvesem - szól örömtől sugárzó arccal
                  -, az én családom rövid idő múlva az öné is, és csak legforróbb óhajtásom
                  teljesül, ha valahára mutat iránta ennyi újságvágyat.</p>
               <p>Agatha közelebb simulva mátkájához, gyermeteg és suttogó hangon kérdé: - Fiatal-e
                  még nővére?</p>
               <p>- Két évvel ifjabb nálamnál.</p>
               <p>- S talán szép is?</p>
               <p>- Júnói alak, Agathám, de kedélymélységgel.</p>
               <p>- Ah!</p>
               <p>Egy sóhaj lebbent el a szép gyóntató ajkain.</p>
               <p>Szünet áll be.</p>
               <p>Anselm szíve szorongani kezd.</p>
               <p>Előtte magyarázhatatlan volt e sóhaj, s mert nem érté, rettegni kelle tőle.</p>
               <p>Agatha ajkaira megint mosoly költözött, vonalai kiderültek, és dévaj hangon kérdé:
                  - Nem volt-e nővére zsarnokság alatt?</p>
               <p>- Aurélia csak regényekben látta még az önkényt. Ő szabad s független, mint a
                  gondolat.</p>
               <p>- S így szerelemből ment férjhez?</p>
               <p>- Lángoló szerelemből. Minden levelei ezt mutatják.</p>
               <p>- Anselm - kérdé Agatha szokatlan meleggel szavaiban s arcvonalain -, ön ismeri-e
                  Aurélia jellemét?</p>
               <p>- Hiszem, hogy kielégítőleg.</p>
               <p>- S mi által lenne Aurélia inkább szerencsétlen: ha férjét most vesztené el, vagy
                  ha később csalódni fogna?</p>
               <p>- Az istenért... Talán Izidor?</p>
               <p>- Nem akartam célzani - közbevág Agatha kedvetlenül.</p>
               <p>- S mégis a szavak, melyek, Agathám, az ön ajkairól hangzanak, megnevezhetetlen
                  aggályt költöttek bennem.</p>
               <p>- Tréfaság - mondá mosollyal a csábos nő, Anselm kebléhez simulván -, én csak
                  fantasztikus hajlamból intéztem önhöz e kérdést, mely - elismerem - fölötte
                  különös és szokatlan.</p>
               <p>Anselmet a három kecs-istennők minden ingerei kényszerítették egy szenvedélyes,
                  hosszú csókot nyomni a beszédes ajkakra.</p>
               <p>- S hogy lenne Aurélia szerencsétlenebb: ha most veszítené el férjét, vagy ha
                  csalódni fogna - megint e kérdést súgták Agatha égő ajkai.</p>
               <p>- Aurélia vérmérséke heves. Nála a vesztés fájdalmai rendkívül élesek
                  volnának.</p>
               <p>- És a későbbi csalódásé?</p>
               <p>- Házunk büszke - szólt Anselm méltósággal -, s minden Szeredy hamar tanulja
                  feledni azt, kire emlékezni szégyen vagy gyengeség volna.</p>
               <p>Lassú sóhaj emelkedék Albanoni grófné kebléből, s a gondola palotájának erkélye
                  előtt állott meg.</p>
               <p>Elváltak.</p>
               <p>“Egek! Mily öröm szeretni; szerettetni minő üdv!” Byron lord e sora lebegett
                  Anselm ajkain és álmaiban, elválásakor és az éjen át.</p>
               <p> Anselm már öt órakor felkölteté magát legénye által, mert búcsúzni akart
                  Izidortól, ki ezredéhez siet.</p>
               <p>Az átelleni épületben homály és csend.</p>
               <p>Szemei a szeglet-szoba függönyein, hova gondolatai állandólag zarándokoltak.</p>
               <p>Ő kételyei és boncoló elméje ellenére hőn szereti Agathát, bár e különc nőnek
                  ellenmondásokból látszott élete és szíve összealkotva.</p>
               <p>Mélázatát Antonio közelgő csónaka zavarta meg.</p>
               <p>- A <hi>Leone bianco</hi>-hoz - mondá, még egyszer tekintve kedvese
                  lakára, hol meglepetésére most az éji lámpa bágyadt fényében árnyakat látott a
                  szalon ablakleplein elvonulni.</p>
               <p>Albanoni gondolája pedig az erkély alatt volt kikötve.</p>
               <p>Nyugtalanul dobogott keble e szokatlan jeleneten, noha az átelleni épületből, mint
                  tapasztalhatta, éppen a rendszerinti és a szokott volt száműzve.</p>
               <p>Az erkély mellett hagyá Antoniót elevezni; de a grófné gondolájában nem volt
                  matróz, kit megkérdezzen.</p>
               <p>A <hi>Fehér oroszlán</hi>-nál már az útra egészen készen lelte
                  Izidort.</p>
               <p>- Hová tűntél a bál-estélyről? Hosszasan vártalak. Talán a szép “lagúna leánya”
                  csábított magához? Pedig én azt véltem, hogy ámuló szemei egyenruhám felé
                  villogtak. Úgy látszik, kivált a főrangú nők nem sok virágfüzért vetnének reánk,
                  ha modernebb ízlésre tanítanók arszlánaikat, kik egy fényes táncteremben
                  legérdekesebb ruhának hiszik a régi patríciusok fekete zubbonyát.</p>
               <p>- Ez nemzeti emlékekkel van kapcsolatban - szóla Anselm hidegen.</p>
               <p>- És rossz szenvedélyekkel - válaszolá Izidor. Véleményeik oly eltérőnek
                  mutatkoztak, hogy mindketten érzék a társalgás más irányának szükségét, s míg
                  Antonio a távolfekvő vaspályához vitte az őrnagyot és Anselmet; az új rokonok
                  beszélgetése általában közönyös tárgyak körül forgott.</p>
               <p>A Campanile már kilencet üte, midőn Szeredy a piazzettánál kikötve a Florian
                  kávéházba ment, hol a hírlapokat átfutva, gyalog tért haza.</p>
               <p>Asztalán egy kicsiny virágbokrétát talált s egy szekrénykét.</p>
               <p>- Ki küldte ezt?</p>
               <p>- A grófné udvarmestere hozta.</p>
               <p>- Mikor?</p>
               <p>- Csak most, éppen tíz órakor.</p>
               <p>A szekrényben Anselm jegygyűrűje volt.</p>
               <p>S egy levél, melynek tartalma ez:</p>
               <p>“Elválunk... örökre.</p>
               <p> Szánja ön és ne gyűlölje</p>
               <p> Agathát.”</p>
               <p>Anselm üresen találta az átelleni házat.</p>
               <p>Az udvarmester fölvilágosítást nem tudott vagy nem akart adni.</p>
               <p>Később bérlők hordozkodtak a gazdag szobákba.</p>
               <p>Anselm bőszülten utazott el Velencéből.</p>
               <p>- Ön engemet közgúnynak tett ki. Hányadik csalatott vagyok? Nem, Albanoni grófné!
                  Én nem gyűlölöm önt, ez igen tisztességes szó.</p>
               <p>Ily választ hagyott az udvarmesternél, átadandót, mihelyt a grófné vissza fog
                  térni.</p>
               
            </div>
            <div type="chapter">
               <head>7</head>
               <p>A megbántott szerelmes hihetőleg Triesztbe hajózott, s onnan a gloggnici vaspályán
                  ment Bécsig.</p>
               <p>Mi nem kísérhetjük őt.</p>
               <p>Utunk Fiumén és Zágrábon át egyenesen Aradra vezet, s ha csak a hófuvatokkal, ha
                  csak a horvát hegyes vidékek s az alföldi rónák szélvészeivel kellene vándorlatunk
                  alatt küzdeni, még nem volna nehéz feladat; de az éveken is vissza kell mennünk,
                  el kell hagynunk az ismert képeket és benyomásokat, búcsút kell vennünk a velencei
                  szalonokkal együtt történetünk fonalától, s egészen új helyzetek közt kell otthon
                  és kényelmesen lelni magunkat.</p>
               <p>Szerencsénkre a képzelődés még nagyobb vállalatokra is alkalmas.</p>
               <p>Tehát egy tündércsapással 1833. év tavaszán vagyunk...</p>
               <p>Aradon sok rendezett háztartás van.</p>
               <p>De kétségtelen, hogy kevésből senki sem tud oly csinos és kellemes házat vinni,
                  mint Mery kapitánynak özvegye, született Rosenhalm Teréz.</p>
               <p>Szépen festett és parkettes három szobájában a bútorok elegánsabbak, mint akár a
                  főispán, akár a várparancsnok, akár a szomszéd nagybirtokosok dísztermeiben.</p>
               <p>Igaz, hogy a kapitányné több vigyázattal lépdel szőnyegein, mint a mohamedán a
                  moséban, hová még a szultán sem megy poros saruval; igaz, hogy a nehéz selymű
                  kerevetek s a kényelmes hátú karszékek évek alatt sem koptak, vagy veszítettek
                  szépségükből, mert a felső borítékon kívül a háznép szokásai is védik.</p>
               <p>Teréz bárónő rakott művű asztalán albumok vannak acélmetszetekkel, ablaka előtt
                  egy állványon pompás vedrekben ritka szépségű virágok terjesztenek kellemes
                  illatleget, az aranyozott sodronyú kalitkából egy tanult papagáj szól a társalgás
                  közé, és a díszterem szögletében oly bécsi zongora áll, melyen Thalberg is
                  játszott, s mely a lehozatási költségekkel együtt 650 forintba került.</p>
               <p>Igaz, hogy a kapitányné már három év óta szorítja alig összeszoríthatóbb
                  kiadásait, s a rozmaringot, melyet tőle a pórleányok vasárnaponként vásárolnak,
                  három év óta adja emeltebb áron; de mégis különösen a zongorára fordított összeg
                  helyrepótlása - mint a számolati könyvekből jóslani lehet - a jövő 1834. év
                  augusztusa előtt alig történhetnék meg.</p>
               <p>Teréz bárónőnek tükörtiszta konyháján minden kaszrol és edény, melyet a főzés
                  művészete igénybe vesz, hibátlanul feltalálható; asztalneműi legszebb kamukák, és
                  délben sèvres-i kőedénnyel teríttethet föl, míg este háromágú ezüst gyertyatartó
                  világa mellett, valódi kínai porcelánból oszthat teát hat személyre, s vendégei a
                  gyümölcsöt ezüstélű kis késekkel hánthatják.</p>
               <p>Igaz, hogy a kapitányné, hacsak magára van, napjában egyszer s akkor is túl
                  takarékos kiszámítás mellett főzet; magára van pedig örökké, ha tábornok, királyi
                  biztos vagy titkos állam- és konferenciás tanácsos nem utazik át Aradon.</p>
               <p>Teréz bárónő most is művelt ízléssel tud öltözködni. Rajta minden ruhadarab
                  kecsesebben áll, mint máson. Finom érzéke a toalett körül költőiségig van
                  emelkedve, s gyakran néhány gombostű által bámító hatást idéz elő.</p>
               <p>Igaz, hogy e tökéllyel negyvenkét évet kell harminckettőre varázsolni, mi
                  többnyire sikerül is; de ha néha mégsem sikerülne, akkor Teréz bárónő egész éje
                  álmatlan búban telik, noha mint barátnői is megvallani kénytelenek, szeplőtlen
                  hírű özvegy és könnyelműsége ártatlan kacérkodásnál többre nem terjed.</p>
               <p>Meryné jó anya is, amennyiben egyetlen leányát, ha lehet, még szebben kívánná
                  kicicomázni, mint magát; sőt a nevelés által is igyekezett benne minél többet
                  fejteni ki azon tulajdonokból, melyek csillognak és hódítanak.</p>
               <p>De mert a csillogás csak zománca és nem érce az életnek, Meryné bálványkája, a
                  kecses Agatha, kevés valódi műveltséggel bírt volna, ha egy személyesített
                  gondviselés nem lakik házuknál, kinek már évek óta szerepe volt, ami hiányzik,
                  éppen azt pótlani, ami csonka, azt egészíteni ki.</p>
               <p>E gondviselés neve Wranich Izidor.</p>
               <p>Izidor pályája eddig nem vala se regényes, se prózai: mert bírt élményekkel, de
                  nem bírt érdekkel.</p>
               <p>Ő a pesti egyetem kijelöltebb hallgatóihoz tartozott, midőn makacsságból toborzón
                  közlegénnyé ütött fel.</p>
               <p>Atyja, Szerém megyei főszolgabíró s nagybátyja, szabadkai szatócs, mérgükben
                  egészen elfeledkeztek róla, ámbár az apának egyedüli gyermeke s a nagybácsinak
                  egyedüli örököse volt.</p>
               <p>Négy évig élt tehát közlegényi és altiszti napbéren kívül Mery századosnak - ki
                  távoli rokona volt - pártfogásából, midőn az apa és a szabadkai kisboltos
                  halálával negyvenezer pengő forintnak lőn, fekvő birtokban és kötelezvényekben,
                  tulajdonosa.</p>
               <p>Ennyi érték egy őrmesternél dáriusi kincs, mely pajtásai- és elöljáróinál egyaránt
                  tekintélyt szerezhet.</p>
               <p>De ő gazdag öröklés után is oly óvakodón költött, mintha őrmesteri fizetéséből
                  akarna még kamatra adni.</p>
               <p>Csakhamar tehát fukar és önző híre lőn.</p>
               <p>Az egész zászlóaljban például idézték, midőn szívtelen fösvényekről volt szó. S
                  bár senki pontosabban nem teljesíté kötelességeit, s bár pajtásai iránt módos, sőt
                  előzékeny vala, mégis, mióta gazdag lett, szemlátomást apadt népszerűsége, és
                  hivatalos eljárásai szigorúbban bíráltattak.</p>
               <p>- Mit sem tesz! - szólott ily tapasztalások után. - Szellőnek eresztem
                  fitymálásaikat, sérteni úgysem bátorkodnak. Legalább mentűl inkább vonul el tőlem
                  a világ, annál több időm marad bátyámat, Meryt, betegségében ápolni, nénémet,
                  Terézt, a házvitelnél segíteni és a kis Agatha nevelésére befolyni.</p>
               <p>De első feladatát Wranich kevés ideig teljesíthette; mert a kapitány hamar
                  meghalálozott. Utolsó szava volt:</p>
               <p>- Öcsém, vedd nőül Agathát, ha megnő, s ügyelj, hogy addig is jól viselje
                  magát.</p>
               <p>Teréz férje végakaratához oly komolyan ragaszkodott, hogy Izidort, ki eddig is
                  tőlük tartott szobát bérben, most a család közé számítá, noha Agatha éppen csak
                  tizenegyedik évét tölté...</p>
               <p>Kétségtelen, hogy a vagyonos őrmester, komor modora mellett is, nagy mértékben
                  bírt azon gyöngédséggel, hogy jótékonyságával ne szégyenítsen.</p>
               <p>Annyi ürügyet lelt jövedelme nagy részének a rokonok kezei közé játszására, hogy
                  Teréz bárónő, ki elég éles eszű volt, nem tudta fölfogni, miért lehet most,
                  csökkent bevétellel is, könnyebben vinni háztartását, mint boldogult férjének
                  éltében.</p>
               <p>De Izidor magát az Agatha nevelése körüli áldozati készségben haladta túl.</p>
               <p>Midőn Meryné csak a csillogó tulajdonok iránt volt fogékonysággal, érzé Izidor,
                  hogy ő van hivatva a szép leánykát valódi műveltség felé vezetni; mert különben az
                  anya nevelési rendszere a kokettéria művészeténél áll meg.</p>
               <p>Ezért - bár az egyetemből távozása után a könyvtől elszokott - most éjét
                  tanulmánynak, nappalát a szolgálati órákon kívül oktatásnak szentelé.</p>
               <p>S Teréznek és Izidornak, ki végtére alhadnagy lőn, nevelési kísérletei,
                  összeütköző irányuk mellett is, Agathát az egész világ csodagyermekévé tevék.</p>
               <p>Ki e kecses lányt dévaj időtöltései közt látta, sápítva mondá: tartsatok számot,
                  hogy a kis boszorkából még vándorkomédiás vagy kötéltáncosnő lesz; ki nagy
                  ünnepeken a templomkarzaton hallá ajkairól a <hi>Stabat
                  Mater</hi>-t, ámulva tekintett az új Szent Cecíliára; ki pedig Agathát biztos
                  körökben találta, hol komoly kérdésekről is lehetett beszélni, ráesküvék, hogy
                  Mery kisasszonyból még a tudós Christierna királynéhoz hasonló nő válik, de
                  anélkül, hogy a Monaldeschiket, kik neki udvarolni fognak, az élcen kívül más
                  gyilokkal ölné meg...</p>
               <p>A jó anyák büszkébbek, ha lányaik, mint ha maguk dicsértetnek. Teréz is majdnem
                  ekkora önfeledéssel bírt; de anyai szerelme mégsem tette büszkévé vagy éppen
                  hálátlanná.</p>
               <p>- Alig várom, hogy Agatha már jegygyűrűt válthasson Izidorral - sóhajtá néha.</p>
               <p>A kis leány is, kivált régebben, ha valamire vágya volt, megszerzem, mondá,
                  mihelyt Izidor bácsihoz férjhez megyek.</p>
               <p>És voltak többen, kik el is hitték, hogy ők tökéletesen illenek egymáshoz: noha
                  Wranich komoly és határozott tekintetű férfiú volt, ki rögeszméin makacs
                  kitartással függ, és szándékaiért mindent kockáztatni mer; míg ellenben Agatha,
                  legalább akkor, oly finom szövetűnek, oly gyöngéd légalaknak látszék, kit egy
                  durvább érintés, egy vadabb szenvedély okvetlenül semmivé tesz.</p>
               <p>Wranich huszonnyolc éves volt, Agatha alig tizennégy.</p>
               <p>De a különbség dacára is az ismerősök köre egybekelésüket természetesnek tartá és
                  Izidor leginkább.</p>
               <p>Ah, ő bódultságig szerelmessé lett növendékébe!</p>
               <p> Azon idő alatt Arad vidékén több helységbe lovas katonaság szállíttatott, s a
                  huszár és ulán tiszt urak, kik jobbára vagyonos családból voltak, üres óráikat a
                  városban tölték, és a tekintélyesebb házak néhánya által a társasági körökbe
                  vezettetének.</p>
               <p>De a nővilágnál a sok hódolók közül tartósb figyelmet csak Devény gróf - ulán
                  főhadnagy - nyert, felötlő szépsége, szerénysége és keresetlen modora által.</p>
               <p>A grófra egy majorátus nézett, s egy nagymértékben arisztokratikus apa ügyelt
                  fel.</p>
               <p>Minden anya gondolta tehát, hogy a gróf leendő nejét határtalanul szerencséssé
                  teendi; de e nőnek viszont számtalan ágú és bogú családfával kell bírni.</p>
               <p>Ily hitből származott, hogy az ifjú asszonyok örömmel elfogadták Devény bókjait;
                  de a fiatal leányokra, ha a legfelsőbb osztályhoz nem tartoztak, könnyen vethetett
                  homályt az ulán tiszt gyakori társalgása.</p>
               <p>S Meryné - bár a Rosenhalmok első őse Balduinnal ment Konstantinápoly
                  elfoglalására - férje ágán csakugyan nem tartá családját oly tökéletesnek, hogy a
                  majorátusban a vén Devény áldása közt képzelhetné Agathát, kibe az ulán hadnagy
                  néhány hét alatt komolyan szerelmessé lőn. Titkos aggály fogta el tehát a hiúságai
                  mellett is kedélyes anya szívét, midőn először sejdíteni kezdé, hogy leánya
                  szintén több figyelemmel van Devény iránt, mint amennyit egyedül a tetszelgési
                  vágyra - melyet Meryné bizonyos határokig pártolt - és a kellemes társalgás
                  igényeire lehetne visszavinni.</p>
               <p>De mikor az anyának sejtelme fölébredt, már akkor Izidor szívét a féltékenység
                  keselykörmei szaggatták.</p>
               <p>Mert Agatha naponként hidegebbé lőn iránta, s arcáról a testvér nyíltsága, melyet
                  a szerelmes ifjú többre is kívánt volna magyarázni, mindinkább eltűnt.</p>
               <p>A gyermeteg modor, a dévaj szeszély s azon érdekes vegyület, mely az ért ész és a
                  ki nem fejlett kedélyvilág ellentéteiből támad, s mely a növendék leánykákat oly
                  vonzókká teszi, nagymértékben meg volt ugyan még a kis rokon egész lényén; de
                  Izidor éles szeme már látta a készülő változásokat, olvasá a gyermekarcról, hogy a
                  hő képzelődés már új érzések édes talányait fejtegeti, s rettegett, hogy a
                  megoldásból neki, ki határtalanul szeret, vagy közöny vagy szánakozó részvét fog
                  osztályrészül jutni.</p>
               <p>Fél év eldönté e kérdést.</p>
               <p>Devény gróf ritkán járt a Mery-házhoz, sőt olykor - mintha magán győzedelmet
                  akarna nyerni - egészen kimaradt.</p>
               <p>Izidor pedig minden figyelmét tündérszép rokona körül vonta össze. Ellesé
                  gondolatait, kitalálta és teljesíté vágyait, neki élt, tőle várt, és imádta még
                  árnyékát is.</p>
               <p>De Agatha szenvedéllyel kezdé szeretni Devényt, s Izidortól - visszadöbbent.</p>
               <p>Iránta a közönyhöz már ellenszenv is vegyült.</p>
               <p> Sok neme van a féltékenységnek, s a hátratett rokon inkább meg tud barátkozni
                  azon eszmével, hogy Agathát sohase bírhassa, mint azzal, hogy éppen Devény, ki a
                  leányért alig látszott versenyezni, nyerje el a pályabért.</p>
               <p>Izidort fölingerlé, hogy ő lelke álmait, akarata erélyét és kedélye egész
                  kincshalmazát, mint füzért vetette Agatha lábaihoz; míg Devény a szokott szerelmi
                  kalandok örömeinél és csalódásainál többet nyújtani s lelni alig akar.</p>
               <p>Izidor bőszültté lőn, ha elgondolá, hogy éveken át csak Agathának élt, s minden
                  törekvése s becsszomja volt szívéhez közelebb jutni; míg Devény oly könnyeden és
                  játszva foglalta el azt, mintha meg akarná alázni őt, ki érette annyi időt
                  pazarolt.</p>
               <p>E lélekkór a szerelmes ifjút nemtelenségre ragadta.</p>
               <p>A főispán vadászatra hívott többeket a tisztikarból.</p>
               <p>Devény gróf - mert az elmés, ingatag és képzelődésüknek élő ifjak rendszerint
                  ragaszkodni szoktak a komoly, szótlan, de határozott jellemű férfiakhoz - nagy
                  figyelemmel volt Izidor iránt, s a három nap alatt, míg a hajtóvadászat tartott,
                  legtöbbet vele társalga.</p>
               <p>Barátságot kötöttek poharazás közt, s hogy ily pillanatban a szív megnyílik, régi
                  tapasztalat.</p>
               <p>Midőn Izidor hazatért, Agathát még bájosabbnak s iránta is lekötelezőnek
                  találta.</p>
               <p>Ami a hosszabb távollétért történt, megújuló rokonszenvnek tulajdonítá.</p>
               <p>Magánkívül volt ragadva, és szerelmére célzott.</p>
               <p>A lány halványult.</p>
               <p>Devényt említé.</p>
               <p>S Agatha elpirult.</p>
               <p>Ekkor Izidort a féltékenység démona kezdé ostromolni.</p>
               <p>Beszéle vadászkalandokról s történetecskékről, melyek pajtásainak élményeiből
                  valának kiragadva; de gyakran közbeszőtte a Devény-családnak arisztokrata
                  fennhéjázásait, s midőn Agatha némi zavarba jött, előre számított ügyetlenséggel
                  mondá el, hogy Devényt - mint tőle hallotta - Aradon egy szép lány érdekli, kit,
                  ha helyzetével a mésalliance megférhető volna, talán kevésbé szeretne, míg most a
                  távolság ingerli.</p>
               <p>Agatha oly átszegző pillanatot vetett rá, melyből elítélését kelle olvasnia.</p>
               <p>Teréz bárónő, ki éppen e végszavakra lépett a szobába, hidegen fogadá a másnap
                  tisztelgő Devényt.</p>
               <p>Agatha pedig szikrázóbb, elmésebb és érdekesebb, mint eddig; de büszke, mintha
                  királyi koronát tett volna arany fürteire.</p>
               <p>Később Teréz beszélé Izidornak, hogy leányát könnyezve találta.</p>
               <p> Havak telnek.</p>
               <p>Devény mindinkább kimarad a házból.</p>
               <p>Izidor iránt egyformán hideg Agatha.</p>
               <p>A tél beköszönt, s a szilveszter-éj sebes léptekkel jön.</p>
               <p>1834 a küszöb előtt.</p>
               <p>Merynénél nagy készület van.</p>
               <p>Még Agatha is szakácskönyvet tart kezében.</p>
               <p>A háziasszony pedig saját felügyelete alá vett minden kaszrólt, serpenyőt és
                  bögrét.</p>
               <p>Mert Albanoni gróf, ki altábornagyi ranggal éppen most ment nyugalomba, s életének
                  téli napjait Arad és Lugos közt fekvő uradalmán, melyet nemrég vásárolt, fogja
                  tölteni; Albanoni gróf, kinek ezredében kezdé pályáját Mery és Meryné a női
                  boldogságot, gondjaival együtt; Albanoni gróf, ki fiatal korában híres kéjenc, s
                  hajlott éveiben még híresebb gourmand volt, Aradon átutazván, a bárónőhöz
                  szállott, s csak ebéd után indul jószágaira.</p>
               <p>Míg ő a várparancsnoknál mulat, addig folynak a konyhán e sürgős készületek, s
                  Teréznek három ellenkező célt kell egyeztetni, tudniillik korán tálaltatni, hogy a
                  gróf el ne késsék; ízletes és fényes ebédet rendezni, hogy a Rosenhalm-család
                  becsülete ne csökkenjen; hibátlan toalettet tartani, hogy az altábornagy eszéből
                  kibillenjen azon homályos dátumú év, midőn Mery menyegzői estélyen jelen lenni
                  kegyes volt.</p>
               <p>Teréz rendkívüli ügyessége megközelíté a nehéz feladatot.</p>
               <p>Mert egy órakor asztalhoz ülhettek; Albanoni elégültsége s a johannesbergi
                  palackok szesze mosolygó redőire és csillogó szemeibe költözött; végre pedig a
                  Mars fia Teréz kecses toalettjénél csak Agatha arcát és őzike-termetét látszék
                  inkább figyelemre venni; de ez mit sem tett, hiszen az anya, mint mondám, majdnem
                  úgy szerette leányát, mint saját magát.</p>
               <p>Hogy pedig a bárónő elégültsége tetézve legyen, az altábornagy, bár a híves esték
                  nála csontfájdalmakat szoktak okozni, naplementig nem akart hintójába ülni, s
                  távozáskor a Mery-családtól követelte, hogy birtokán mielőbb látogassák meg.</p>
               <p>Ezt Teréz ígérte is; mert... Izidor előléptetésére biztos útnak tartá.</p>
               <p>De Izidor az általa szerzett nemes borokból egy butéliát ürített ki szobájában,
                  melynek ajtait bezárta.</p>
               <p>- Ez a fonnyadt arisztokrata még kizöldül! - dörmögé, a második palackot nyitván
                  föl.</p>
               <p>- Az öregúr - mondá suttogva, midőn a harmadik palackhoz nyúl -, ez a bepácolt
                  múlt század, mely múmiatestével közöttünk jár, még, jámbor Izidor, a te szép
                  nénédbe fülig szerelmes lesz, vagy, ördög és pokol!... vagy Agathát veszi fagyos
                  karjai közé... Szent ég!... De miért a harag, jámbor Izidor? Nemde rád nézve az
                  Agatha szíve a Bering csúcsánál hidegebb, míg a te szegény szíved a napfordító
                  kellő közepén forr? Jámbor Izidor, te esztelen vagy.</p>
               <p>Izidor a negyedik palacknak törte késével le nyakát.</p>
               <p>Keze reszketett, amint az aranynedvet serlegbe tölté.</p>
               <p>- Ha, ha! - nevet torkába öntvén a bort - miért ne legyen Agatha Albanoni gróf
                  őnagyméltóságának felesége?... Mondom: az legyen. Az öregeket elöl kell
                  bocsátani... Devény, a divatbáb, le lesz sújtva, ha-ha-ha!... Jámbor Izidor!
                  Tűrnéd-e, hogy tőled e nyalka ifjú ragadja el szerelmedet?... Éljen a násznép!
                  Éljen a tisztes korú férj, Albanoni gróf! Mert az öregeket előre kell bocsátani;
                  minden gyerek tudja ezt... Ah, miért nem szeretsz, Agathám! Hol a hercegi bíbor,
                  hol a fejedelmi hermelin, mely jobban eltakart és védett volna az élet
                  kellemetlenségeitől, mint az én meleg, mint az én áldozó szerelmem?... Hiú
                  ábrándok. Aludd ki mámorodat, Izidor - a borét és az érzését. Éljen Albanoni!</p>
               <p>A mértékletes és komoly férfi, ki takarékossága s egyforma élete miatt pajtásai
                  barátságát elveszte, most először dőzsölt, mintha a régi szaturnáliákon volna,
                  csakhogy teste helyett lelkéről veté le a mezet.</p>
               
            </div>
            <div type="chapter">
               <head>8</head>
               <p>Az olasz gróf és a Mery-család közt rendre szorosabb barátság támadt.</p>
               <p>Teréz minden két hétben egyszer asztalánál fogadta az altábornagyot, ha ezt csúz
                  vagy köszvény nem tarták otthon. Ilyenkor Izidor borai versenyeztek a háziasszony
                  étkeivel.</p>
               <p>Másrészről pedig Albanonitól majdnem naponként érkezett egy oláh, hátára vetett
                  botján szőrtáskával, melyben hol pisztráng és galóca, hol fogoly, császármadár és
                  vadpáva, hol őz- és szarvascímer volt.</p>
               <p>E barátságnak utógondolatai is hamar kezdének nyilvánulni.</p>
               <p>Mert Teréz már bizonyos zavart érzett Izidor irányában, kinek lekötötte volt
                  Agathát.</p>
               <p>Agatha pedig - bár éjente könnyez - a társaságban szüntelen töri fejét, hogy
                  Devénnyel, kit szeret, de aki a mésalliance-t saját helyzetével megférhetetlennek
                  mondá, mentől inkább éreztesse a rangbüszkeség ellenében a jellem büszkeségét.</p>
               <p>Az akaratos lány szeszélyei alatt nem tűntek föl nevetségesen az öreg hadastyán
                  szépelgései.</p>
               <p>S midőn 1834-ben, szeptember 2-án Albanoni Zeno gróf névnapját Teréznél töltvén,
                  egyszersmind mátkagyűrűt váltott a levert kedélyű Agathával, az aradi nagyvilág
                  sokat beszélt ugyan a gőgös anya erőltetéseiről, ki gyermekét fényvágyért áldozza
                  fel, de a biztosabb körökben kezdék gyanítani, hogy a házasság dacból történik,
                  mert Devény a lány lenézéseit végre figyelmetlenséggel viszonozta...</p>
               <p>Izidor az eljegyzés éjén lázba esett, mely epés és ideges kór jelenségeit kezdé
                  fölmutatni; azonban vagy az orvos vagy erős szervezete legyőzte a fenyegető
                  veszélyt, s harmadnapon már egészen jól, sőt szembetűnőleg vidám volt.</p>
               <p>Gyógyulása után nem kerülte többé a társaságot, nem vonta vissza magát
                  pajtásaitól, új ismeretségeket kötött, és szorosan csatlakozott Devényhez, ki
                  Agatha mátkasága óta a magányt keresé, s levertnek mutatkozott.</p>
               <p>Hogy Izidornál a derű őszinte vagy mesterkélt vala-e: erről Agathának saját
                  szívküzdelmei, Teréznek pedig a kiházasítási készületek miatt nem volt ideje
                  gondolkozni.</p>
               <p>Másként okvetlenül föl kellett volna tűnnie e változásnak, mely oly gyors, mint
                  gyökeres.</p>
               <p>Mert az egyszerű és takarékos Wranich, a komoly és csak rokonainak élő Wranich,
                  egészen megholt, az ő neve alatt és az ő külalakjával más Wranich lépett a
                  nagyvilágba, kinek telivér paripája volt, ki négyes fogatokat idomított, s adott
                  el nyereséggel, ki - hír szerint - törvénytelen kamatokra kölcsönze, s mégis néha
                  pénzzavarban látszott lenni; mert a kártyaasztalnál mindig magasra játszott, s a
                  legfelsőbb köröknek pénz-pazar élvezeteiből nem akart kimaradni.</p>
               <p>Ezen életmódjának s a Mery-házzal való viszonyának köszönheté, hogy midőn Agatha a
                  jegyváltás után néhány hónappal férjhez ment, Albanoni grófnak mindig várva várt
                  ismerőse vala Izidor, kivel az öregúr egész délutánokat tölt, a komorna és a többi
                  nőcselédek örömére, kik a bőkezű hadnagy nyalka és módos vadászába fülig
                  szerelmesek...</p>
               <p>A mézeshetek után, melyeknek krónikája az unalom és lemondás üres napjaiból
                  állott, a gróf érzé, hogy ifjú nőjének, kit bálványzásig kedvel, fény, vigalom és
                  mulatságok által kell megelégülés helyett szórakozást szerezni.</p>
               <p>Tehát nyílt házat tartott.</p>
               <p>Bálok, koncertek és angol modorú vadászatok válták fel egymást, s Agatha most azon
                  férfiügyességet szerzé meg, minek a városi élet mellett még nem juthata
                  birtokába.</p>
               <p>Izidor szüntelen oldalánál s a lovaglás- és célbalövésben mestere.</p>
               <p>Ajkairól nem hangzik többé szerelem. Komoly s figyelő vonalain nincs érzés, csak
                  előzékenység.</p>
               <p>S Agatha, midőn már lekötöttségétől fel van oldva, ismét vonzalmat érez rokona
                  iránt, kinek annyival tartozik, s ki őt a háladatosság alól eddig is csak azért
                  menté fel, mert díjul igen sokat - szerelmet követelt.</p>
               <p>Devény, ámbár százada a szomszéd faluban fekvék, a férj merev <hi
                     >udvariassága</hi> s a nő modora miatt ritkán fordult meg a háznál, s csak
                  Izidor unszolásaira vett a nagyobb időtöltésekben is részt...</p>
               <p>Oly háztartás, melynek dísztermei a zajos öröm és szórakozások állandó tanyájává
                  lettek, de lakószobáiba nem költözött megelégedés, s hol éjjeli mécsnél az
                  ágykárpitok mellett örök unalom virraszt, egy hajóhoz hasonlít, melynek minden
                  vitorlája ki van feszítve, de fenekén semmi súly, mely a habok közt biztos
                  mélyedést adna.</p>
               <p>S hogy e hajónak el kell süllyedni, csak Albanoni gróf nem sejdíté.</p>
               <p>Pedig néhány hónap alatt Agatha arca sápadt lőn. Kedélye levert, idegei
                  ingerlékenyek, mozdulatai lomhák, szíve fásult és jelleme inkább szenvedőleges,
                  mint részvékeny, inkább átengedő, mint önálló.</p>
               <p>Egész lényén életuntság kezd erőt venni.</p>
               <p>Magányt keres, ajkairól a mosoly száműzve, s ha a társalgást ki nem kerülheti,
                  terhére van az öröm, mely körülötte zsibong, a szem, mely liliomarcának
                  szépségeire téved, a bók, mely zongorája méla hangjait követi, s a szívesség,
                  melyet aggódó férje iránta mutat.</p>
               <p>Örömest zárkózik el, a nagyobb zene miatt erős főfájása van. Szobájában - hol,
                  mint a szent helyekre vonul az üldözött, ő a szórakozás elől keres szabadulást -
                  alaktalan álmok közt bolyg gyúlékony képzelődése, s míg most egészségesnek
                  látszik, már egy óra alatt beteg, s midőn állapota fölött a ház aggodalomban van,
                  ismét odahagyá ágyát, és levertségét dermesztő öröm s lázas magasztaltság váltja
                  fel.</p>
               <p>Rendre a kastély leggyakoribb vendégei az orvosok lettek, kikkel az öreg gróf oly
                  hosszas tanácskozásokat tart, hogy amiatt őszi mulatságát, a vadászatot s téli
                  élvezetét, a sakkjátékot, melyben ügyes vetélytársát, Izidort sokszor győzte le,
                  kénytelen elhanyagolni.</p>
               <p>Pedig az első nélkülözés miatt csúzfájdalmai apadnak, a másodikért meg unatkozása
                  növekedik, s így kettős okból nyer több időt szívességével beteg nejét kétségbe
                  ejteni.</p>
               <p>Devény atyja halálával a majorátuson kívül sok szerzemény és adósság örököse
                  lévén, viszonyai intézésére félévi szabadságot nyer, melyet magas
                  összeköttetéseinek segítségével néhány hónappal sikerül megtoldani.</p>
               <p>Távozáskor az eddig büszke Agathának reszkető kezén, melyet ez búcsúra nyújtott,
                  érzé, hogy hőn szerettetik.</p>
               <p>Efelől többé kétsége nem lehetett.</p>
               <p>Izidor figyelő arcára, ki akkor is, mint örökké, rokona mellett volt, árny vonult,
                  s azon meghonosodni látszék.</p>
               <p>Különben Agatha, a világgal egészen szakítva, kevés ismerősei közül még leginkább
                  Izidor társaságára vágyott, mert ezt volt, ki előzékenységéhez nem kötött semmi
                  sajnálkozást, s soha nem ostromolta kérdésekkel betegsége vagy visszavonultsága
                  iránt.</p>
               <p>“Ah, mennyire megváltozott Agatha - írta Teréznek, ki azt szintén tudta. - Ő úgy
                  különbözik a régitől, mint a hideg északi fény a hajnaltól, mint Joung éjszakái
                  Gessner vidám idilljeitől. Bátyám, Mery, kit Isten csöndesen nyugtasson, ha a
                  sírban érezne, mit mondana? Pedig, nemde, leánya boldogságára mindent megtettünk?
                  Mennyi fény veszi őt körül, s férje mily érzékenyen virraszt ágya mellett. Az öreg
                  gróf a legjobb betegápoló. Mihelyt Agatha kijárhat, a buziási fürdőkre fognak
                  utazni. Szerencsétlenségemre, éppen ekkor Temesvár körül nagy összpontosítás lesz,
                  és zászlóaljunk is oda van rendelve. De talán a szemle előtt marad még időm a
                  kedves rokont Buziásra kísérni. Ha nem tudnám, hogy a gróf minden férjek közt
                  legtöbb apai gyöngédséggel bír, s mint gyermekét, szereti Agathát, aggódnám
                  hosszasb távollétemért, s csak e körülmény nyugtat meg némileg. Hiszen, szegény
                  bátyám Mery, mint néném emlékezhetik, haldokló ágyán szívemre kötötte Agathát, s
                  én nem vagyok feledékeny.”</p>
               <p>Teréz kedélyesnek tartá Izidor levelét.</p>
               <p> “Adja ön Agatha kisasszonyt férjhez.” Wehrnernek e szava, melyet a buziási fürdőn
                  Albanoni grófhoz intézett, örökké füleibe cseng az altábornagynak, hogy
                  féltékenységre unszolja, és nejének, hogy... de ne előzzük meg a
                  történendőket.</p>
               <p>Devény, ki Wehrnerrel egy napon érkezett a fürdőbe, s ki oly aggodalmasan tudakolt
                  a grófné betegsége után, midőn hazakísérte a hadastyánt és kecses hitvesét,
                  annyira vidám és elégült volt, mint amily sötétté vált a rokona elébe lovagló
                  Izidor.</p>
               <p>- Ő gyűlöli férjét és... ördög és pokol, csak a seregösszpontosítás maradt volna
                  el! - E szavakat mormogta Izidor, midőn Albanoni a sakkasztalhoz vezeté.</p>
               <p> Enyhe, de borongó augusztusi éjjel van.</p>
               <p>A holdat, az éj királynőjét, szürke fellegek veszik körül, mint a paloták
                  uralkodónőjét az etikett komoly szabályai. Mindenütt az udvarmesterné, mindenütt a
                  szolgáló úrhölgyek, mindenütt az illedelem törvényei, mindenütt akadály, mely a
                  kandiság és édelgés elé tűzi magát... s ugyan hogy legyen így nyílt arca és mélán
                  sugárzó szeme?... de hiszen nem Ruy Blas, hanem a sokkal érzékenyebb Endümion
                  kedveséről akarok szólani.</p>
               <p>Tehát az ég királynője a körüle hajlongó unalmas felhők miatt csak lopva vethet
                  egy átröppenő pillantást gróf Albanoni kastélyának szögletére, onnan a keskeny
                  csigalépcsőre, mely a teraszra visz, onnan a virág és nemes bokrok mellett kígyózó
                  ösvényre, mely gazdag lombú gesztenyék és hárs közé téved, és onnan a szemérmes
                  pavilonra, mely folyondárok s repkények fátyolával befedte ablakait, bár különben
                  is csak midőn Teréz, kire ott két tündéri szoba vár, kedves leányát, a kis Agathát
                  látogatja meg, vannak felnyitva táblái.</p>
               <p>S mégis a kíváncsi hold e gyors szemle alatt is egy szepegő és egy merészebb
                  alakot vélt lebegni.</p>
               <p>Hogy kinyílt-e a pavilon ajtaja? Az irigy felhők miatt már nem láthatá, s midőn
                  újra letekintett, a gesztenyelombok közt, nem messze a virágágyaktól, állt a
                  merészebb nőalak.</p>
               <p>- Pissz! - hangzék a kőpadról, mely mellett a keresztösvény jobb szárnya a
                  csigalépcsők felé csavarog.</p>
               <p>Lassú sikoltás volt a válasz.</p>
               <p>- Hova te kis vadgalamb?</p>
               <p>A nőalak a virágágyakhoz fordul, és sietve kezd a csigalépcsők irányába
                  haladni.</p>
               <p>- Pissz! Megállj te kis sátán! - suttogá nyomában egy hang, míg egy kéz karját
                  ragadá meg.</p>
               <p>- Az istenért, bocsásson! - esdeklék a fogoly.</p>
               <p>- Hát, Pannikám, te vagy?</p>
               <p>- A nagysá’s asszony vár, hagyjon el - rimánkodott a komorna, kit Izidor nyalka
                  vadásza átölelt.</p>
               <p>- A nagyságos asszony már alszik - erősíté a vadász a sötét ablakfüggönyökre
                  mutatva.</p>
               <p>- Dehogy alszik, a grófnál van, ki beteg.</p>
               <p>- A gróf is rég alszik. Gazdám csak azután szokott szobájából elosonni, s én már
                  lovait is megnyergeltem, mert eszébe jutott, hogy holdvilágon utazzunk haza.</p>
               <p>Panna végetlen zavarban volt. - Eresszen, az istenért - kérte remegve.</p>
               <p>A vadász haragos tekintetet vet rá. - Panna! Te engemet vízre akarsz vinni, te itt
                  valakire vársz?</p>
               <p>- De kire várnék? - mentegetőzött remegve a lány.</p>
               <p>- Ok nélkül nem állonganál itt, amonnan láttalak jönni - ekkor a pavilonra
                  mutatott.</p>
               <p>A lány még inkább remeg.</p>
               <p>- Megyek - szólott a vadász -, látnom kell szeretődet, kiért meg akarsz
                  csalni.</p>
               <p>A pavilon felé indult.</p>
               <p>A lány útjába veté magát, nem bocsátá, visszatartóztatta, derekát átfogva, kérőn
                  és fenyegetve.</p>
               <p>- Te nem bízol bennem... jól van... akkor nem szeretsz, nem szerettél soha...
                  akkor ne szólj többé hozzám - rimánkodék és könnyei omlottak.</p>
               <p>- Megbízom benned, Panna, ha nem oltárolsz többé a fánál, ha velem jössz, ha nem
                  kényszerítesz gyanakodásra - mondá a vadász megint karonfogva szeretőjét.</p>
               <p>A lánynak, bár vonatva, menni kellett.</p>
               <p> Izidor lassan érinti a pavilon kilincsét, s az nesz nélkül nyílik meg.</p>
               <p>Egyetlen lámpa által homályosan világított díszterem; mellette egy kis budoár
                  függönyajtóval: íme a pavilon.</p>
               <p>Izidor előtaszítja a závárt. A kulcsot magához veszi.</p>
               <p>A budoár függönyéhez lép.</p>
               <p>- Szent ég! - e sikoltásssal hanyatlik Agatha az ottománra, mintha a halálnak
                  adott volna légyottot, vagy a megőrülésnek.</p>
               <p>- Agatha! A személy fel van cserélve, de az érzés azonegy... Vagy nem szeretlek-e
                  úgy, mint Devény?</p>
               <p>Átkarolta martalékát.</p>
               <p>Őt borzadással taszítá el a jelenet iszonya miatt eszméletét visszanyert nő.
                  Kifejlék öleléseiből, az ajtóhoz szalad, s a kilincset rázza.</p>
               <p>Izidor összefonva karját, e kétségbeesésre fagyos nyugalommal tekint.</p>
               <p>- A zár erős, Agathám - figyelmezteté rokonát, a kulcsot ujjai közt
                  játszódtatván.</p>
               <p>- Ide a kulcsot! Én gyűlölöm önt, Izidor.</p>
               <p>- Hallgass meg, Agathám, s aztán határozhatsz; mert több szabad akaratod van, mint
                  képzeled. Egy hadnagynak igen merész a Tarquiniusok királyi szerepe. Nálam nincs
                  gyilok, s nem kívánnám, hogy az új Lucretiák erényéről színművek készüljenek.
                  Egyszerűen, polgáriasan: ez jelszavam. Nagybátyám szatócs volt. Vérünkben a
                  számítás.</p>
               <p>Ámulva, mereven hallá Agatha ezen ördögi nyugalommal ejtett szavakat. A jellem
                  bősz erélye kezdett neki parancsolni.</p>
               <p>- Ülj e balzacra. Devény még nem jön. Rövid leszek.</p>
               <p>Agatha, a szárnyait vesztett Psyche márványszobra, engedelmeskedett.</p>
               <p>- Ne beszéljünk gyűlölet- és szerelemről. Gyűlölsz, szeretsz? Mit kérdem én most.
                  Ah, imádlak! De téged, ki atyádnak végakarata és saját hajlamodnál fogva hozzám
                  tartoztál, megkábita egy ledér ifjú, s mert elcsábítani volt szándékában, kevés
                  figyelemre méltatott, mellőzött. Ismeretes módja ez a büszke némberek
                  leigázásának. Nincs benne eredetiség, csak rutin kell hozzá. Benned azonban a
                  gőgből szokottnál több adag volt. Férjhez mentél par dépit. Dacból s neheztelésért
                  egy halálváz karjába vetetted magadat. Ekkora elszánásod. S kisebb-e az enyém?
                  Midőn mátkagyűrűt váltottál, megesküvém, hogy mézes szavú udvarlódnak, ki tőlem
                  elidegenített - nem fog férjhezmeneteled által fölöttem előnye lenni... Én a neki
                  ígért légyottra megjelentem. Értesz-e, Agathám.</p>
               <p>- Én gyűlöllek.</p>
               <p>- Még egy szóm van, s akkor ítéld meg: lehet-e köze e gyűlöletnek sorsodhoz...
                  Nézz a fal-óra mutatójára. Nyolc perc kell még, és Devény itt lesz; sőt a
                  szerelemnek nincs béketűrése... ő most, Agatha, e pillanatban jöhet. Komornád nem
                  fogja a várt kedvest eltávolíthatni, mint nem figyelmeztethetett téged váratlan
                  jövetelemre. S tudod-e, mit teendek? Kinyitom számára az ajtót. Ám, magyarázd meg
                  neki, hogy őt vártad, és én voltam betolakodó. Sürgesd - hiszen miért a szemérem?
                  Unszold, parancsold kidobatásomat... Férjed, ki most beteg, talán meg sem tudja a
                  botrányt... Agatha, ismered-e a kéjt, midőn a bosszuló kanócot vet a lőpor közé,
                  hogy ellenségével együtt haljon meg?... És kinyitom, számára az...</p>
               <p>Ekkor lépés hallatszék. Lassú kopogás. Agathát a gyűlölt karok átölelik.</p>
               <p>A kilincsen zörej.</p>
               <p>Izidor hideg tekintetet vet a kétségbeeső nőre.</p>
               <p>A kilincsen megint zörej. S Agatha nevét ismétlik Devény ajkai.</p>
               <p>Izidor fölemelkedik, hogy az ajtóhoz közelítsen.</p>
               <p>- Tied vagyok, sátán!</p>
               <p>- Kedves gyűlölőm - suttogá Izidor az alélt nő fülébe.</p>
               
            </div>
            <div type="chapter">
               <head>9</head>
               <p>- Pierro! Holla, Battista! Nem halljátok-e? Tüzet a kandallóba.</p>
               <p>- Füstöl, kegyelmes uram! Széles nyílása van.</p>
               <p>- Cana di madonna! Takarodjál, fűtsd be hamar a lovagcsarnok melletti szobát.</p>
               <p>- Kegyelmes uram - szólt a komornyik -, oda a kép jár.</p>
               <p>- Micsoda kép?</p>
               <p>- A páncélos, kit feleségeért testvére ölt meg.</p>
               <p>- Miféle páncélos?</p>
               <p>- A szélső kép a lovagcsarnokból. Éjfélkor nézi meg ágyát, hol még vérfolt van.
                  Battista már kétszer látta.</p>
               <p>- Battista mindig részeg. Őt kivettetem a várból.</p>
               <p>- Kegyelmes uram! Az udvarmester is látta minden halottak napján. Még nincs négy
                  hete, hogy találkozott vele.</p>
               <p>- Lásd, Agatha, milyen bolond nép közé hoztál. Jobb lett volna Bergamóba mennünk,
                  az én szülőföldemre.</p>
               <p>Agatha átölelte a vén férjet, mint a tört oszlopon zöld repkény fonódik.</p>
               <p>- Pierro, te vén szamár, nyargalj és tűz legyen a fegyvertárban, abból könnyű
                  hálószobát csinálni. Hordjátok ki a régi kardokat és szakállas ágyút. A tornácon
                  van elég hely.</p>
               <p>- Kegyelmes úr! A fegyvertár ablakán szél süvölt be.</p>
               <p>- Lásd, Agatha!... Te tökfilkó, te hűlt szájú Pierro, rakjatok mohát a párkány
                  mögé, és béleljétek meg az ablaknyílásokat.</p>
               <p>- Kegyelmes úr! Az ablaktáblák is ki vannak törve.</p>
               <p>- Lásd, Agatha!... Tüstént itt legyen az üveges. He! Pierro! Miért henyél az a
                  Battista?</p>
               <p>- Elment vadat lőni.</p>
               <p>- Mintha vad nélkül nem lehetne vacsora!... Lásd, Agatha, hova hoztál?</p>
               <p>- De nem szép tájék-e ez? A vár körül sötét fenyőerdő.</p>
               <p>- Hó van rajta, Agatha! Az ágakon fagycsapok függnek.</p>
               <p>- A vár felett vadregényes hegysorok.</p>
               <p>- Szélvész lakik bennük, Agatha.</p>
               <p>- A bérctetőket kőszálak koronázzák, párkányaikról vadkecske néz alá.</p>
               <p>- Nem lőhetem meg. Az a köszvény lábamban ül, mióta a lauterbrunni völgyből havas
                  záporban utaztunk Bernig. S bár maradtunk volna Svájcban. Vagy miért nem mentünk,
                  mint szándékozánk, a Lago Maggiorehoz, hol a Viscontiak villájával vetélkedik
                  kastélyom? Hisz ez az átkozott vadászvár nem is enyém; unokaöcsémé, a máltai
                  lovagé, ki most meleg szobában szivarozik a Kohlmarkton, nem is gyanítva, hogy
                  minket itt hideg vesz meg.</p>
               <p>Agatha az öreg homlokát megcsókolja, s könny csillog szemeiben.</p>
               <p>Albanoni gróf ijedten tekintett föl: - Kedves gyermekem, te szomorú vagy! Ah -
                  ekkor letevé burnótszelencéjét -, én gyöngédtelen és zsémbes, én háládatlan
                  vagyok. Te visszanyerted az életet, te egészséges kezdesz lenni, és mégis
                  elégületlenkedem. Nem bűn-e ez?</p>
               <p>Agatha arca vérpirossá lett.</p>
               <p>- Megírtam az orvosnak, Lauterbrunnból írtam meg, hogy ő a legtökéletesebb
                  szakember. Mindig utazást javasolt, légváltoztatást. Én mondom neked, Agatha: a mi
                  megyénk főorvosához képest báró Turkheim csak kirurgus.</p>
               <p>A szép nő növekedő zavarban.</p>
               <p>- Majd rendezni fogjuk e várat. Nem kell reá sok költség, nem kell reá sok idő. Ne
                  csüggedj, Agathám! Meleg fog lenni minden szoba... He, Pierro, hol vagy? Hozd elő
                  a lábzsákot... A lovagcsarnokból kivetjük a páncélos képet, hogy ne féljenek többé
                  cselédeim, ott, Agatha, a te szalonod lesz. A fegyvertárban pedig hálószobánk.
                  Csak az az Izidor jött volna el.</p>
               <p>Agatha indulatosan vonta magát vissza férjétől.</p>
               <p>- Tudom, tudom, te neheztelsz reá; de a rokonok közt nem kellene a haragnak
                  hosszan tartani... Agathám, ugye kedves fekvésű vár ez? Mintha rámáját, a gyönyörű
                  vidéket, Wouwerman festette volna. Még majd vadászatra is kimehetek, s ha
                  hazajövök, te fel fogsz olvasni nekem, mint Lauterbrunnban, midőn a <hi
                    >Kőszáli kecské</hi>-nél az a gaz vendéglős megkoplaltatott. Mit
                  is olvastál akkor?</p>
               <p>- Goethe <hi>Novellá</hi>-ját.</p>
               <p>- Igen, azt a szép történetet, melyben egy kisgyermek tetszése szerint vezeti az
                  erős oroszlánt. Ilyen oroszlán vagyok én, kedves Agathám.</p>
               <p>A méla nő ajkain mosoly vonult el e merész hasonlításra.</p>
               <p>E családjelenet, melyet vázoltam, Olasz-Tirol szélén történt, közel Meranhoz.</p>
               <p> Két hét alatt a vár lakhatóvá s az idő a magasfekvésű vidék égaljához képest
                  enyhébbé lőn.</p>
               <p>Csendes téli nap volt.</p>
               <p>A hó olvadási ponton, s Albanoni először lovagolhat ki.</p>
               <p>Már két órája van távol, s neje minden percen várja.</p>
               <p>Csakhamar lépés hangzik a lovagcsarnokban.</p>
               <p>Ez nem lehet az övé, megint a szomszéd helységből vendégek, töprenkedett
                  Agatha.</p>
               <p>Ekkor a szalon szárnyajtóit a komornyik kinyitá.</p>
               <p>- Szent ég! Izidor! - rebegték Agatha ajkai... - S ön mégis szemem elé jön? -
                  mondá az érkezőnek fojtott hangon, alabástromfehér arccal, és sivár gyűlölettel
                  szívében.</p>
               <p>- Ismét vendége vagyok, Agatha! A gróf, ki ide külde, magánkívül van örömében.
                  Hosszú hetek, hónapok unalma hámlott le vonalairól. Vidorabban néz ki, mint a
                  koldus, ki egy elorzott bankjeggyel a nagy sorshúzást megnyerte. Csak alant a
                  faluban tért be az uradalmi számvevőhöz, s félóra múlva köztünk lesz. Addig
                  fecsegjünk, szép rokonom, élményeink és szándékaink felől, mert el kell oszlani
                  közöttünk minden homálynak. A legkisebb félreértés mélységbe von téged és
                  engem.</p>
               <p>- Nagy isten! Devény megint itt!</p>
               <p>- Hallgass reám, Agathám!</p>
               <p>- S Devény itt?</p>
               <p>- A döntő perc nevében engedj szólanom.</p>
               <p>Agatha érzé, hogy az események kockái gördülnek. Meghajlott végzete előtt. Fásult
                  nyugalommal, némán s keblén átfont kezekkel ült a karszéken.</p>
               <p>Izidort az első percben visszadöbbenté ez az elszántság, de hamar legyőzte
                  aggályát, s derült arccal szól: - Az aranjuezi szép órák után véletlenül hagytad
                  el kastélyodat, kertedet, Devényt és a pavilont. Te orvosodra, orvosod férjedre
                  beszélte az utazást. Tervetek titok volt. S mert férjed szeret közlekedő lenni,
                  hallgatása lángeszedet bizonyítja.</p>
               <p>- Tovább, Izidor.</p>
               <p>- Eltávoztál, mert engemet gyűlölsz.</p>
               <p>- Megvetlek - igazítá ki Agatha.</p>
               <p>- Tehát eltávoztál, mert engemet megvetsz, s oldhatlan zavarba hoztad magad
                  Devénnyel, ki előtt a légyott meghiúsulását a gróf közbejött betegségével
                  palástoltad. Titokban távoztál el, mert ki akartad ragadni férjedet azon körből s
                  azon összeköttetésekből, melyek végtére gyanúra vezethették volna.</p>
               <p>- Tovább, Izidor!</p>
               <p>- Bámultam, Agatha, ügyességedet. Keblemben a féltékenység már szunnyadozott, mert
                  szeretődnek levertségéből láttam, hogy ő sincs értesítve. Szokni kezdék a
                  fásultsághoz... Hetek teltek - midőn Devény eltűnt. Agatha! Te a papucskormányban
                  eléggé erős még nem vagy. Férjed tudtodon kívül írt gazdasági felügyelőjének.</p>
               <p>- Ah... tovább Izidor.</p>
               <p>- Versenytársam két nappal előzött meg. Én nem folyamodhaték többé szabadságért,
                  az idő erre rövid volt. Ezredesemtől pedig csak egy hétre nyertem távozásra
                  elnézést. Mit sem tesz, gondolám, bár déli Franciaország - hol a gróf ifjúkori
                  fegyvertársa, kihez ti vonultatok, félzsoldon él - oly messze van, hogy utazásom
                  kardomba és egész jövendőmbe kerülhet... S nem szeretlek-e, Agatha?</p>
               <p>- Tovább, Izidor - mondá a nő megvetése közé vegyített bősz kíváncsisággal, mely
                  dermesztő történetek kulcsát keresi.</p>
               <p>- Kibeszélhetlen nyugtalanság űzött. Csillapulni csak akkor kezdék, midőn
                  Avignonba érkeztem, mert már bizonyos lőn, hogy Devény nem előzhetett meg. A vidék
                  eleven és buja növényzetű volt. Utam olajerdők mellett vitt, s bár ősz vala,
                  érezém a meleg sirokkót. Szép holdas éjjel haladtunk az Estrellesen át, s midőn
                  kocsink leért, a nap arca már fölemelkedett. A reggeli köd fátyolán keresztül a
                  Tenger-Alpok elmosódott körvonalai látszanak, s az első sugáruk vakítón fehér
                  hótetőkre ömlöttek. Körülem az ősz sokszínű zöldje. A lég kristálytiszta, emelő,
                  könnyű és áthangzó. A suttogás messze terjedt, a beszéd zengzetes, a madárdal és
                  pásztorsíp csengő volt. A tündértáj rajza pedig gyorsan változott, míg végre egy
                  görbületen ezüstszínű mozgó hullámok tűntek föl: ez a Közép-tenger... Agatha, csak
                  két órára valék tőled. Az égalj behatása szerelmemet hőbbé, de jellememet
                  szelídebbé tette. Közel hozzád megdöbbentem lelkemnek sötét árnyékától. Ah,
                  Agatha, e percben nem lett volna szívem tervem kivételéhez. De te fölfegyverzetted
                  régi féltékenységemet. Mert Devény, ki egy nappal érkezett később, szintén
                  lappangani akart, mint nekem rejtve kellett lenni helyzetem miatt. Nem láttam őt
                  az ezredes villájánál, s minden körülmény arra mutatott, hogy férjed nem tudja
                  ottlétét. Agatha! A féltékenységnek árgus szeme van. Te a templomban beszéltél
                  vele. Az ő arca derült lőn, és kifejezésében annyi melegség, annyi kedély, mennyit
                  a reményekre jogosított szerelem fejthet ki. A templomból szállásomra siettem,
                  befogaték, félóra alatt az ezredes villája előtt voltam, s az altábornagy a
                  meglepetés örömétől könnyezve mutatott be régi barátjának. A titok által, hogy
                  tudniillik Devény körüled él, uralkodtam rajtad, Agatha... Ah, tíz boldog
                  nap!!</p>
               <p>A szép nő a visszaemlékezés iszonya miatt megrázkódott. - Tovább, Izidor! Hallani
                  akarom tervedet, mely az eddigiekhez kétségkívül hasonló.</p>
               <p>- Tündéri rokonom! Te nagy diplomata vagy, és szeretőddel, ki élvekre várt, el
                  tudtad hitetni, hogy boldogsága érdekében le kell mondania és hazamennie. Devény
                  útnak indult. Mit vala tennem, kísérem őt. Különben is férjed két hét alatt
                  Magyarországra visszaszándékozott. E két hetet börtönőrünk szobájában vártam be.
                  Nem jöttetek. Zászlóaljam azalatt Steyermarkba rendeltetett. Képzeld
                  kétségbeesésemet. Vagyonom semmivé volt téve... szerelmem miatt. Helyzetemet, mely
                  lekötöttséggel járt, gyűlöltem... szerelmem miatt. És Devény körüled maradhatott.
                  Ez elviselhetetlen vala e sivár és soha nem viszonzott szerelemért, mely mégis
                  kéjittassá tőn, s mely a küzdés és áldozat által növekedék. Grazban a zuglapok
                  egyikére vetettem szememet... ah, az Albanoni név volt rajta. Mohón olvasám végig.
                  Lauterbrunnból mint angol különcségei írták, hogy férjed ott választá téli
                  lakását. Másnap úton valék; de ti megérkezésem előtt néhány órával elindultatok.
                  Bolyongék utánad. Végre fölleltelek.</p>
               <p>- Tovább, Izidor.</p>
               <p>- Őrjöngésig szeretlek, Agathám, és már ismered jellememet, csak ez, amit még
                  mondhatok.</p>
               <p>- S Devény?</p>
               <p>- Ő akaratomra itt lehet. Azonban kevés eszméje és igen sok vakmerősége volna
                  annak, ki örökké egy kártyára játszanék.</p>
               <p>Agatha homlokán a belküzdelem miatt veríték tört ki; de külalakja nyugodt és hideg
                  vala.</p>
               <p>- S önnél most melyik az új kártya, Wranich Izidor? - kérdezé összevont homlokkal,
                  figyelőn, de közönyösnek látszó modorral.</p>
               <p>- Szép grófné - szól mosolyogva ez - kegyednek tán egypár nappal később lettem
                  volna e vadregényes várban vendége, ha az altábornagy úrral történetesen nem
                  találkozom. Beszélgetésünk hamar tért reád, kecses és belátó nő. S a kártya,
                  melyre most játszom, határtalan szerelmemen kívül, melynek lángja vagyonomat és
                  életkilátásomat megemészté... e kártya, Agathám, a te józan okosságod.</p>
               <p>- Az nem fog erősebb lenni, mint megvetésem - válaszolá Albanoni grófné.</p>
               <p>- Mondjam-e neked, ki eszélyesebb vagy, mint Salamon király ítélete, mondjam-e,
                  hogy a féltékenység a telt szívűek és a tehetetlenek köztulajdona, a féltékenység
                  szerelem és hiúság, a féltékenység az ifjú szív túláradása és a hajlott kor
                  önbizalmatlansága? Agatha! A féltékenység az öröm kéjlakánál többnyire szultán
                  vagy eunuch. S férjed nem érzette-e e bősz szenvedélyt?</p>
               <p>Agatha kérdő s átható tekintetet vetett Izidorra.</p>
               <p>- Nézz, Agatha, a magas hegyekre, melyek a láthatárt beszegik. Tekints ki
                  ablakodon. Midőn e bérc tetején a nap sugarai hosszasabban fognak pihenni, a madár
                  is megingathat szárnyaival egy kevés havat, mely alább gördülvén növekedik, nő,
                  zuhogni kezd, lavinává válik, dörgése betölti az eget, s rohanása házakat sodor
                  el. Így terjed a féltékenység... S férjed, Agatha, ha gyanakodni kezdene
                  hűségedben, fogná-e hinni, hogy az évek terhe alatt kifáradt aggastyánnak
                  örvendeni kell, midőn ifjú neje a kötelességért nem feledi el az élvet?... Csak
                  egy szarv van, melyet a vén olaszok szerettek, ez a corno ducale: a dogék fejéke;
                  de azzal, Agathám, nem feleségeik koronázták meg őket.</p>
               <p>- S tehát Izidor, te a lavinát akarod legördíteni, s a hűtlenséget akarod
                  felfedezni, mely a te bűnöd?</p>
               <p>- A bűn a tiéd volt, Agatha! Ugyanezen órát, melyet elfoglaltam, más tőled
                  ajándékul nyerte volt. Én nem csábítottalak el.</p>
               <p>- Csak kiraboltál, s most gyanúsítasz. S ez új kártyád, melyre játszani fogsz?
                  Előbb fosztogató, aztán áruló.</p>
               <p>- Ah, bah, ki akar itt, kinek van szüksége elárulni?... Árulód, Agathám, az
                  élénkség, mely bűbájos lényeden elömlik... árulóid a kecses mozdulatok, melyek a
                  dermesztő kór kötelékeit leveték... árulód a csengő szép hang, mely mint a
                  börtönéből kibocsátott rab, felszabadult a fásult kedélynek hallgató rendszere
                  alól... árulóid szemednek égő tüze, hómellednek hullámzó formái, karcsú
                  termetednek telje, arcod pírja... árulód, Agatha, visszatért egészséged. Devénytől
                  hallám, hogy férjed leányának gondolt egy híres orvos. Ezen tévedésnek értelmét
                  tudtad te, beláttam én... s ellened fogja fordítani férjed.</p>
               <p>Agatha éles sikoltással hanyatlott karszékére vissza.</p>
               <p>Izidor, ki szavainak tulajdonítá e sikert, a félájult nő kezét megragadva,
                  szelíden mondá: - Életem élete! Te félreértettél. Hogy én legyek valaha vádlód:
                  oda még nem süllyedtem alá. A gyanú fölébredését gátolni, férjedet befolyásom
                  által csalálmakba ringatni, ha kétkedései támadnak, eloszlatni: ez az új
                  kártyalap, mely által rokonszenvedet megnyerni vágytam... Szeress, Agathám!... Ah,
                  ez igen sok volna... Hagyj fönn csak egy reményt szíved szerelmére... Agatha, ne
                  taszíts el magadtól hidegen és megvetőn: és én éltemet áldozom nyugalmadért,
                  bennem azon férfira találsz, kire minden körülmények közt támaszkodhatol.</p>
               <p>Agatha dühvel taszítá el az esdőt.</p>
               <p>Arca rémületes volt.</p>
               <p>- Ah, mily bágyadt e szó, gyűlölet, azon érzésnek kifejezésére, melyet keblemben
                  hordok.</p>
               <p>Gyorsan hagyta oda a szobát.</p>
               <p>Izidor követni akará; de a szalon ajtaját, melyen a nő távozék, már zárva
                  lelte.</p>
               <p>Bősz sejtelem ragadá meg.</p>
               <p>Érzé, hogy tervei füstbe mentek.</p>
               <p>Kilépett a fegyvercsarnokba, a szabad leget kereste, hogy nyugodtan összefűzhesse
                  gondolatait és félelmeit.</p>
               <p>Az érkező gróf nem talált a szobákban senkit...</p>
               <p>Agatha a szalonajtót bezárva, üres termeken, megdőlt várromokon át szédelgett,
                  tántorga, falhoz és kődarabokhoz támasztva kezét, a puszta családkápolnáig, mely a
                  végbástyát alkotá.</p>
               <p>Ájultan bukott az oltár kövére.</p>
               <p>Midőn fölemelé szemét, már alkonyodott.</p>
               <p>A félhomályból a Madonna elmosódott, esővert képe nézett reá, karjaiban a
                  gyermekistennel.</p>
               <p>- Égara! Boldog Szűz! Én anya vagyok. Ah, átok, átok reád, Izidor!!</p>
               <p>Agatha sikoltása e kétségbeejtő titok első érzésére történt.</p>
               <p>Ah, vádlója támadt, mely ellen nem lehetett többé kifogás.</p>
               <p>Megcsókolta az oltárkövet, megöntözé könnyeivel. - Erőt, erőt, istenanya -
                  esdeklett kezeit tördelve, s lázas ingerültséggel rohant férje szobájába.</p>
               <p>Mindent elbeszélt.</p>
               <p>Az altábornagy vázujjait arcára téve hallgatá ki.</p>
               <p>Szótlanul inte nejének távozásra...</p>
               <p>Agatha beteg levén nem ment ki estére.</p>
               <p>A férj nem jött ki a hálószobába. Mint komornyika mondá, karszékén aludt.</p>
               <p>Hajnalban a dermedt nőt lódobogás véré föl lázas álmaiból.</p>
               <p>Tizenegy órakor már a férj holttestét hozták.</p>
               <p>Izidor is veszélyes sebet kapott a párbajban.</p>
               <p> Albanoni gróf a véghagyományban, melyet egész éjen át írt, bocsánatot kért
                  nejétől az unalomért, az elrablott ifjú évekért és önzéseért, melynek áldozatává
                  tőn egy lényt, ki boldogságra volt teremtve, s ki, míg maga örömtelenül élt, agg
                  férjének földerítette napjait.</p>
               <p>Soraiban semmi vád, semmi panasz nem rejlett.</p>
               <p>Roppant vagyonának egyedüli örökösévé Agathát tette.</p>
               <p>Az özvegy hetek múlva tudta meg a nemeslelkűséget.</p>
               <p>S midőn az idegláz szüntével eszméletét visszanyerte, nem volt már többé anya.</p>
               <p>A lovagvár magányában tölté, senkit el nem fogadva, egész özvegy-évét, s a
                  következőt utazásban.</p>
               <p> Agatha 1839. év kikeltével költözött férjének pompás villájába a Lago
                  Maggioréhoz, s azt csakhamar tündérek lakává varázsolta át.</p>
               <p>Nyílt házat kezdett tartani, hogy visszaemlékezéseit szórakozások közé
                  temesse.</p>
               <p>Bálványozták... de a Viscontiak, a Borromeók, a legfelső kör avatottai bizonyos
                  visszatartózkodással voltak iránta. Talán nem eléggé magas születésűnek, talán
                  kalandor nőnek hitték. Agathát ingerlé e hidegség, s előbb áldozatokat tett
                  bevétetéseért, később pedig a tisztultabb ízlés és a lángész arisztokráciájának
                  gőgjével küzdött a születése ellen. Palotája a Lago Maggiore partján egy költői mű
                  volt, milyet könyvekben ritkán alkotott a géniusz, szeszélyes, de bevégzett,
                  eredeti s mégsem szabálytalan. Azonban szalonját leginkább az utazó angolok és
                  franciák látogatták. A vidéki tekintélyek többnyire távol tarták magukat. Szép,
                  kedves, elmés, leigéző, de végre is... kalandornő, ki felett homály lebeg: ez volt
                  a közvélemény. Hogy könnyelmű s titkos viszonyai lehetnek, hitték, bár adat
                  nélkül. Később, amint az ezredek költöztetései gyorsabbakká váltak, kétértelmű
                  hírek terjedtek szét Albanoni gróf haláláról. Senki sem mondhatott Agatha ellen
                  határozott tényt... de szükség van-e bizonyos tudomásra ily körülmények közt.</p>
               <p>A grófné naponként inkább érzé, hogy veszt a térből, melyen állott.</p>
               <p>Ezen idő óta sokat utazott, s végre odahagyván falusi jószágait, Velencébe
                  költözött.</p>
               <p>De ide is elérkeztek bágyadt visszhangjai a Lago Maggiore körül támadt
                  nézeteknek.</p>
               <p>Sokáig bosszantá ez őt. S csak rendre tanulta meg: lemondani az elérhetetlen “jó
                  névről”.</p>
               <p>Kalandornő maradt, amivé alap nélkül bélyegezték vala. Szeszélyeinek élt.
                  Udvarlókkal véteté magát körül, kik különc ötleteinek béketűrő martalékai lettek;
                  mert az udvarlókat Agatha oly szükségeseknek tartá szalonjában, mint a
                  márványszobrot, mint az olajfestvényt, mint a kínai cserepeket, mint a
                  freskó-képeket, mint a keleti szőnyegeket, melyeket lábával tapodott, s mint az
                  asztali órát, melyen öröme vagy unatkozása perceit nézte.</p>
               <p>Midőn az olasz mozgalmak elkezdődtek, szenvedéllyel ragadá meg a politikát. Hisz
                  az még több szórakozást okozott, mint a rajz, lovaglás, zongora, úszás, a férfias
                  testgyakorlatok, az oltár előtti ima, a szépelgőkkel megszokott elménckedés, az
                  olvasmányok és a pipereasztal. Új világ volt ez, melyet képzelődésnek szárnyai még
                  nem repkedtek át: ingerrel bírt ez, mert még talányokat rejtett. De Agatha a
                  politikát is költészetté s tündérregénnyé tette. Így találkoztak vele Catanea és
                  Palermo közt Dudley lordék. Akkor már elkezdődtek a gerillák föllépései és azon
                  mozgalmak, melyek előbb Palermóban, utóbb Nápolyban napfényre törtek...</p>
               <p>Agatha második szerelme Anselm volt, kivel a báléj után szakított. S olvasóim
                  érzik, hogy ez tettében nem vala legkisebb kalandoriasság.</p>
               
            </div>
            <div type="chapter">
               <head>10</head>
               <p>De Anselmnek eziránt más véleményben kelle lennie. Az ő boncolgató elmeéle,
                  mielőtt Olaszországba ment, már megszokta volt a nőjellemek árnyoldalait kémlelni.
                  Ő a bűn bölcseletébe sokkal mélyebben hatott, hogysem ne csorbuljon hite az erény
                  iránt.</p>
               <p>Így történt, miképp nála a Magdaléna képe, mely előtt Agatha műismeretét tünteté
                  ki, bizonyítványává vált a szép asszony átélt tévedéseinek. A bűnbánat jellegének
                  felfogásából már akkor ő a szív blazírozottságára vont következtetést.</p>
               <p>S később is, miután Pongráctól Agatháról szeszélyes történeteket halla
                  elbeszéltetni, az újságvágy, a kalandszomj, az élvezet kéjeinek reménye, a
                  képzelődés által meggyújtott szerelem, melynek a kedélyhez kevés köze volt,
                  csábíták a különc nő körébe. S mert Agatha szellemétől le volt bilincselve; mert
                  oly varázskörbe lépett, mely ellenállhatlanul ragadta ábrándvilágba; mert Agatha
                  könnyelműségére épített fellegvárai ledőltek; mert végre mindenáron akarta bírni a
                  rendkívüli nőt: ezen indokok magyarázzák meg mátkaságát, ezen indokok kezdék vinni
                  a kalandvágytól a lekötelezettséghez, az oltárhoz.</p>
               <p>Később, midőn a bizodalmas viszonynál fogva Agatha kedélyének mélyeibe inkább
                  tekinthetett, a képzelődés szerelmét a szív is elfogadta, és az érzéki ingereknek
                  villanyos gőzköréből a valódi szenvedély napsugárai kezdettek kibontakozni.</p>
               <p>Ekkor közbejött Izidor megjelenése és Agatha eltűnése, s az utóbbit hogyan
                  tulajdoníthatta volna egy szív nélküli nő kegyetlen szeszélyénél egyébnek.</p>
               <p>Büszkesége le volt alázva.</p>
               <p>Sohase gondolok a ledér teremtésre, ez vala mindennapi fogadása, esküje.</p>
               <p>De évek teltek, melyekben komor maradt.</p>
               <p>Arcára állandó jellege ült a mélázatnak, s ezért a vidék szépségei sokkal
                  érdekesebbnek tarták, mint régen volt. De ő keveset figyelt e kitüntetésekre.
                  Gazdászatnak és könyveknek élt, s már remetének kezdették gúnyolni, ki a rideg
                  magányba lőn szerelmessé.</p>
               <p>E remete kandallójának égő tüze mellett oly szívesen adta a nap fáradalmai után
                  álmodásokra magát, s ezen álmok tündérhálói láthatatlan kezekkel vonák őt a
                  Kárpátok mellől a kék lagúnára; a gondolán ült, meleg szellők lengették a
                  naszádot, Antonio evezője követé a matrózdalok lejtéseit, a rím csengéseként
                  zendült meg a széttört habok apró kristálya, a komor márványpaloták figyelőn
                  néztek a ringó gondolára, s egy ablaknak, mely az <hi>Albergo
                     Italiano</hi> átellenéből mosolygott le, leeresztett függönyeit hátravonta egy
                  gömbölyű, egy hófehér kar.</p>
               <p>- Mindig e kurtizán, mindig e ledér nő jut eszembe - sóhajtá ilyenkor Anselm,
                  haragosan csapván meg a vasfogóval a kaminnak pattogó fenyőhasábjait.</p>
               <p> Tél van.</p>
               <p>1850. év Szilveszter napja közelg.</p>
               <p>A Szeredyek kastélya vendégekkel tömve.</p>
               <p>Özvegy Wranichnénak, a szép Auréliának, esküvőjére kell menni.</p>
               <p>Csak a háznak egy rég várt barátja késik még, ki hosszas távollét után már Pestre
                  érkezett volt.</p>
               <p>Többé várni nem lehet.</p>
               <p>- Ah, a késlekedő Pongrác mégsem jön - ismétli töprenkedve Anselm.</p>
               <p>Hasztalan!</p>
               <p>Semmi kocsizörej...</p>
               <p>A kézfogás jelenléte nélkül történik meg.</p>
               <p>Ezt egy rövid villásreggeli követi.</p>
               <p>A férj hintajára emeli nejét, a kocsis ostora pattog, s a könnyező Aurélia
                  másodszor vesz búcsút a családlaktól, azt idegennel cserélvén fel.</p>
               <p>Az öreg gróf fiával ebédelvén, még egy óráig vár Pongrácra, s aztán jószágára
                  utazik vissza, miután Anselm ígéretet tett, hogy a régi ismerőst, ki három év óta
                  van távol, mihelyt eljön, váltott lovakkal fogja hozzáküldeni.</p>
               <p>A hosszas távollét vagy az újságvágy, úgy látszik, az egész grófi családnál a
                  szerény Pongrácot magasra emelte.</p>
               <p>Késő este van, s Anselm rideg kandallója mellett ül, midőn a rég várt vendéget
                  bejelentik.</p>
               <p>Néhány perc múlva már ketten vannak a fenyőhasábok előtt, kényelmes karszékben és
                  élénk társalgás közt.</p>
               <p>- S Aurélia grófné boldog?</p>
               <p>- Mint első menyegzőjekor, Pongrácom!</p>
               <p>- És férje minő?</p>
               <p>- Ah! Devény? Felséges fiú. Nem oly vitéz, mint szegény Wranich volt. Hiszen csak
                  kapitányságig vitte. De gazdag, kellemes, szerény, művelt modorú, szeretetre
                  méltó.</p>
               <p>- Wranich nagy hős vala - mondá Pongrác. - Történetesen éppen azon vidéken
                  bolyongtam geológiai tapasztalások végett, hol ő vérzett el. Neve a vitéz
                  Reischachéval párvonalba tétetett. Ellenségei is bámulták.</p>
               <p>- Beszéld el történetét - kéré Anselm.</p>
               <p>- Anselmem, ez rövid, de ragyogó. Tudod, hogy Nugent grófnak egyesülése Radetzky
                  marsallal rögtön semmivé tette Carlo Alberto reményeit. Mielőtt azonban a két
                  vezér együttmunkálása végrehajtatott, a marsall szívén feküdt, hogy a szorongatott
                  Peschierát ostrom alól fölmentse. E célból Mantua mellett a Mincion át kelle
                  mennie, s a főerőt a jobb parton összpontosítani; mert így a piemontiak
                  kényszerülnek vagy a Mincio vonalt harc nélkül adni föl, vagy ütközetet fogadni
                  el, akár a goitoi téren, akár a Volta halmain. A Mincio-vonal föladása pedig
                  valamint szintén a csatavesztés rögtön Peschiera ostromának megszüntetését
                  eszközölte volna... Hess tábornok oly eszélyesen fogott e terv kiviteléhez, hogy a
                  piemontiak csak este tudták meg, miképp az egész osztrák sereg mellettük vonult el
                  Mantua felé. A cél már félig el volt érve ágyúszó nélkül. Még csupán a Mincio
                  csatornájának, hová e folyam fölösleges vize ömlik, elfoglalása járt nehézséggel.
                  Mert ennek zárgátai természetes és erős védvonalt alkotnak, melynek balszárnyát
                  Curtatone, közepét Montanara s jobbszárnyát Buscaldo formálja. Mind a három pont a
                  toscanai sereg birtokában volt, s egész látköre töltésekkel, torlaszokkal s
                  lőhelyekkel erősítteték meg. A Benedek hadteste, hová Wranich zászlóalja
                  tartozott, a bevehetetlennek hitt curtatónei redoute ellen volt rendelve. Sűrű
                  kartácstűz fogadá a rohanókat, s nyomta többször vissza. Ekkor Wranich, csapata
                  maradványával, melyet összeszedett, új támadást kezd, de az ellenség tüze oly sűrű
                  volt, hogy katonái megállottak, bár Benedek tábornok már a Paumgarten ezreddel
                  közelít. Wranich bőszülten ragadá kezébe a zászlót, mely éppen földre hullott.
                  “Utánam”! kiáltá, s a kartácsnak rohant. A csapat megint zavarba jött, s csak tört
                  sorok követték őt, a sebzettet. De előre kezdé vinni a vonakodókat a Paumgarten
                  ezred, míg Wranichot a töltésnél egy szurony földre teríté. A győzedelem
                  kivívatott; de a sebekkel terhelt Wranich fogoly lőn.</p>
               <p>- És utóbb mi történt vele? - tudakolá hévvel Anselm.</p>
               <p>- Oly tragikai jelenet, melynek tanúja valék. De te talán türelmedet fogod
                  veszteni, talán neheztelni fogsz rajzomért.</p>
               <p>- Mit képzelsz, Pongrácom?! Szavaid lelkem húrjain tetszésük szerint játszhatnak.
                  Nincs tárgy és gondolat, melyért én irántad türelmetlen lehetnék.</p>
               <p>- Goito körül valék, Agatha mellett.</p>
               <p>- Szent ég!... s e nő neve megint elbeszéléseid anyaga?</p>
               <p>- Agathát - folytatá Pongrác nem figyelve a közbeszakításra - költői jelleme a
                  harc vihara közt a szánalom nemtőjévé emelte. Dús vagyona nevezetes részét
                  kórházakra áldozá, s maga is igény nélküli betegápolóvá lőn. Virrasztott a
                  sebesültek felett, és angyalkezével fogta be a holtak szemeit. Ő volt a hit,
                  remény és szerelem jelképe a romok és halál birodalmában. Szép és önfeledő,
                  nélkülöző és alamizsnát osztó, kifáradt és mégis mindenre figyelő!</p>
               <p>Anselm nyugtalanul üté a kandalló fenyőhasábait, de sötét szemeiben méla tűz
                  égett.</p>
               <p>- Éppen a kórházat látogattuk meg Agathával, midőn annak egyik mellékszobájába
                  hívták, hová egy osztrák főtisztet vittek be. Felkísértem őt. A beteg
                  féleszmélettel feküdt ágyán, s Wahrner - ki, hol segélyre van szükség, jelen
                  szokott lenni - a sebek bekötözését elvégezvén, Agathához fordul, hogy az ápolás
                  körül felvilágosításokat adjon. Midőn tanácsait végezte, távozott, mi a beteg ágya
                  mellé léptünk. Ez vérbetakart szemeit Agathára fordítá, féleszmélettel, merőn
                  kísérletileg. “Nagy isten, Izidor!” kiáltá Agatha. Összevonult, mint a csörgőkígyó
                  tekintetére a madár. Térdei reszkettek. Hangja elállott. Segítségére nyújtám
                  karomat. De egy előttem ismeretlen érzés villanya rögtön fölrázta őt. Idegei
                  kifeszültek. Kék szemében, átlátszó homlokán, halálsápadt arcán, kiegyenesült
                  termetén, egész lényén magasztaltság és harag. Oly fenségesen bősz volt ő, mint
                  Medea, midőn diadalszekerére lépett.</p>
               <p>Anselm odahagyta a kandallót, indulatosan járt a szobában.</p>
               <p>Pongrác elhallgatott.</p>
               <p>- Tovább, Pongrácom, tovább.</p>
               <p>- Míg Agathán e változás történt, a beteg nagy erőlködéssel fölemelte fejét: “Örök
                  Isten! - nyöszörgé -, mily jelenség ez? A halálangyal küldött-e ágyamhoz?...
                  Lelkiismeretem vagy-e? Az Erinnüszök fáklyája ég szemeidben? Ne gyilkolj meg
                  vádaiddal. Kegyelem, Agatha!” A beteg könyörgőn fogta össze kezét. S Agatha egy
                  másodpercig magával látszott küzdeni. “Én megbocsátok neked, bocsásson meg az ég
                  is” - szóla fátyolozott hangon. “Áldás reád. Ah, én bűnös!” - hörgé a beteg, s
                  visszahanyatlott vánkosára. Segítségére mentünk. Agatha kezét érinték ajkai. “Ő
                  megbocsátott... Az ég angyala mellettem. Nem ítéltetem el. Ah, én szerettem őt!”
                  Anselmem, ezek voltak Izidor utolsó szavai. Ágyánál virrasztánk. Szemeit a
                  könnyező Agatha fogta be.</p>
               <p>- Pongrác, te földerítetted életem legöldöklőbb és legtalányosabb percét. Én
                  igazságtalan voltam Albanoni grófné iránt. Kegyetlen szeszélyre magyarázám oly
                  tettét, mely talán Izidorral való viszonyaim miatt mélyen volt indokolva. Most
                  kezdek sejteni.</p>
               <p>Anselm elbeszélte a bál-éjen történteket, s Agatha levelének tartalmát.</p>
               <p>- Most már én is értem - szóla Pongrác derülten - rejtélyes megbízatásom egy
                  részét.</p>
               <p>- Minő megbízatás az? - kérdé Anselm hévvel.</p>
               <p>- Tavaly Dudley lordot Párizsból, hol akkor tartózkodott, meglátogatta Agatha, s
                  hallván, hogy Magyarországra szándékozom, egy kis szekrényt adott kezembe, mely
                  hozzád van címezve.</p>
               <p>- Szent ég! Hat hete vagy Pesten, legalább két tucat levelet írtál nekem, s még
                  nem említed ezt. Azóta Pesten volt nővérem is, és te el nem küldötted a
                  szekrényt.</p>
               <p>- Hallgass meg. Agatha így szólott hozzám: Egy létezik csak a világon, ki előtt
                  nem kívánnék rosszabbnak feltűnni, mint amilyen vagyok. De e vágyam teljesülése
                  egyedül a történettől függ. Kérem, vigye ön e szekrényt magával, s adja át gróf
                  Szeredy Anselmnek, de csak akkor, ha nővére, Wranichné férjhez megy. Előbb nem.
                  Életem és tévedéseim története van benne.</p>
               <p>- Minő gyöngédség ez - jegyzé meg Anselm -, mert e szekrényben Wranich bűnének
                  kell elzárva lenni. S ő nem akarta, hogy míg Aurélia néhai férjének nevét hordja,
                  addig homály vettessék arra. És én e finom érzékű nőt a közönséges lények mértéke
                  szerint bíráltam. Nem volt-e ez elmeél helyett bárgyúság. Add ide Pongrácom a
                  szekrényt.</p>
               <p>Pongrác kikereste azt.</p>
               <p>- És a kulcsa?</p>
               <p>- Feszítsd föl fedelét, a kulcs Agathánál maradt.</p>
               <p>Anselm örömtől reszkető kézzel vette át a szekrényt.</p>
               <p>- Jó éjt, Pongrácom!</p>
               <p>- Jó éjt, Anselm!</p>
               <p>A két jó barát aludni ment.</p>
               <p>Másnap Pongrác korán ébredt fel, s várta Anselmet.</p>
               <p>De ez késett.</p>
               <p>Elütötte a kilencet, s Anselm mégis késik.</p>
               <p>Két negyed tízre, s Anselm mindig szobájában.</p>
               <p>Tíz óra és ő nem jő.</p>
               <p>Végre kinyílik az ajtó. - Te - szóla Pongrác mosolyogva -, mint látszik együtt nem
                  létünk óta komaságot kötöttél Morpheusszal, s mákonyos korsóját fenékig
                  ürítéd.</p>
               <p>De Anselm arca sápadt és a virrasztás miatt kimerült volt.</p>
               <p>- Mi az? Hisz te most is álmos vagy.</p>
               <p>- Két természet, az eredeti hajlam s a vele ellenkező megszokás küzdött agyam és
                  szívem fölött. Miattuk nem nyughatám, Pongrácom. Azonban hagyjuk ezt. Kérlek,
                  tudod-e, hol lakik jelenleg Agatha?</p>
               <p>- Velencében. Mert visszanyerte birtokait. S miért kérded?</p>
               <p>- Hozzá sietek, hogy bontatlanul adjam át a szekrényt. Mi közöm e titkokkal? Miért
                  nyújtsak démonaimnak, a kétkedésnek és boncolgató elmeélnek fegyvert szívem ellen,
                  melynek csalálmai ezerszer szebbek, mint amily hasznos lehet kiábrándulása...
                  Imádom Agathát. Ő istennőm. Hinni akarok benne, s a hitnek nincs tudásra
                  szüksége.</p>
               <p>
                  <hi>1851</hi>
               </p>
               
            </div>
      </body>
  </text>
</TEI>
