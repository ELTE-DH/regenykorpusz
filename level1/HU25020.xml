<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU25020" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A Siccki-banda</title>
            <author>
               <persName>
                  <surname>Karácsony</surname>
                  <forename>Sándor</forename>
               </persName>
               <date from="1891" to="1952">1891-1952</date>
               <idno type="VIAF">32801716</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">29157</measure>
            <measure unit="pages">64</measure>
            <measure unit="vols">3</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A Siccki-banda</title>
               <date>2023-10-12</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/25000/25020/"/>
               <respStmt>
                  <resp>Original Electronic Edition</resp>
                  <name>Pásztor József</name>
                  <name>Moldován István</name>
               </respStmt>
            </bibl>
            <bibl type="printSource">
               <title>A Siccki-banda</title>
               <author>Karácsony Sándor</author>
               <pubPlace>Budapest</pubPlace>
               <publisher>Exodus</publisher>
               <date>1938</date>
               <ref target="https://mek.oszk.hu/25000/25020/"/>
            </bibl>
            <bibl type="firstEdition">
               <title>A Siccki-banda</title>
               <author>Karácsony Sándor</author>
               <date>1938</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="5"/>
        </ns1:eltec>
     </xenoData>
     <revisionDesc>
        <change when="2025-03-22"/>
     </revisionDesc>
  </teiHeader>
  <text>
      <body>
         <div type="chapter">
            <head>
               <hi xml:id="Toc167356625">A SICCKI-BANDA</hi>.</head>
            
         </div>
         <div type="chapter">
            <head>
               <hi xml:id="Toc167356626">ELSŐ RÉSZ.</hi>
            </head>
            <div type="chapter">
               <head>I.</head>
               <p>A folyosó-őr vigyorogva dugta be az arcát a félignyitott ajtón.</p>
               <p>- A koca jön - ujságolta gúnyosan s megvetésének jeléül irtózatos grimászokat
                  vágott.</p>
               <p>A második á osztályt felvillanyozta ez a hír, a Siccki bandát meg egyenesen
                  harcias hangulatra paprikázta.</p>
               <p>- Hát csak jöjjön, ha mer - jelentette ki Mike Miska sötéten.</p>
               <p>A koca szegény jött is engedelmesen, parancs értelmében. Vadalma képpel jött, nem
                  nagyon szerette, ha helyettesíteni küldték. Nem tudott tekintélyt tartani, a
                  gyerekek szemébe kacagtak, ha megfenyegette őket. Ha meg elővette a noteszét és
                  „jegyzett”, olyankor egyenesen hemperegtek a nevetéstől, különösen a felsőbb
                  osztályosok. Nagyon jól tudták, hogy úgy se számít, házszámokat ír szegény feje,
                  mit erőlködik.</p>
               <p>Nem szeretett a koca, mondom, helyettesíteni sehol, de a második ától meg
                  egyenesen irtózott, mert ez az osztály volt az egész kassai reálban a kikiáltottan
                  legrakoncátlanabb. Öreg hatvannyolc esztendős bácsi volt az osztályfőnökük, akinek
                  már régesrégen nyugdíjba kellett volna mennie, csak a háború miatt maradt a helyén
                  és tanított tovább rendületlenül. Már a lépcsőn fel-feljövet hallani lehetett a
                  zsinatolásuk falrengető lármáját. Legokosabb volna megszökni a mulatság elől, de
                  hát hogy legyen az ember okos, ha Igazgató úr emígy rendelkezett?!... Istennek
                  ajánlotta lelkét és belépett.</p>
               <p>- Vigyázz - kiáltotta el magát Kertscher Feri, aki tavaly Kőszegen kezdte mint
                  katonaiskolás paszuj s azt állította, hogy ott náluk mindíg elkiáltotta magát az,
                  aki a belépő tanárt legelőször észrevette. De persze itt csak haszontalankodásból
                  kiabált és kizárólag csupán olyankor, ha a koca helyettesített. Tudta jól, hogy
                  pokoli bruhaházás jutalmazza a kiabálását.</p>
               <p>Azt nevették a fiúk, hogy a koca szentül meg van győződve Kertscher Feri önkényes
                  eljárásának törvényes voltáról. Ő rendes körülmények között egész délelőtt aktákat
                  gépelt vagy Igazgató urat kísérgette az óráira, önállóan nem tanított sehol, nem
                  ismerte a dörgést s azt hitte, Osztályfőnök úr szoktatta a fiúkat ilyen katonás
                  rendhez.</p>
               <p>Folytatásképen tudniillik komikusan komoly arccal elébe járult Kertscher Feri s
                  feszes haptákban harsány hangon darálni kezdett:</p>
               <p>- Irnok úrnak tisztelettel jelentek ötvenhat növendéket. Négyen hiányoznak, egy
                  szükségre kéredzett, egy a szivacsot nedvesíti.</p>
               <p>A koca önkéntelenül maga is vigyázz-állást vett fel, mire némelyik fiú az öklét
                  volt kénytelen harapni nevethetnékjében. Sokan nyerítve, üvöltve röhögtek, ismét
                  mások a pad alá bújtak s ott rázta őket a viharos jókedv.</p>
               <p>- Köszönöm, - intett a koca Kertscher Ferinek - helyremehetsz. Az osztálynak meg
                  azt mondta fenyegető hangsúllyal:</p>
               <p>- Majd mindjárt nem lesz ennyi kedvetek hahotázni. Német dolgozatírást tartunk.
                  Karacs Laci, oszd szét hamar a dolgozati füzeteket.</p>
               <p>Karacs Laci volt a legjobb tanuló a második ában. Azok a tanár urak is ismerték,
                  akik nem tanították. Ismerte Igazgató úr is név szerint, sőt még - amint íme
                  kiderült - a koca is ismerte.</p>
               <p>Szelíd, udvarias, jólnevelt kisfiú volt Karacs Laci, aki még a koca felszólítására
                  is elpirult s ugyanolyan tiszteletteljesen fogadott szót neki, mintha maga az
                  Igazgató úr volna. Elannyira, hogy az osztály már nem is hitte, hogy nem tréfából
                  olyan szörnyűséges komoly. Ahogy tehát ott babrált-szöszmötölt a padok között a
                  füzetekkel, a fiúk jókedvét újabb meg újabb kitörésekre ingerelte.</p>
               <p>Annyival is inkább félremagyarázhatták a fiúk ezt a szinte már természetellenes,
                  mondhatnám emberfeletti komolyságot, mert hiszen Karacs Laci épúgy tagja volt a
                  Siccki bandának, akárcsak Kertscher Feri vagy Mike Miska. Már pedig a legtöbb
                  borsot mindig a Siccki-banda szokta szegény koca orra alá törni.</p>
               <p>Nem azért, mintha a Siccki-banda tagjai elvetemült gazemberek lettek volna, ó,
                  világért sem, hanem csak azért, mert egymás társasága sugalmazta, bátorította és
                  lelkesítette őket. Nem is volt más „banda” az osztályban rajtuk kívül. Hogy
                  verődtek így össze, maguk sem tudnák megmondani ma már. Talán arra sem emlékeznek,
                  hogy keresztelődtek erre a furcsa névre.</p>
               <p>Nehogy az összehasonlító nyelvtudomány sokáig vagy hiába törje rajta a fejét,
                  elárulom mind a két titkot. Egyfelé laktak a banda tagjai, egycsomóban kerekedtek
                  haza minden délben, így szoktak össze apródonkint elválaszthatatlanokká. Idén
                  szeptember óta már délutáni csavargásaikat is egymás társaságában bonyolítgatják
                  le. Mivelhogy pedig a Klobusicky-körút felé csapva váltak el a többitől, elébb
                  Klobusicky-bandának nevezhették őket osztálytársaik, később Siccki-bandára
                  rövidültek ők magunk olyan alaposan, hogy eredeti nevükre immáron senki sem
                  emlékszik.</p>
               <p>Karacs Laci mostanában csöppent közibük, mert hát az idén neki is a
                  Klobusicky-körúton fogadott szállást az édesapja. Július végén meghalt a
                  nagynénje, akinél tavaly lakott s sürgősen keresni kellett valami megfelelő másik
                  nénit, lehetőleg rokont, az elköltözött helyett. Egyelőre inkább csak
                  tiszteletbeli tagként viselkedett Laci a bandában s olyanul is kezelték. De azért,
                  mi tagadás, módfelett hízelgett neki most, hogy - ha tévedésből is -
                  tizenhárompróbás Sicckinek tekinti az osztály s színjeles létére feltételezi
                  róla, hogy kibabrál a kocával.</p>
               <p>A végén már csakugyan komédiázott füzetosztás közben. Ez viszont a Siccki-bandának
                  hízelgett, akik szörnyű megtiszteltetésnek vették, hogy az úrifiú-tanárokkedvence,
                  ha csak a koca óráján is egyelőre, de mégis egészen bíztató kezdetként
                  leereszkedik hozzájuk és saját magos személyében rakoncátlankodni méltóztatik.
                  Összevillant a szemük s valóságos véd- és dacszövetség perzselt ki belőle a
                  szerencsétlen koca ellen.</p>
               <p>- Kezdjük - mondta az mitsem sejtve s egy kis darab cédulát kerített elő
                  valahonnan, amelyről gondosan, szavankint diktálni kezdte a dolgozat szövegét.</p>
               <p>- Kezdjük - mondta Mike Miska is, mesterileg utánozva a koca különös
                  hanghordozását. A Siccki-banda jeladásnak tekintette ezt az általános támadás
                  megindítására.</p>
               <p>- Nem igazi tanár, csak gramofon - jelentette ki hátrafordulva ajkbiggyesztés közt
                  Szovátai Marci. Tehette, akkora lárma volt, hogy fel sem tűnt benne egy-egy
                  hangosabb kijelentés.</p>
               <p>- Csend ma, kunér iz, ne ugu! - ordította Szilágyi Dani, látszat szerint azért,
                  hogy elhallgattassa a lármázókat, igazándiban maga sem akarva egyebet még nagyobb
                  lármánál.</p>
               <p>- Tanár úr kérem, egy légy akadt a tollamra, vastagot fog, mit csináljak -
                  siránkozott farizeus pofával Jaszencsák, de megjárta, mert valaki nagyot döfött
                  belé hátulról.</p>
               <p>- Nem tanár úr, te jószág, hanem koca úr - mondta neki a döfölődő. A hangjáról
                  ismerte meg, hogy Balogh Pista volt. Hirtelen hátradöfött a fejével ő is s
                  szerencsésen állon érte vele - persze nem Balogot, hanem a szomszédját, Szalay
                  Jóskát.</p>
               <p>- Jajajaj, ütnek, Irnok úr kérem, - ordított fel Szalay Jóska háromszor olyan
                  hangosan, mintha a fájdalom parancsolta volna.</p>
               <p>A koca tehetetlenül tekintgetett arrafelé.</p>
               <p>- Rendesen viselkedjetek ott - mondta, hogy mondjon valamit, de maga lett volna
                  legjobban meglepve, ha csudaképen hajlanak a szavára a fiúk.</p>
               <p>- Tessék diktálni, mert nem lesz idő a fordításra - sürgette Reichmann Matyi
                  rendreutasító hangon, mire a koca ijedten diktált tovább, bocsánatkérő zavart
                  mosolygással az arcán. - Azért, - mondta Matyi elégülten és visszanézett,
                  nevetnek-e elegen rajta a nagy szigorúságért.</p>
               <p>Kertscher Feri nevetett, még elismerően bólogatott is.</p>
               <p>- Hangosabban! - kiáltott oda a maga részéről a kocának. - Nem lehet hallani
                  semmit!</p>
               <p>- Csend legyen - próbálkozott a koca gyáván, közben felemelte a hangját, hogy
                  panasz ne lehessen a diktálása ellen.</p>
               <p>Kertscher Feri vérszemet kapott.</p>
               <p>- Irnok úr, kérem - mondta felállva, tettetett tisztelettel, - én nem vállalom a
                  felelősséget a fordításomért, mert azt se tudom, mit írtam le ebben a pokoli
                  lármában.</p>
               <p>- Olvasd fel, mit írtál - rendelkezett a koca szorongva.</p>
               <p>A lármát azonban - úgy látszott - már nem lehet többé lecsendesíteni.</p>
               <p>Három erélyes koppanás hallatszott most az ajtón.</p>
               <p>- Bújj be - rikkantotta el valaki magát - vékony hangjáról ítélve, alighanem bé
                  Varga Pista - de torkán akadt a szó, mikor az illető szót fogadott és „bebújt”.
                  Igazgató úr volt.</p>
               <p>- A szomszéd teremben van órám - jelentette ki vérfagyasztó nyugodt hangon. - Ha
                  ennél hangosabban merészkednek az óra hátralévő részében viselkedni, vasárnap
                  templom után déli harangszóig csöndtréninget tartatok az osztállyal.</p>
               <p>Ennél hangosabban? - Igazgató úr belépése óta mindenkibe beléfagyott még a szusz
                  is, olyan komor csend ülte meg a termet.</p>
               <p>- Karacs László - intette ki Igazgató úr egyetlen kézmozdulattal az eminenst.
                  Magát fölmentem a dolgozatírás kötelezettsége alól, mert írnok úr nem ismeri a
                  fiúkat személy szerint. Aki feltátja a száját, írja fel, fiacskám, azonnal a
                  nagytáblára. - Azzal kiment Igazgató úr halk léptekkel, mint valami nappali
                  kísértet.</p>
               <p>Karacs Laci haragosan fikszirozta a kocát a nagytábla mellől. Mindig
                  kétségbeesett, valahányszor az osztálya ellen állították s úgy érezte, hogy
                  jelenlegi gyűlöletes szerepét a koca élhetetlenségének köszönheti.</p>
               <p>- No megállj koca! - dühöngött rá eleinte csupán testetlen bosszúvággyal. De aztán
                  ragyogó ötlete támadt.</p>
               <p>- K-é-r-d-e-z-z-é-t-e-k - csucsorította a száját néma kiáltásra a Siccki-banda
                  tagjai felé. Egy darabig senki sem tudta leolvasni a szájáról, mit akar, végre az
                  eleveneszű Mike Miska elértette.</p>
               <p>- Irnok úr kérem, - állott fel tiszteletteljesen - nem jut eszembe, habennel jár-e
                  a gehen vagy werdennel? - kérdezte kajánul.</p>
               <p>A koca földrajzszakos volt s hirtelen elpirult. Egy darabig törte a fejét, aztán
                  táncolni kezdett a kényelmetlen két tojás között. Kényszeredetten. - Ülj le -
                  mondta a tőle telhető legelszántabb energiával. Ne zavard a többit! Különben is
                  azt már tudni kell!</p>
               <p>- Ahán! - villant fel a diadalmas öröm Karacs Laci arcán - nem tud a koca németül!
                  T-o-v-á-b-b, r-a-j-t-a! - kommandirozta izgatottan. - Irnok úr, kérem - állott fel
                  most meg Reichmann Matyi sunyi alázatossággal, csak azt az egyet tessék szíves
                  lenni megmondani, der Ankunft-e helyesen, vagy das Ankunft.</p>
               <p>- Der - segített a koca szemrebbenés nélkül abban a naív hiszemben, hogy hiszen
                  ezek még kisgyerekek.</p>
               <p>- Die Ankunft - javította ki Kertscher Feri kihívóan, farkasszemet nézve a
                  lassankint dühbeguruló kocával mereven.</p>
               <p>- Hogy mersz te engem kijavítani? - kiáltott rá a koca elvörösödve, az osztály
                  pedig kórusban adta meg a szükséges felvilágosítást - persze csak diszkrét zsongás
                  formájában, hogy Igazgató úr a szomszéd teremben meg ne hallja:</p>
               <p>- Cipszer... cipszer...</p>
               <p>- N-e-h-e-z-e-b-b-e-t - görbült a Laci szája újabb rendelkezésre.</p>
               <p>- Irnok úr kérem - hazudta Kertscher ismételten felemelkedve helyéről álnokul -
                  nálunk Szepes megyében a géhen gyenge ige. Szabad az irodalmi nyelvben is úgy
                  használni?</p>
               <p>- Látod? - kapta be a boldogtalan koca a horgot - így jár a legtöbb ember, aki
                  elbízza magát, mert úgyahogy beszél valami dialektust. - No, Karacs Laci, mondd
                  meg neki hamar, szabad-e vagy sem.</p>
               <p>- Szabad - mondta Karacs Laci és kacsintott Kertscherre, hogy nyugodjon bele.</p>
               <p>Egész belepirult Karacs Laci életének első orcátlankodásába. Különösen, hogy látta
                  a jobb németek orrahegyén a leplezetlen kárörömet, amely persze csak növekedett a
                  koca újabb megszólalásakor:</p>
               <p>- Ugy-e, bikfic, - ütött ugyanis a fejével Kertscher Feri felé a koca - hogy
                  szabad? Cipszer létedre annyit sem tudsz. Ülj le és szégyeld magad.</p>
               <p>Karacs Laci maga sem értette, mi ütött hozzá. Mintha pajkos manó költözött volna
                  belé és csiklandozná, hogy folytassa tovább a bolondozást.</p>
               <p>- Irnok úr kérem - jelentkezett nyomban ártatlan képet vágva - ne tessék
                  haragudni, az imént nem jól mondtam. Nem szeretném, ha Kertscher rossz dolgozatot
                  írna miattam.</p>
               <p>- Mi az, mi az? - hebegett a koca riadtan.</p>
               <p>- A gehen sohasem lehet gyenge ige - folytatta Laci rendületlenül. Az imént
                  tévedésből elcsúszott szám.</p>
               <p>A második á osztály mintegy vezényszóra kuncogni kezdett. A koca arca olyan veres
                  lett, mint a huszárok ünneplő nadrágja.</p>
               <p>- Nem tudsz vigyázni? - dohogta kedvetlenül, mert azt meg sem álmodta, hogy Karacs
                  Laci is ingerkedik vele.</p>
               <p>A Siccki-banda hálás büszkeséggel ujjongott a legfrissebb „jó pofa” felé. És mikor
                  végre valahára megberrent az ajtó fölött a csengő s megkínzott áldozatuk német
                  irkákkal a hóna alatt faképnél hagyta őket, teljes számmal kitódultak valamennyien
                  a nagytáblához gratulálni Lacinak, vagy legalább a ruháját megsimogatni
                  szeretettel.</p>
               <p>- Nem mertünk eddig magunkkal hívni délutánonkint, - mondta neki Marci sugárzó
                  arccal - de ha ilyen remek blatt vagy, akkor ezután viszünk, mégha nem akarod
                  is.</p>
               <p>Lacinak melegedni kezdett a szíve tája.</p>
               <p>- Naccerű - nevetett boldogan. - Ma is megyünk?</p>
               <p>- Naná, nem - csattant fel valahol hátul a Reishman Matyi hangja.</p>
               <p>- Hová? - kíváncsiskodott Laci tovább, hajtva márcsak az ujság ingerétől is,
                  nagyon.</p>
               <p>- Legyen pontosan félháromkor a katonai reál bejárójával szemben a
                  villamosmegállónál - majd meg tudja a többit - mondta neki Szilágyi Dani
                  titokzatosan.</p>
               <p>Már jól a közepetáján jártak a Klobusicky-körútnak, mikor Szilágyi Dani mégegyszer
                  odasodródott Laci közelébe. Látta a kisfiú komoly arcán a kielégítetlen, gyötrő
                  kíváncsiságot. Megsajnálta.</p>
               <p>- A Csermelybe megyünk - súgta a fülébe jólelkűen. - Szokott fára mászni?</p>
               <p>- Ajaj - legyintett Laci felsőbbségesen. - Tanyasi fiú vagyok én.</p>
               <p>- Jaszencsák tud egy nagyon nehéz fészket - pletykált Dani tovább nagylelkűen. -
                  Megpróbáljuk leszedni ma délután. Szovátai Marciék azt határozták, hogy a mai
                  heccért jutalmul maga is benevezhet rá, hogyha kedve tartja. Akarja?</p>
               <p>Laci úgy érezte, mintha csak ma délelőtt avatták volna a többiek igazán
                  diákká.</p>
               <p>- Hát persze, hogy akarom, - kiáltotta tele torkából és beszaladt széles jókedvvel
                  a kapujukon.</p>
               
            </div>
            <div type="chapter">
               <head>II.</head>
               <p>Kertscher Ferkó jószerint félig sem jutott. Felnézett, lenézett, elirtózott a
                  feladattól, hát visszamászott inkább; szédülő fejjel, kóválygó gyomorral és
                  zölden huppant a földre. Egyébként, egypár horzsolást nem tekintve, minden komoly
                  baleset nélkül. Kinevették persze, mit ugrál, ha olyan hamar beleszalad a madzag
                  nála.</p>
               <p>Másodiknak Reichmann Matyi próbálkozott és kicsi hijján el is érte a zsákmányt.
                  Túlságosan vékony volt azonban a fészekig nyúló gally. A felfelé bámulók közül
                  szinte hallani vélték egynéhányan, hogy beléreccsent, mikor Matyi végighasalt
                  rajta. Reccsent, nem reccsent, én azt nem tudom, de himbálózni igenis
                  veszedelmesen himbálózott az olyan igazán nem nagy lendületű megmoccanásra is,
                  ahogy egy második reálista reszketve kinyujtja hol az egyik, hol a másik kezét a
                  semmibe. Denikve Matyi is abbahagyta az erőlködést, igaz, hogy rajta már nem
                  nevettek annyian.</p>
               <p>Matyi után Lacira került a sor. Nyomban induláskor valami érthetetlen
                  kellemetlenség fogta el. Van így az ember néha. Okát se tudná adni, mi bántja,
                  csak éppen hogy sikertelen a dolga. Nem akaródzik egész egyszerűen. Hiába
                  erőlködik, hiába hajtogatja, hogy amit vállal az ember, törik-szakad, csinálja
                  meg. Még az előre elképzelt kinevetés fájdalmas szégyene is hiába. Bizony
                  dolgavégezetlen szégyenkezett le László, de halljatok csudát, még csak meg se
                  mosolyogta senki. Megérezték a fiúk, hogy komoly ellenfelük a fa.</p>
               <p>Balog Pista nagy lendülettel indult, annál furcsábban hatott, hogy a lombok között
                  egyszercsak elvesztette a fejét és se fel, se le nem mert mozdulni tovább.
                  Először azt gondolták, tréfál. Kómikus kétségbeeséssel lovagolta meg az egyik
                  vastag ágat, behúnyta a szemét, görcsösen markolászta, ami éppen a kezeügyébe
                  került. A gyerekeket kitűnően elmulattatta ez a színészkedés. Csak egy kicsit
                  túlsokáig tartott és kevés változatosság mutatkozott benne.</p>
               <p>Mike Miska példának okáért már únta is.</p>
               <p>- Elég, Balog, - bömbölte haragosan. - Vagy fel, vagy le, mert telik az idő.</p>
               <p>Artikulálatlan nyöszörgés felelt neki onnét felülről. Még az aludttejvérű Danit is
                  megdühítette ez az érthetetlen makacskodás.</p>
               <p>- Le onnét, hej - morogta basszusnak is beillő alt hangon - mert osztán bajok
                  lesznek idelenn.</p>
               <p>De bizony Pista még erre se mozdult. Illetőleg mozdult ő, szegény feje, de olyan
                  megdöbbentő gesztussal, hogy a puszta láttára megállott az ütő mindenikben. Le is
                  rúgott magáról Dani egyszeriben cipőt, harisnyát, minden felesleges cókmókot és
                  lódult felfelé, mint akit a bika kerget. Úgy hozta le magával szegény Pistát
                  félájultan, a hóna alatt meg a hátán, hogy jórészt nem is lehetett tudni a végén,
                  hogy melyik sodorta le a másikat, ugrották-e, vagy esték az útjok utolsó
                  fertályát.</p>
               <p>Dani később egyedül is megrohamozta a nagy fát, de hát azt előre meg lehetett
                  volna mondani, hogy hiába. Az a gally, amely Matyi alatt is hajladozik, nem
                  bírhatja meg Danit. Kár, hogy ezt Dani csak a helyszínen hitte el, mikor
                  óvatosságból nagyot rázott rajta.</p>
               <p>Kár először is azért, mert erre a légsúlyú bé Varga Pista elbátortalanodott s
                  visszalépett. És kár azért is, mert a fészek Szalay Jóska szerint meglódult, ki
                  tudja miféle új bonyodalom látható jeleképen.</p>
               <p>Jaszencsák, aki Buzitáról került Kassára és madárügyekben feltétlenül
                  szaktekintélyszámba ment, egész megfelhőzött Szalay kijelentésére.</p>
               <p>- Ha már így esett, góráljuk le inkább azt a fészket, de itt ne hagyjuk -
                  jelentette ki csöndes-fázós hangon.</p>
               <p>A fiúk visszahőköltek.</p>
               <p>- Hiszen akkor eltörnek a tojások.</p>
               <p>- Vagy megdöglik a sok pocos fiók.</p>
               <p>- Vagy... igazán, Jaszencsák, mit izgatod a többieket?...</p>
               <p>Jaszencsák nem jött ki a flegmájából, de nem is tágított.</p>
               <p>- Én nem izgatok senkit, ti izgatjátok a fészek gazdáját. Akarom mondani Dani. Mit
                  rázza azt a fát, nincs azon cseresznye.</p>
               <p>Ez olyan rossz viccnek hatott most, a zsivajgó Sicckik kellős közepén, hogy Dani
                  nem hagyhatta megjegyzés nélkül.</p>
               <p>- Csend, kunér iz, mert rögtön megruházlak.</p>
               <p>Tudta jól Jaszencsák, hogy „megruházni” a Dani saját külön szóhasználatában verést
                  jelent, de nem sokat adott rá.</p>
               <p>- Az én malacom is öt centi, akar a tied, - felelte nagyon szelíden és rögvest be
                  is görbítette a karját, amelyen természetesen csak úgy feszült a rokk
                  posztója.</p>
               <p>Dani farkasszemet nézett vele. Már vetette is lefele a kiskabátját, miközben - úgy
                  a foga közt - fölényesen odadörmögte:</p>
               <p>- Nézzem hát na!</p>
               <p>A Siccki-banda azonban ezúttal más véleményen volt. Jaszencsák megérezte ezt és
                  nem gombolta kijjebb a kabátját, mint ahogy hasonló esetben dukált volna. Még a
                  hangja sem csattant feljebb.</p>
               <p>- Arról van szó, hogy ha csakugyan meglódult a fészek, akkor a tojások vagy a
                  pockok magokra maradnak. Az öreg madár rögtön észreveszi, hogy máskép van, mint
                  ahogy ő otthagyta és nem megy bele többéstöbbet.</p>
               <p>Félő, hogy a madarakat tanulmányozó tudósok, az úgynevezett ornithológusok ezt egy
                  kicsit máskép tudják, a Sicckik azonban még úgy sem ismerték Madárországban a
                  dörgést, mint a bazitai parasztfiú. Ennélfogva dévánkozni kezdtek, mint minden
                  olyan embercsoport, amely hirtelenében nem tudja, mitévő legyen.</p>
               <p>Lacinak ellenben megdobbant a szíve.</p>
               <p>Majd megismerjük még Lacit közelebbről. Addig is higyjétek el, eddigi életében
                  semmi sem indokolta ezt a szívdobbanást. Makkegészséges gyerek volt és nem szokott
                  a szíve dobogni. De meg mi is az, nehány madártojás, vagy pláne egypár pocos
                  madárfiók? Azon kezdem, nem is rajongott valami túlságosan a nyers tojásért. Aztán
                  meg gyanúsak is már ilyenkor ezek a tojások. A pocos madárfiókokkal sincs valami
                  nagyon mit kezdeni, ha valakit nem elégít ki annyi, hogy földhöz lehet szegényeket
                  paskolni egyiket a másik után.</p>
               <p>A szíve azonban nagyot dobbant mégis.</p>
               <p>Hirtelenében okát se tudnám adni, hogy miért. Talán észrevette, amint Matyi egy
                  göröngyöt morzsol apródonként szét a kezében, mert hogy azonmód megfogadta
                  Jaszencsák jótanácsát s máris bombázni akarta a szerencsétlen fészket. Bajosan
                  ezért, hiszen az csak nyilvánvaló, hogy a tojásoknak is, a pockoknak is édes
                  mindegy, mi következik. Megmenteni se így, se úgy nem lehet már az
                  istenteremtettéket. A dicsőséggel meg leszámolt még az imént. Különben is a
                  fészekügy körül támadt csetepaté elsodorta mindnyájuk lelkéből az eredeti
                  szándékot réges-régen.</p>
               <p>Nem tudom, hát nem tudom, hogy és mint támadt egyszercsak benne ez az érzés mégis.
                  Mindegy. Megvolt, engedelmeskednie kellett neki vonakodás nélkül. Megint levetette
                  minden felesleges ruháját, mint negyedórával ezelőtt és nagy elszántsággal mászni
                  kezdett felfelé. A többiek észre se vették, már ott nyulkált a kiálló vékony gally
                  körül.</p>
               <p>Bezzeg észrevették azonban ekkor. És méltatlankodás, gúny, aggodalom, lelkesedés,
                  minden, amit eddig beléjök fagyasztott a sorozatos kudarc, hangos kurjantások
                  formájában ágált felé, cibálni vissza, vagy megtaszigálni közelebb a célhoz.</p>
               <p>A jó szó jól esett neki, a többit eleresztette a füle mellett. Már a kérdéses ág
                  himbálózott vele. Minden korábbi rossz érzése megszűnt és ez csodálatosan könnyűvé
                  tette azt a harmincegy kiló negyven dekát, amit belőle élősúlyban el is lehetett
                  volna adni holmi mesébe illő embervásáron csuhegyes papírsüvegű Mikulás-kupecek
                  közt. A mozdulatai is lágyan úsztak a levegőben, a vékony ág alig vette tudomásul,
                  hogy ilyesmik esnek meg rajta sűrű egymásután.</p>
               <p>Nem is történt volna semmi baj, csak az eszöket ne volna muszáj jártatniok az
                  ilyen tűzről pattant kis kölyköknek még ilyenkor is. De muszáj és száz baj szokott
                  belőle lenni, hogy muszáj.</p>
               <p>Az jutott eszébe: szinte nevetséges, milyen könnyű. Mintha csak a Hernádban
                  feküdnék hanyatt a hullámokon s néha-néha mozdítna egyet hol a lábán, hol a kezén,
                  hogy be ne lepje merevül a víz. Odalent szörnyűlködik a többi, idefent
                  nevetőgörcsöt kap az ember a szörnyűlködéstől.</p>
               <p>Mint valami kényszerképzet tért vissza minduntalan az agyába, hogy vékony az ág és
                  ő sokkal könnyebb ezért, mint egyébkor. Nem furcsa?</p>
               <p>Archimedes törvényére gondolt.</p>
               <p>- Minden test, vízbe merítve - recitálta „a könyv szavai szerint”, aztán
                  gondolatban rázni kezdte rá a fejét - nem, így nem jól van. Én most nem vagyok
                  vízbe merítve, mégis elveszítettem a súlyomat.</p>
               <p>Odalentről felhallatszott bé Varga Pista aggodalmaskodó gyerekes szopránja:</p>
               <p>- Gyere le inkább, Lacikám, le ne ess...</p>
               <p>- Jól van, jól, - akarta mondani - nem erről van szó. Minden test madárfészek után
                  mászva... igen, igen, ez igaz, de így meg a törvény nem gilt.</p>
               <p>Varga Pista hangja reszketősen rimánkodott:</p>
               <p>- Jaj, fordulj vissza addig, míg lehet...</p>
               <p>- Hogy fél ez a kis gyerek - mosolyodott el a Laci lelke hirtelen - megvan! Minden
                  test halálos veszedelembe merítve annyit veszít súlyából... Istenem, vajjon
                  mennyit?</p>
               <p>Most egy másik hang vágódott a dobhártyájába egész brutálisan:</p>
               <p>- Te Laci, ne egyen mán a fekély tovább...</p>
               <p>Ezt Marci mondta, a hajdúsági fiú, akinek az apját nemrég helyezték ide át a
                  törvényszéktől a táblához. Tréfásan akart hangzani a kiáltása, de nagyon
                  hideglelősre sikeredett. Laci egy új ötletet csiholt belőle azonmód.</p>
               <p>- Annyit veszít a súlyából, amennyit a feladat által kiszorított félelem nyom.
                  Hurrá!</p>
               <p>Elnevette magát, megreccsent a gally. Minden átmenet nélkül irtózatos félelem
                  rohanta meg: megképzett előtte élesen, hova került.</p>
               <p>A lent álló fiúk persze nem tudhattak ebből semmit. Ők csak azt látták egy
                  szempillantás mulva, hogy letörik az ág és Laci magával jótehetetlen darabfa
                  módjára zuhan lefelé a szédítő magasból.</p>
               <p>Ki behúnyta, ki eltakarta a szemét és rohantak ahányan annyifelé. Minden
                  mindegynek látszott előttük, csak a véres test közelében ne érjék őket a következő
                  percek.</p>
               <p>Mikor Laci tompa puffanással szétterült a földön, nem volt mellette egy árva lélek
                  nem sok, annyi sem. Varga Pista teszem azt, úgy loholt: szembehúnyva, hogy látnia
                  ne kelljen, két tenyere a fülén, hogy még az esés lármáját se legyen kénytelen
                  tudomásul venni. És mikor egy alattomos gyökér gáncsot vetett neki, sírni kezdett
                  a fájdalomtól, de térdét meg sem tisztogatva, behúnyt szemmel ügetett
                  tovább...</p>
               
            </div>
            <div type="chapter">
               <head>III.</head>
               <p>Végrevalahára ocsudni kezdett az ájult fiú a nagy fa alatt.</p>
               <p>Eleinte csak rémlett neki, mintha volna valaki mellette és szólongatná. Később már
                  látottformán is valakit, olyan gyerekvalakit, mint jómaga. Fölébe-fölébe hajolt
                  ez a valaki és mozgott is a szája, de hogy mit mond, semmiképen sem bírta
                  megérteni. Estendet - annak a valakinek egy örökkévalóságszámba mehettek a közben
                  eltelt órák és percek - napszállat után mondom, mintha nagyon messziről jönne és
                  igen-igen halkan muzsikálna, hangot is vélt hallani nagy sokára:</p>
               <p>- Fel tud kelni, vagy szekérért szaladjak?</p>
               <p>Szekérért? Kihez? Hogyan? Laci fejében ijedten cikáztak ide s tova a
                  gondolatok.</p>
               <p>Jaj, csak azt ne! Idegen felnőttek keverednének bele a történetbe, kérdezgetnék,
                  felelnie kellene, csóválnák a fejüket; egyformán útálatos, ha résztvevően vagy ha
                  rosszalólag. Holnap délelőttig az igazgató úr is értesülne a történtekről, aztán
                  az iskolában jönnének neki nagy hercehurcával, vallatás lenne belőle, tanácskozás,
                  osztálykönyvbekerülés, vagy nemkerülés. Inkább itt most haljon meg, de megpróbál a
                  lábára állni.</p>
               <p>Hát nehezen ment, meg kell adni. Az a valaki - közben megismerte, hogy Dani az a
                  valaki - majd belé szakadt, mégis háromszor vissza kellett, hogy engedje a
                  földre.</p>
               <p>És hogy nyilallott mind a három izben! Sőt az igazat megvallva, hogy fájt minden
                  apró kis megmoccanásra! Már-már elhallgatott a kifogása az ellen, hogy Dani hadd
                  szaladjon szekérért, olyan nagyon ordíthatnékja volt az ismétlődő kíntól. Hanem
                  mielőtt széterőszakolta volna keményen összeszorított fogait, szerencsére
                  eszébejutott, hogy akkor Nick Carter, a természetrajztanár úr is értesülni fog az
                  esetről s legközelebb már azt fogja neki mondani, no nem rossz indulatból,
                  ellenkezőleg, de mégis minden bizonnyal, hogy:</p>
               <p>- Fára mászni, nyakadat szegni, azt tudod, úgy-e? De a kérődzők fogazata, az
                  persze más lapra tartozik!...</p>
               <p>És... nem sikerült. Vissza kellett feküdnie negyedszer is.</p>
               <p>Valamire azonban jó volt ez az utolsó kudarc mégis. Most már egész határozottan
                  tudta, hogy nem marad itt, meg hogy nem engedi Danit szekérért szaladni semmi szín
                  alatt. Érdekes volt, milyen biztosan tudta ezt, pedig milyen kevés oka volt kínjai
                  közt ilyenfajta képzelődésekre.</p>
               <p>Közben erősen beesteledett. Igyekezniök kellett valamerre mozdítani mindkettőjük
                  ügyét.</p>
               <p>- Fordíts meg, Danikám, talán akkor jobban a kezedre esem.</p>
               <p>Még nevetett is ezen a tréfán. Szúrt, ha nevetett, inkább abbahagyta.</p>
               <p>Dani, a türelmes Dani rálett erre, ha nem is örömest. Tudta, mi következik. Csúnya
                  szókat fakasztott fel a sebesültben a hirtelen új éberségre kényszerített
                  fájdalom. Különösen attól tartott Dani, hogy belső sérülései támadtak a
                  cimborájának s nagyon nyugtalankodott benne a felelősség, hogy talán mégis
                  legeslegjobb volna nem is szekérért, hanem doktorért szaladnia.</p>
               <p>Hiába, no. Már késő. Sziszegve és szitkozódva, de feltápászkodott Laci,
                  belefogózott egyetlenegy jókomájába jó erősen.</p>
               <p>Ő mondta így. Maga sem adhatott volna számot magának, hogy szaladt ki egyszercsak
                  a száján:</p>
               <p>- Egyetlenegy édes egy komám.</p>
               <p>Az egyetlenegy édes egy koma ugyanekkor azt hitte, rögtön összeroskad s úgy
                  terülnek el mindaketten egymás mellett a gyepen, mint két kifáradt kutya.
                  Szerencsére öt-hat lépés mulva kiderült, hogy, ha Laci valahogy máskép kapaszkodik
                  belé s útközben háromszor-négyszer megállnak szusszantani, eltámogathatja szegény
                  alig-vánszorgót szükség esetén egészen a kvártélya ajtajáig.</p>
               <p>Laci is szemlátomást vidult. Erősen húzta ugyan a ballábát, de már feleannyira sem
                  nehezedett úgy a kísérőjére rá, mint eleinte. A megszólításából is melegség
                  áradt Dani felé és erő:</p>
               <p>- Egyetlenegy édes egy komám...</p>
               <p>Nem mondta ezt még Laci sohase neki. Neki se, másnak se. Úgy érezte Dániel, hogy
                  ez a boldogság nem is tarthat sokáig.</p>
               <p>Ha nem lett volna olyan sötét, láthatta volna Laci, hogy a másik fiúnak bíborvörös
                  az arca a belső izgalomtól. Hogyisne! Öreg gyerek volt ebben az osztályban, úgy
                  bukott le közéjük szeptemberben ismétlőnek. És most Laci, a színjeles azt mondja
                  neki, édes egy komám.</p>
               <p>Nagyot sóhajtott és szégyenlősen törte meg a csöndet.</p>
               <p>- Ne mondja azt nékem maga, hogy a komája vagyok, mert a lába kapcájának sem
                  volnék való. Épen olyan piszok fráter vagyok, mint a többi. Mikor esett lefelé,
                  elszaladtam én is.</p>
               <p>Laci gyöngéden megcirógatta Dániel kabátjának a szövetjét a szabadon maradt
                  kezével, úgy felelt:</p>
               <p>- Te meg azt ne mondd nekem, hogy maga, mert nem az a fő, hogy elszaladtál, hanem
                  az, hogy visszajöttél.</p>
               <p>Dani megszorította egy kicsit azt a karját Lacinak, amelyik ott pihent a hóna
                  alatt és örömében észre sem vette, hogy a megtisztelt a fogát szívja kínjában erre
                  a nagy barátkozásra.</p>
               <p>- Hát jól van, nékem is egyetlenegy édes egy komám, László, ha egy ilyen utolsó,
                  kettőbőlrótt, négybőlintett senki lehet a te igaz barátod, hát áldjon meg az Isten
                  érte, köszönöm szépen. Bizony nem gondoltam, mikor visszanéztem és ott feküdtél,
                  hogy valaha még akárhogy is megszólítjuk egymást ebben az életben.</p>
               <p>Laciban ébredezni kezdett a kíváncsi gyerek.</p>
               <p>- Sokáig nem voltam eszemnél az esés után?</p>
               <p>- Én meg nem mondom, hogy meddig, mert nem gondoltam az időre. Egy darabig hozzád
                  sem mertem nyulni, nehogy két bajt csináljak egyből. Sokáig azt hittem, ott halsz
                  meg a pockok közt és most sem tudom, hogy eshettél ilyen szerencsésen.</p>
               <p>- Félrebeszéltem?</p>
               <p>- Nem mondtad te édes egy komám azt se, hogy papucs. Hiszen épen az volt a
                  rettenetes, hogy még a lélekzeted is elállott, legalábbis nékem olyan voltál,
                  akárcsak a Bálint bátyámat láttam vóna tavaly tavaszon kinyujtóztatva. Mikor már
                  hozzád mertem nyulni, megfogtam a kezedet, hogy kitapogassam, milyen a pulzusod,
                  de nem találtam, megvallva az igazat...</p>
               <p>Laci elmosolyodott, tudta, hogy ez különösképen rosszuleshetik Dánielnek.</p>
               <p>- Látod, ennyit ér a cserkésztudomány, mikor szükség volna rá.</p>
               <p>Dani ilyen sértést még egyetlen édes egy komájától se dughatott zsebre csak úgy,
                  minden helyreigazító kijelentés nélkül.</p>
               <p>- Nem a cserkésztudomány tehet róla, László, hanem én magam. Se holt, se eleven
                  nem voltam az ijedtségtől. Már pedig a cserkésztörvény épen az ellenkezőjét
                  parancsolja, hiszen a cserkész vidám és meggondolt. Vizet azt nem mondom, hoztam,
                  de hiába locsoltam rád, feküdtél rendületlenül csukott szemmel, nyitott szájjal,
                  hogy a szíve elfacsarodott belé az embernek, valahányszor az arcodra nézett.</p>
               <p>Nagyon keserves látvány lehetett ez csakugyan, hiszen „az embernek” még most is
                  megcsuklott basszusba hajló komoly alt hangja, puszta visszaemlékezésre. Laci
                  megérezte ezt, közelebb bújt Danihoz és siettetni kezdte a befejezést:</p>
               <p>- No, semmi az, most már. Ha nem csalódom, a végén mégis csak magamhoz tértem,
                  úgyebár?</p>
               <p>S amennyire ereje engedte, szaporábban emelgette a lábát.</p>
               
            </div>
            <div type="chapter">
               <head>IV.</head>
               <p>Nem adná egy vaklóért, hogy, ha nehezen és sokára is, egyedül maradhatott. A
                  szobájában ugyan alig fért el az ágya, ez azonban csupán irigyeinek a szemében
                  volt fontos, neki az tetszett benne, hogy úgy, ahogy az övé lehetett ez a kis
                  lyuk. Otthon a tanyán akkora termekben laktak, mint egy-egy hodály - külön zuga
                  ellenben senkinek sem volt, nem hogy neki.</p>
               <p>Túláradó örömmel nyujtózkodott ki az ágyában, aztán fél kézzel kinyult a paplan
                  alól és eloltotta a lámpát.</p>
               <p>Alig, hogy a sötétség ráborult, úrrá lett rajta két nagy érzés, ami csak ma
                  délután óta ébredezett benne, azelőtt híre se volt.</p>
               <p>Az egyik akkor született, mikor megérezte, hogy eltört alatta az ág, a másik abban
                  a pillanatban, mikor magához térőben ráeszmélt, hogy Dani vele van és teli
                  aggodalommal sürgölődik körülötte.</p>
               <p>Egyszer már forgott az élete kockán. Elkapta a Hernád sodra és a fürdő fiúk közül
                  senkise vette észre. Kiáltani szeretett volna, de nem bírt és nem is valami
                  túlságosan nagyon akart. Jókedvű vagy lóvátevő kiáltozásnak vették volna, nem
                  szólva arról, hogy helyzetének a komolyságát maga is csak akkorára látta be,
                  mikor már meglehetősen mindegy volt, mit csinál. Elsötétült szeme előtt a világ,
                  rúgkapált-e vagy sem, nem emlékszik semmire. Mire felébredt, odakint heverészett a
                  parton és minden tagja fájt.</p>
               <p>Akkor is érezte, de csak futólag, ami ezen a délután esés közben egy egész életre
                  szólóan belenyilallott, mondhatatlan boldogságot árasztva széjjel egész valójában.
                  Azt, hogy sok ember halálos veszedelembe kerül, de nem mindenki vész ott. Némelyek
                  - kevesen - addig eszkabálnak, míg egyszercsak partot ér a lábuk, vagy úgy esnek,
                  hogy csontjuk sem törik.</p>
               <p>Vajjon miért?</p>
               <p>Bizonyosan dolguk van még az innenső világon. „Küldetésük” van, ahogy az egyik
                  tanár úr szokta mondani a magyarázat hevében. Laci forró hálát érzett iránta, hogy
                  adta néki mostanra ezt a drága szót.</p>
               <p>Megérezte, hogy küldetése van.</p>
               <p>Megérezte azt is, hogy nem hiába zuhant akkorát ma délután. Nem az eszével tudta,
                  az idegeiben rakódott le valahogy, hogy furcsa, különös lesz a sorsa, érthetetlen,
                  de neki mégsem szabad soha többé sem megijednie, sem tágítania.</p>
               <p>A pockokra gondolt most, amelyek ott hevernek - kettő közülük agyonnyomva - a nagy
                  fa körül. Semmi értelme sincs látszólag, hogy értük mászott. De kellettek, érzi,
                  mégis, hogy egy titkos erő felküldhesse értük, arra volt való az egész fészekalja.
                  Értük másznia meg azért kellett, hogy lezuhanhasson s most itt az ágyban, a
                  szerencsés esés után, a kényelmes derékaljon, életében először ezek a gondolatok
                  megkavarodhassanak benne, az alja felülre, mint a fordított kásának. A másik érzés
                  szelídebb volt és nem kevésbé boldogító.</p>
               <p>Milyen jó, hogy az ember nincsen egymagában.</p>
               <p>Az édesanyja úgy szoktatta, hogy elalvás előtt imádkoznia illik. Összetette a
                  kezét, elmondta prózában azt is, amit ilyenkor a maga fejétől mondani szokott.
                  Legeslegvégül azonban új mondatot fűzött a régi, majdnem mindig egyforma szöveg
                  után:</p>
               <p>- Köszönöm neked, jó Istenem, az én egyetlenegy édes egy komámat!...</p>
               
            </div>
         </div>
         <div type="chapter">
            <head>
               <hi xml:id="Toc167356627">MÁSODIK RÉSZ.</hi>
            </head>
            <div type="chapter">
               <head>I.</head>
               <p>Másnap, talán már ki is találtátok, nem történt semmi lényeges. Harmadnap sem. És
                  még azután jó darabig soha-soha semmi.</p>
               <p>Lacinak meg kellett tanulnia, hogy a felsőbb hatalom, aki elküldi az
                  emberizinkeket fontos vagy kevésbbé fontos feladatokra, kitudhatatlan a maga
                  terveiben. Hol véletlenül lepi meg a mitsem sejtőket, hol irgalmatlanul
                  megvárakoztatja azokat, akik jegyben-gyűrűben várják titkos utasításait.</p>
               <p>Laci mindezt meg is tanulta petrezselyemárulás közben szépen, annak rendje és
                  módja szerint.</p>
               <p>Egyszer aztán, mikor nem is álmodta, egyetlen szörnyű napon fejére szakadt minden.
                  Az övére, meg a Daniéra. Mert viselkedett eddig, ahogy viselkedett velük szemben a
                  részvétlen külvilág, egyetlenegy édes egy komája amaz emlékezetes délután óta
                  hűségesen kitartott mellette. És ő sem másította meg akkornap adott szavát. Kéz a
                  kézben érte őket az a furcsa, sorsfordító délelőtt.</p>
               <p>Mert elkezdődött a baj még jó reggelen. Viccesen kezdődött, de előrelátható volt,
                  hogy nem lesz valami nagyon jó vége az egész keserves kutyakomédiának. Ólomszürke,
                  havatígérő téli napra virradt a fejedelem városa, a Laci szobájában még hét órakor
                  is olyan nagy volt a sötétség, hogy lámpát kellett ellene gyujtani. Csak azért
                  említem ezt meg, mert némely lélekelemző tudós egyenes következtetést szokott
                  vonni az időjárás és az emberiség lelkiállapota között.</p>
               <p>Talán ez a magyarázata, hogy Laci is, a „Meredek Tantyi” is hallábbal keltek ezen
                  a napon.</p>
               <p>A Meredek Tantyi háziasszonya volt Lacinak, sőt szegről-végről atyjafia is. Magyar
                  sógora, ahogy mondani szokták. Az anyai nagynénje mostoha bátyjának a második
                  unokatestvére, ahogy viszont tódítani szokták. Szokták, szokták, de mégis tartják.
                  Laci például azért lakott a Meredek Tantyinál, mert az édesanyja nem bírta volna
                  elviselni, ha szíve alatt hordozott drága fia idegen helyre kerül.</p>
               <p>A vér mindazonáltal sohasem válik vízzé, ennek következtében Laci egy csöpp
                  respektust sem érzett a Meredek Tantyi iránt. Olyasvalamit súgott neki a vére,
                  hogy semmi, de semmi köze a tiszteletreméltó asszonyság ereiben csörgedező
                  „különös veres folyadék”-hoz. Ezért nevezte Meredek Tantyinak is. Kassán nem
                  szokás a kvártélyos asszonyokat Tantyinak nevezni. Ezt az elnevezést a Laci
                  tavalyi lakótársa hozta magával Késmárkról, ahol megelőzőleg diákoskodott. A
                  Meredek jelzőt azonban teljestökéletesen Laci adományozta saját külön idei
                  Tantyijának. Magos volt a néni, mint egy égi meszelő és lapos, mint a
                  koporsódeszka.</p>
               <p>Még alig pitymallott, már hallatszott a kis szobába, ahogy Meredek az elsején jött
                  kiscselédet korpázza kegyetlenül.</p>
               <p>- Jaj, egyelek meg, hát te csak nem akarsz megváltozni, az ördög akárhova tegyen,
                  teeeee! Már megint úgy bepergeltél a fiatalúr kályhájába, hogy azóta bizonyosan
                  csepeg a zsír a hátából a boldogtalannak a nagy melegtől.</p>
               <p>Laci nem tiltakozott rögtön. Először a levegőbe lehelt egyet-kettőt, meglátszott
                  jól. Aztán kimászott az ágyból, kinyitotta a kályhaajtót. Puszta kézzel meg
                  lehetett fogni a zárját, már nem is csodálkozott azon, ami szeme elé tárult: két
                  nyomorult hasábfa viaskodott benne az elmúlással. A harmadik, egyik felén feketén
                  megszenesedve, a pernyetartóban. Rémlett neki, hogy bentjárt a Meredek Tantyi,
                  kiragadta a harmadik darab fát a kályhából és a vízvezeték csapja alá tartotta,
                  míg el nem aludt. De akkor azt hitte, álmodja az egészet.</p>
               <p>A kárpálás ezalatt sehogysem akart odakint csihadni. Lacit hirtelen megszállotta
                  az ellenmondás ördöge. Kikiabált:</p>
               <p>- Tévedni tetszik, néni kérem! Nem csepeg, az én hátamból semmiféle zsír, hiszen
                  ha csepegne, már itt is volna néni kérem egy tányérral és tartaná alám, hogy
                  pocsékba ne menjen.</p>
               <p>Valljuk meg, ez bizony szemtelenség volt Lacitól, még pedig a javából. Lett is
                  belőle haddelhadd, héthatárra szóló. Berontott a Meredek Tantyi, bevágta maga után
                  az ajtót, hogy csak úgy hullott a vakolat a nyakába. Folyt belőle a szó, mint az
                  áradat.</p>
               <p>Laci azonban kemény maradt, akár a békasó. Homályos érzés lázadozott benne, hogy a
                  Meredek Tantyinak nincs igaza és ő nem tűr többé maga körül semmiféle formájú
                  hazudozást.</p>
               <p>Derült kedéllyel húzni kezdte a harisnyáját. Azután a cipője után nyult és
                  kibogozta a füzőjét, mert este úgy szokta hagyni görcsrekötve. Végül odavitte a
                  lavórt a csaphoz s eresztette belé a hideg vizet, mintha nem is volna Meredek
                  Tantyi a világon.</p>
               <p>Mikor aztán az öreg asszony mindennek ellenére, vagy talán épen ezért még magosabb
                  céből folytatta a kitanítást, elúnta a dolgot László s erélyesebb eszközhöz
                  folyamodott.</p>
               <p>- Olyan jó káposztaszagot tetszett magával hozni, néni kérem - mondta angyali
                  arcot vágva. - Talán bizony az lesz ebédre?</p>
               <p>A Meredek Tantyi erre se szó, se beszéd, bevágta az ajtót még egyszer jó erősen.
                  Ezúttal azonban kívül maradt. Laci pedig borus sejtelmekkel indult az
                  iskolába.</p>
               <p>A ház előtt már ott járkált Dani. Várta, mint ama délután óta minden reggel.
                  Karonfogták egymást és úgy bandukoltak a sikos járdán, földreszegezett fejjel.
                  Gondosan vigyáztak, hogy ahol az elemisták fényesre iszánkodták a fagyos havat, ők
                  is mindenütt kanyargatva menjenek. Keményen tartotta magát köztük az a hiedelem,
                  hogy annyiszor szólítják fel őket délelőtt, ahány ilyen alkalmas jégpályát
                  iskolábamenet elszalajtanak. Már pedig ők lehetőleg egyetlenegyszer sem szerettek
                  volna felelni, még Laci sem, hiába színjeles.</p>
               <p>Laci különben, ma reggel teljesen ráhagyta magát Dani éberségére. Nem bírt
                  odafigyelni a lába alá, belülről még mindig rágta a lelkét a tantyi-affér. Nem is
                  fért benne sokáig a szó. Dani résztvevően hallgatta, de mindenféle elkeseredés
                  idegen volt az ő konok, kibillenthetetlen, óriási flegmájának.</p>
               <p>- Könyves Kálmán az oka - bólongatott a történet végén - minek szólt bele a
                  dologba? Tudták a régi öregek, mit miért csinálnak. Az ilyen ártalmas
                  vénasszonyokat én még ma is kihordatnám a gyepszélre és borsószalmán perzselném
                  meg könyörület nélkül.</p>
               <p>Lacit először bosszantotta, hogy barátja nem érti az ő nagy nyugtalanságát.</p>
               <p>- Szamár vagy Dani és nem gondoltál a nagyanyádra.</p>
               <p>- Nem azt mondom én, hogy minden öregasszonyt égessenek meg, aki a hatvan
                  esztendőt betöltötte - mentegetőzött a jó barát. - De igenis, állítom, hogy vannak
                  boszorkányok és azoktól legjobb volna szépszerével megszabadítani a világot.
                  Különben is öregasszony és vénasszony nem ugyanaz. Az én nagyanyám, az Isten
                  tartsa meg sokáig, egy drága, aranyos kis fíketős öregasszony és sohasem lesz
                  vénasszony belőle, lefogadom.</p>
               <p>Daninak egyszeribe hazaszállott a lelke és sokáig némán rugdosott maga előtt egy
                  jégdarabot. Laci hálásan baktatott mellette, jól esett neki, hogy már nem kell
                  emésztődnie a Tantyi miatt. Benne csak gúny élt, a Dani humora olyan hűsítőleg
                  hatott a lelke sebeire, mint valami jófélefű. Danit egyébként még mindig
                  fogvatartotta az előbbi gondolat.</p>
               <p>- Akkora csak a kis öreg, mint egy nagyocska darab tepertő - mondta lelkesen s
                  kiült az orcájára a mélységes nagy hűség. - Úgy szeretem, hogy ha hazamegyek,
                  beleteszem a zsebembe és hamm! Volt nanám, nincs nanám. Egy befaló falást se
                  hagyok meg belőle.</p>
               <p>Ez már túlságos nagy öröm volt, alig lehetett elviselni. Felkapta hát Dani a
                  jégdarabot és megcélzott vele egy kékszalagos úri macskát valamelyik nyitott
                  ablakban, ahol épen most szellőztettek. Nevetni kellett és szaladni s Lacinak
                  elmúlt még az a kis maradék rosszkedve is, ami egyébkor egy idő óta állandó lakó
                  volt már a szíve egyik rejtettebb zúgában.</p>
               
            </div>
            <div type="chapter">
               <head>II.</head>
               <p>Az osztályban épen „Öreg-Szabót játszottak” a fiúk.</p>
               <p>Olyasféle játék volt ez, mint a Mátyás király mesebeli juhászáé, mikor azt kellett
                  volna szegénynek bevallania, hogy odaadta az aranyszőrű bárányt a burkus
                  királykisasszonynak egyetlenegy szép szaváért. Tudvalevőleg megállott a
                  bajbakerült legény minden ürgelyuknál, beledugta botját, a botjára ráakasztotta a
                  cifraszűrét, tetejébe a kalapot és mintha csak Mátyás király előtt állana,
                  próbálgatta, mit lesz legokosabb vallania. De bizony nagyon sok ürgelyuknál hiába
                  próbálkozott.</p>
               <p>No, szakasztott ilyen ürgelyukak voltak a fiúk számára azok a negyedórák, amelyek
                  reggelenkint adattak a számukra kapunyitástól csengetésig. Legfeljebb
                  szerencsésebbek voltak a juhásznál, lévén Öreg Szabó osztályfőnök úr kevésbbé
                  válogatós, mint Mátyás király. Ami a főpróbán megállapíttatott, az játszódott le
                  legtöbbször az első órán, mégpedig csaknem kivétel nélkül nagy erkölcsi és anyagi
                  siker mellett mindig. Erkölcsi sikernek számított, ha Öreg Szabó tanár csak
                  felveresedett, anyaginak, ha feleltetés helyett belement a csapdába és
                  magyarázni vagy prédikálni kezdett.</p>
               <p>Tegnapelőtt például bigézni tanították Öreg Szabót. Valamelyik fiú megfigyelte,
                  hogy mindennap egyetlen erélyes mozdulattal szokta kinyitni az osztálykönyvet úgy,
                  hogy a kemény felső fedéllap nagyot koppan a tanári asztalon. Egy másik pihent
                  eszű gyerek viszont rájött, hogy ha a tollszár vége nagyon kiáll a tintatartó
                  szélén s a tintatartó elég messze van az osztálykönyvtől, meglehetős nagy a
                  valószínűség, hogy a vastag osztálykönyvfedél magasra fölrepíti a tollszárat, mint
                  valami bigét.</p>
               <p>A két megfigyelést aztán már gyerekjáték volt összekombinálni. Nem kellett egyéb
                  hozzá, mint a tárgyak gondos és szakszerű elhelyezése a katedraasztalon. Sőt a
                  kísérlet még remekebbül sikerült, mint előre kitervelték, mert a toll
                  belefúródott a plafonba s teljes tíz percet nyertek, míg a rend úgy ahogy
                  helyreállott. Tetejébe Öreg Szabó még néhány zavart szót motyogott is a saját
                  ügyetlenségéről. Ezt azonban visszavonta csakhamar, mikor négy túlbuzgó fiú
                  becipelt valahonnan egy szobafestő létrát, hogy levegyék a még mindig odafent
                  meredező hosszú, vékony tollszárat a falról.</p>
               <p>Laci is közte volt a négynek. Nem mondom, az is tetszett neki a kirándulásban,
                  hogy egyáltalában felállhat egy kicsi időre együltőhelyéből, meg az is, hogy most
                  egy kis felfedező útra indulnak. Lényegében azonban és legfőképen segíteni akart.
                  Egész komolyan létrát akart keríteni és leszedni a falról a tollat. Világért sem
                  valami nagy emberbaráti jóságból, hanem mert bántotta a szemét, hogy ott van. Azt
                  is tudta, hogy bajnak van ott s ki nem állhatta a céltalan bajokat.</p>
               <p>Öreg Szabó csodálatosképen ezekre a létrás fiúkra haragudott meg szörnyen.</p>
               <p>- Ááá... létrát hoznak a fiatalurak a német órára... - kiáltotta megsemmisítő
                  gúnnyal. Bizonyosan a Jákob létráját... Derék, nagyon derék. De mindjárt Leiter
                  Jakabot csinálok én belőle, ördögfiókáknak lefelé sétálgatni a pokol mélységes
                  fenekére!...</p>
               <p>A Leiter Jakabot senkisem értette meg jelentése szerint, de mindenki kiérzett
                  belőle annyit, hogy ez valami vicc és sértés is egyben. A nevetőkórus azonnal
                  működésbe is lépett, Laciéknak pedig stantepéde vissza kellett vinniük a létrát,
                  ahonnan hozták. Öreg Szabó tanár úr még külön meg is jegyezte Lacira célozva,
                  mélységes mély megbotránkozással:</p>
               <p>- Hova lesz a világ, ha már te is korpa közé keveredtél!</p>
               <p>Ez az utolsó megjegyzés beletört a Laci szívébe. Nagyon kínosan érezte magát, mert
                  nem tudott jól tájékozódni. Komiszak a fiúk és nagyon öreg Öreg Szabó tanár úr.
                  Melegszívű ember, őtet meg szinte már túlságosan is kitünteti, de viszont
                  megfordítva egy sereg gyerekről is tudja, hogy alapjában véve derék fiúk. Ő benne
                  magában is kétféle Laci küszködik egymással, különösen mostanában. Hát most aztán
                  hol itt az igazság?</p>
               <p>Tetejébe még szerfölött izgatta a fantáziáját ez a ma reggeli főpróba is. Ha
                  sikerül, nagyszerű tesz. Lehetetlen nem lelkesedni érte.</p>
               <p>Arról volna szó, nem kevesebbről, mint hogy Öreg Szabó tanár urat bent kellene
                  marasztani a harmadik ában.</p>
               <p>Bemenni minden reggel oda megy be először. Tavaly ugyanis ott volt az ő tantermük
                  és az öregúr nagyon odaszokott. Csak az a baj, hogy nem marad bent sokáig. Nem
                  mintha megismerné az idegen osztályt, egyszerűen csak azért nem, mert nem tudják
                  a harmadikosok annak rendje-módja szerint levetkőztetni.</p>
               <p>Jaj, ahhoz érteni kell.</p>
               <p>Az úgy megy, hogy kiugrik a padból öt fiú, Siccki bandabéli persze mind. Egyik
                  elveszi tőle a botját vagy az esernyőjét s odatámasztja a sarokba, vagy kifeszíti,
                  ha odakint csepereg. A másik egyidejűleg a kalapját veszi le a fejéről s hamar
                  felakasztja a fogasra. A kabátot a harmadik fejti le róla, ezalatt a negyedik
                  kézenfogva felvezeti a katedrára. Az ötödik haptákban odaáll a katedra elé és
                  diktálja a leckét, meg a hiányzókat. Erre vár Öreg Szabó tanár úr minden reggel a
                  harmadikban s mert ez sohasem következik be, egy kis várakozás után minden reggel
                  következetesen megkérdezi:</p>
               <p>- Vagy ez nem a második á?</p>
               <p>Ma reggel végre rájöttek a fiúk: hogy lehetne ezen a szépséghibán a
                  legcélirányosabban segíteni. Csütörtök van, az nyolctól-kilencig történelemóra a
                  harmadikban. Mire Mátyás tanár úrral beböcöllérezik a mecenfézi vicinális, mindig
                  negyedkilenc felé jár az idő még menetrend szerint is. Akkorra háromszor is
                  lejátszódhatik az egész nagyszerű cirkuszi „némaképlet”.</p>
               <p>- Be kell tanítani a harmadikosokat!</p>
               <p>Éppen itt tartottak, mire a két jóbarát rájoknyitott. A nyurga Jaszencsák volt
                  felöltöztetve Öreg Szabó tanár úrnak, két harmadikos vetkeztette, Mike Miska meg
                  kommandirozott. De nagyon esetlenek voltak a harmadikosok.</p>
               <p>Lacinak a stílusérzékét sértette az egész, ha ugyan szabad magamat az ő tizenkét
                  és fél esztendejével szemben így kifejeznem.</p>
               <p>- El kell halasztani ezt az izét, - mondta komoly kritikusi arccal. - Belesülnek
                  ezek még máma csúful.</p>
               <p>- Jövő csütörtökig? - kiabálták több oldalról. - Csak csütörtök az egyetlen jó
                  nap! - Hogyisne! - Nem lehet!</p>
               <p>- De ha mondom, hogy belesülnek, erősködött most már Dani is.</p>
               <p>- Mindegy! Megpróbálni meg lehet! Ne akadékoskodjatok annyit! - visszhangozta a
                  kórus erélyesen.</p>
               <p>Dani és Laci most már ketten kétfelé kezdték kapacitálni a fiúkat, de falraborsó
                  volt minden erőlködésük. Az osztály mindenáron nevetni akart, mégpedig
                  üstöllést.</p>
               <p>Laciban végre valami mentőötletféle kezdett kavarogni, bár még nem alakult ki
                  teljesen.</p>
               <p>- Nekünk magunknak kellene levetkőztetnünk az öreget - tűnődött félhangosan maga
                  elé.</p>
               <p>A hangzavar árja hátára kapta ezt a kijelentést és ragadta magával szájról-szájra
                  osztályszerte.</p>
               <p>Két perc mulva készen volt az új terv.</p>
               <p>- Vetkőztetők üljenek be a harmadikosok közé!</p>
               
            </div>
            <div type="chapter">
               <head>III.</head>
               <p>Úgy számítottak, hogy a tréfa tíz perc alatt végbemegy. Mátyás tanár addigra még a
                  liget közepéig sem jutott az állomásról. A másodikosok Öreg Szabó háta megett
                  slisszolnak majd ki és be a harmadikból a saját osztályukba. Lacinak nem adtak
                  szerepet, se senkinek, akit Öreg Szabó tanár úr személy szerint ismert, de viszont
                  vitték magukkal, mint a nagyszerű játék értelmi szerzőjét. Dani természetesen
                  velement, jóban, rosszban osztályostárs gyanánt.</p>
               <p>Öreg Szabó tanár úr, szegény, nem vett észre semmit. Gyanutlanul engedte magát
                  levetkőztetni, még az sem tűnt fel neki, hogy a diktáló vadidegen neveket irat
                  be vele az osztálykönyvbe. Vesztére meg is kérdezte az egyiknél, hogy az
                  érdeklődését megmutassa:</p>
               <p>- Sónyák is hiányzik? Ejnye, mi baja lehet ennek a Sónyáknak?</p>
               <p>A másodikosok majd megpukkadtak nevettökben. Nagyon jól tudták, hogy Öreg Szabó
                  tanár úr csak mórikázik, hiszen az ő tanítványai között nem szerepel Sónyák nevű.
                  A másodikosokat repesztgette, mondom, a nagy nevethetnékjük, no de azért a
                  harmadikosoknak sem volt éppen túlságosan zehernyés rossz kedvük.</p>
               <p>A nagy jókedv tetőfokán aztán, mikor senki, de senki sem gondolt ilyetén
                  fordulatra, belépett az igazgató úr.</p>
               <p>Öreg Szabó előzékenyen sietett elébe, lekezelt vele kordiálisan. Igazgató úr
                  nagyot nézett ugyan, hogy idebent találta, egyelőre azonban csak ennyit
                  kérdezett:</p>
               <p>- Milyen óra lenne most?</p>
               <p>A harmadikosok rázúgták egyértelműleg, kajánul vigyorogva:</p>
               <p>- Történelem.</p>
               <p>Most Öreg Szabó tanár úron volt a sor nagyot nézni.</p>
               <p>- Hát ez nem a második á?</p>
               <p>Igazgató úr elmosolyodott egy kicsit, de még mindig nem gondolt semmi rosszra.
                  Udvariasan felsegítette öreg kollégájára a kabátot, aztán megvárta, míg
                  kikászmálódik halálos nagy zavarban. Akkor újra a fiúk felé fordult.</p>
               <p>- Mátyás tanár úr beizent, hogy influenzában fekszik, - mondta szárazon. - A
                  történelemórát ma én tartom meg, holnapután magyar lesz helyette és, ha a tanár úr
                  betegsége hosszadalmas lefolyásúnak bizonyulna, kedden mennyiségtan.</p>
               <p>Borzasztó volt most Lacinak ilyen kifejezéseket végighallgatni: ha a tanár úr
                  betegsége hosszadalmas lefolyásúnak bizonyulna... És borzasztó volt minden
                  másodikos helyzete itt a harmadikosok között. Mi lesz, ha valamelyiket ez alatt az
                  idő alatt odaát felelni szólítja ki Öreg Szabó tanár úr? Mi lesz, ha nem szűnik
                  meg a harmadikosok kaján vigyorgása és Igazgató úrnak szemet szúr? Főképen pedig
                  mi lesz, ha Igazgató úr apródonkint rájön, hogy a harmadikosok kalácstésztájában
                  másodikosok mazsolaszemei vannak szétszórva, ritkásan, de mégis észrevehetőleg?
                  Hiszen Igazgató úr állítólag minden diákját ismeri, arcról legalább, ha névszerint
                  nem is. Fél után öt perccel már egész bizonyosan ura a helyzetnek és akkor...
                  szervusz világ annak, aki nem idevaló.</p>
               <p>Szalai Jóska tért magához legeslegelőször. Szenvedő arcot vágva tartotta fel a
                  mutatóujját:</p>
               <p>- Igazgató úr, kérem szépen, tessék szíves lenni kiengedni egy kicsit. Rosszul
                  érzem magamat.</p>
               <p>Igazgató úr megvetőleg legyintett a kezével, de azért az ajtó felé legyintett.
                  Szalai Jóska megszabadult.</p>
               <p>Mike Miska vérszemet kapott erre. Öt percet várt, aztán ő is kikérezkedett.
                  Igazgató úr még ebből sem csinált kázust, csak annyit mondott, mikor Mike Miska
                  után becsukódott az ajtó:</p>
               <p>- De nagyon rájuk jött máma. Pedig még drukkolniok sem kell, mint máskor.</p>
               <p>Jaszencsák már éppen fel akart állni, hogy ezúttal másodmagával kéredzzék ki
                  állítólagos orrvérzés ürügye alatt, segíteni a szegény rosszuljárt jóbarátnak,
                  mikor Igazgató úr gyanakodva felütötte a fejét:</p>
               <p>- Ejnye, hol a pokolba marad ilyen sokáig az a két gazember?</p>
               <p>A másodikosok kétségbeesetten néztek össze. Erre igazán senki sem számított. Pedig
                  tudhatták volna, hogy Igazgató úr nem Öreg Szabó. Most már igazán csak percekről
                  lehetett még szó s valami irtózatos botrány következik.</p>
               <p>Amint hogy úgy is lett. Újabb öt percet várt még Igazgató úr, aztán türelmetlenül
                  odaszólt a harmadikosok egyik elsőpadbeli színjelesének:</p>
               <p>- Menjen csak, Kolozs fiam, hozza vissza azt a két jómadarat, fülénél fogva, ha
                  másképen nem megy.</p>
               <p>Laci borzongva mérlegelte, elég okos fiú-e Kolozs és van-e benne megfelelő adag
                  betyárbarátság.</p>
               <p>Hát meg kell adni, tisztelet-becsület a harmadikosoknak, ebben nem esett semmi
                  hiba. Kolozs bement a második ába és azt mondta Öreg Szabó tanár úrnak, Igazgató
                  úr sürgősen hivatja Szalait és Mikét. Mégcsak nem is hazudott Kolozs ez alkalommal
                  túlságosan nagyot.</p>
               <p>Nem használt azonban ez se semmit. Igazgató úr túlhosszúnak találta a két fiú
                  óraközi kirándulását és nem volt hajlandó megtorlatlanul hagyni. Mit csinál
                  ilyenkor egy tanár? Megkérdezi a két fiú nevét. Egy igazgató azonban nem ilyen
                  egyszerűen csinálja. Az közben arra is kíváncsi, hogy válnak be az ő
                  szeptembereleji intézkedései, példának okáért a pakondeklire fábrikált Ülésrend.
                  Előveszi tehát az Ülésrendet és felszólítja az egyik delikvenst, úgy, ahogy oda be
                  van írva a neve:</p>
               <p>- Adler.</p>
               <p>Valami nagy baj azért ebből még nem származik. Mike Miska egyetlen erélyes
                  oldalbadöfésből ért, felugrik, mint akit a darács csípett meg, esze nélkül.
                  Igazgató úrnak azonban mégsem elég gyorsan.</p>
               <p>- Nem tud figyelni? - mondja bosszúsan, aztán megint az ülésrendbe néz.</p>
               <p>- Kropacsek - olvassa tünődve és idegenül bámul a kényszeredetten felemelkedő
                  Szalai Jóskára. Úgy látszik Kropacseket nevéről is ismeri véletlenül. Ráncba
                  szalad a homloka rögtön. Az osztálykönyvbe néz.</p>
               <p>- Adler, Kropacsek, Sónyák - dünnyögi és már-már megnyugszik nagynehezen. Hiányzik
                  Kropacsek, valaki más ült a helyére, no, ez még megbocsátható.</p>
               <p>Mondtam már, hogy az a baj: mihelyt igazgató valaki, máskép kezeli a dolgokat,
                  mint egy tanár. Egy tanár ilyenkor békén hagyja az ilyen kis ügyet és tovább
                  feleltet, vagy tovább magyaráz. Igazgató úr ellenbe most kezd belejönni. A padokat
                  nézi. Nem szabad több padnak lenni, mint amennyi az ülésrenden van. Nem is lehet
                  több, hiszen a hatodikban három fiú thonetszéken ül és nincs a könyveit hova
                  tennie. Az ilyet is csak egy igazgató tarthatja fejben. De hát akkor hol a három
                  üres hely: az Adleré, a Kropacseké, meg a Sónyáké?</p>
               <p>Végigfut a szeme az egész tantermen. Szörnyűség: mindenütt ül valaki, sőt
                  egyik-másik kettőnek szánt padban hárman is szorongnak. Hogy lehet ez?</p>
               <p>Laci arcát vérhullám önti el. Várta, várta már ezt a kikerülhetetlen
                  pillanatot.</p>
               <p>Igazgató úr megismerte. És mintha csak erre az egy kis sugárra lett volna
                  szüksége, hogy világosság gyuljon agyában, az eddigi titokzatos, rejtelmes
                  sötétség helyébe, négy-öt másodikosra azonnal rámutat:</p>
               <p>- Hát magok, mondják csak, mit keresnek itt?</p>
               <p>De jó volna most, ha Igazgató úr tegezné a diákjait. Valóságos megkönnyebbülés
                  volna mindnek, ha amúgy istenigazába összeteremtené őket, még egy-két atyai pofont
                  se sajnálna tőlük. És aztán azzal el is volna intézve ez a kényes ügy
                  véglegesen.</p>
               <p>Sajnos, Igazgató úr még a kis elsősöket is lemagázza, egy ujjal sem nyul senkihez.
                  Nem rossz ember, a tandíjhátralékosokat például mindúntalan megzargatja, de azért
                  évvégéig tűri, hogy tartozzanak. A tréfát azonban nem érti és nincs észveszejtőbb
                  helyzet a diákok szemében, mint mikor így sorban odafordul mindenkihez és azt
                  kérdezi tőlük:</p>
               <p>- Mi keresnivalója van hét darab másodikosnak, csütörtökön nyolctól kilencig, a
                  harmadikban, német helyett, történelemórán?</p>
               
            </div>
            <div type="chapter">
               <head>IV.</head>
               <p>Kora délután, még le sem nyelte jószerint az utolsó falatot Laci, már ujogatni
                  kezdett a Piszpirádé. Szomszéd borbélybácsi korcs-foxija volt ez a bizonyos
                  Piszpirádé és sok egyebek közt irtózott a zenétől, akár húzómuzsika, akár
                  fúvómuzsika, akár pedig hegedű ostromolta végtelenül érzékeny dobhártyáit.
                  Valahányszor tehát Dani találkozni szeretett volna Lacival, a Meredek Tantyival
                  ellenben kevésbbé, szájharmónikát vett elő a nadrágzsebéből, mire Piszpirádé égnek
                  tartotta az orrát, Laci pedig két percen belül az utcán termett.</p>
               <p>Ezúttal majdnem az egész Siccki-banda Lacira várakozott a ház előtt. Jaszencsák,
                  Szalai, Mike Miska, sőt még a harmadikos Kolozs is ott szerencsétlenkedtek Dani
                  körül. Dani hóna alól hivalkodólag piroslott elő egy vastag ifjúsági könyvnek az
                  egyik széle.</p>
               <p>- Miféle könyv az? - kérdezte Laci azon nyomban, köszönés helyett, ahogy kilépett
                  a kapujukon.</p>
               <p>- Az ürügy - felelte Dániel kurtán, és megindult a katonai reál irányában.</p>
               <p>- Nem ismerem, - vallotta be Laci őszintén, kissé meglepetve. Ki írta?</p>
               <p>A fiúk elnevették magokat, csak Dani maradt komoly, mint rendesen.</p>
               <p>- Rákosi Victor, - mondta könnyedén. Hős Fiúk a címe, nem az ürügy. Azért mégis
                  ürügy, mert ezzel juthatunk be egyforma könnyen Sulyánszkyékhoz meg Vadász
                  Cicuékhoz.</p>
               <p>Miután pedig mindez kínaiul volt Laci számára, Kolozs vette át a szót, hiszen az
                  ügy félig-meddig harmadikos jelleget öltött reggel óta.</p>
               <p>- Vadász Cicu velünk jár és a Vadász Micu bácsi fia a majorból. Sulyánszky Pál meg
                  gimnazista. Azért megyünk hozzájuk, mert azt hisszük, hogy Micu bácsi vagy Kocsis
                  tanársegéd úr azóta már tudnak valamit.</p>
               <p>Laci csudálkozó arcot vágott.</p>
               <p>- Még mindig nem értem, - suttogta majdnem bátortalanul.</p>
               <p>Jaszencsák kissé türelmetlenül jegyezte meg:</p>
               <p>- Én meg azt nem értem, hogy lehet valaki színjeles létére ilyen nehézfejű.</p>
               <p>Dani váratlanul közbevágott.</p>
               <p>- Ne légy igazságtalan, fiam, - mondta jóindulatúlag, - minden máskép van itt,
                  mint Buzitaan. A dolgok sokkal komplikáltabbaknak látszanak Kassáról, mint
                  Buzitaaról. Aki nem hiszi, jobb, ha egyszersmindenkorra visszamegyen
                  Buzitaara.</p>
               <p>Semmi más értelme nem volt ennek a buzitai dialektusban rögtönzött szónoklatnak,
                  mint hogy a fiúk kinevették Jaszencsákot, az meg durcásan elhallgatott. Ezzel Dani
                  a májának tartozott, mert nem tűrhette, hogy Laciról valaki is kicsinylőleg
                  nyilatkozhasson. Csak mikor már megbizonyosodott felőle, hogy az elégtétel
                  teljes, újabb támadás is kizártnak tekinthető, tért át a magyarázata értelmi
                  részére.</p>
               <p>- A Hős Fiúk Vadász Cicué, Sulyánszky Pál meg már nagyon régen rágja érte a fülét.
                  Ellenben eddig még hiába, mert például egész máig nálam volt a könyv. Ez csak
                  világos, nem?</p>
               <p>- Nem. Nekem legalább nem - jegyezte meg Laci röviden és gúnyosan.</p>
               <p>- Na hát - folytatta Dani zavartalanul. - Először Sulyánszky Pálhoz megyünk azzal,
                  hogy én már kiolvastam a könyvet, ha akarja, most elkérheti Cicutól. Közben az
                  anyja majd kipletykálja nekünk, járt-e Kocsis tanársegéd úrnál a Sánta ember és
                  mondott-e neki valami érdekeset.</p>
               <p>- Az anyja?</p>
               <p>- Most már én is azt kezdem hinni, hogy nagyon nehéz a felfogásod, édes lelkem.
                  Tudod, nem tudod, de sejtened illenék, hogy Sulyánszky néni takarít Kocsis
                  tanársegéd úrnak. Remélem, ezek után érted az összefüggést.</p>
               <p>- Nagyon is. Hogy lesz aztán tovább?</p>
               <p>- Tovább már csakugyan én következem - esett a szóba újra a nagy Kolozs. - Akár
                  tud Sulyánszkyné valamit, akár sem, az egész társaság átszívódik Cicuékhoz. Itt
                  arra jó a könyv, hogy valamennyiőtöknek oka lehessen velemjönni, akarom mondani
                  Dániellel. Ti ugyanis, ahányan vagytok, mind a Hős Fiúkat szeretnétek olvasni. Én
                  is. Azért jövünk, hogy Cicu döntse el, kinek adja.</p>
               <p>- És mire lesz jó ez a nagyszabású előkészület?</p>
               <p>- Igazándiban azért megyünk, mert a Cicu mamája is tudhat egyetmást. Egyfelől a
                  Sánta ember hozzájuk is bejáratos, másfelől Vadász mama unokahuga a
                  Méregkeverőnek, az meg egy egész csomó reáliskolai tanárral együtt tanít
                  délutánonkint a Zugászoknál.</p>
               <p>Laci csak ámult-bámult. Idegen volt neki ez a világ teljesen. Úgy nézett fel
                  Kolozsra, mintha az valami felsőbbrendű ember volna, sokkal különb nálánál.
                  Elsőbbet meg is akarta ezt neki vallani kereken, de aztán csak annyit kérdezett
                  tőle bátortalanul, nagy, nagy tisztelettel:</p>
               <p>- Mondd kérlek, Kolozs, ki az a Méregkeverő?</p>
               <p>Kolozs úgy felelt, mintha detektívfőfelügyelő volna és a nyilvántartási könyvből
                  olvasná az adatokat:</p>
               <p>- Méregkeverő, másik nevén Zöld Szamár, harmadik nevén Lúfű, a prakszitojásoknak
                  tanítja a kémiát. De magántanulókat is készít elő gimnáziumra, úgynevezett
                  zugászokat, onnan ismeri a reálból a tanárok nagyrészét. A fia hozzánk jár
                  ötbe.</p>
               <p>Laci a prakszitojás elnevezést se igen hallotta eleddig, de lassankint rájött,
                  hogy alighanem a gazdászokat kell érteni rajta. A Sánta embert ismerte ő is, új
                  tanár volt, az első béisták osztályfőnöke. Két bottal járt, azért kapta a Sánta
                  ember álnevet. Diáknyelven azt jelentette ez: furcsa bogár vagy, de eddig még nem
                  adtál rá okot, hogy belédkössünk, különben alighanem sánta kutya volna a
                  neved.</p>
               <p>Sulyánszkyné még a helyüket is majd megfújta, olyan nagy szívességgel látta őket.
                  Szegényfeje egymásután sem látott magoknál eddig annyi jóruhájú fiút, mint ma
                  délután egycsomóban. Fel sem tűnt neki, hogy a kis úrfik hogy lenézik az ő
                  Paliját. Szerencse, hiszen meg sem értette volna talán, hogy a gimnazistasága a
                  bűne a gyereknek, nem az alacsony származás. Öntudatos reálista nem áll szóba
                  mással, csak magaszőrű diákkal. Teszi ezt már csak azért is, mert Kassán
                  köztudomás szerint a java gyerekek a premontreiekhez járnak, reálba a butája
                  iratkozik. Ez ellen a felfogás ellen nincs más orvosság, mint erényt csinálni a
                  kényszerűségből s egy nappal hamarabb lesajnálni azokat, akik holnap hasonlóképen
                  csinálnák ezt velük, vagy őszintén szólva, ugyanazt is csinálják.</p>
               <p>A fiúk persze, ezek a fiúk, már csak örökségbe kapott régi divatnak
                  engedelmeskedtek, mikor a gimnazistákat kicsúfolták vagy megpüfölték. Különben is
                  kölcsönkenyér volt mind a kettő, visszajárt.</p>
               <p>Elég az hozzá, szó sem lehetett róla komolyan, hogy Sulyánszky Pál valaha is
                  kezébe kaphassa a Hős Fiúkat. Súlyos tehertétel volt már magában véve az is, hogy
                  haditerv szerint magokkal kellett cipelniök Cicuékhoz. Sulyánszkyné tudniillik
                  semmiről semmit sem tudott. Se tegnap, se ma nem is járt még náluk a Sánta
                  ember.</p>
               <p>- Ha csak az irodában nem volt - tette hozzá készségesen. - De akkor is láttam
                  volna vagy jönni, vagy menni. Hiszen olyan bajosan vonszolja magát szegény feje.
                  Ez a háború, ez a háború...</p>
               <p>- Na most már megyünk, Sulyánszky néni - szakította félbe az alig megindult
                  panaszkodást Kolozs, pattanj te is gyorsan, Sulyánszky.</p>
               <p>Sulyánszkyné rögtön átugrott más témára.</p>
               <p>- Vigyázz magadra, drága kicsi fiam, ki ne melegedjél a nagy játékban. Ejnye,
                  ejnye, miért nem rántottad már magadra hamarosan a jobbik hacukádat?</p>
               <p>Kolozs szájaszélére cinikus mosolygás telepedett. A derék Sulyánszky néni súlyos
                  tévedésben leledzik, azt gondolván, hogy Pálnak alkalma nyílik akármilyen játékban
                  is kimelegednie. Valamint azt is naivitás hinnie, hogy frakkban vagy
                  díszmagyarban, nagyobb becsülete lehetne egy gimnazistának realisták között, mint
                  akár tornaingben és rövid fekete klottnadrágban, ha úgy tetszik. Egy
                  gimnazistának egyszerűen nincs becsülete.</p>
               <p>Aminthogy nem is volt Sulyánszky Pálnak sem, egy szemernyi sem. Ment, ment a többi
                  közt, nem szólt hozzá senki se jót se rosszat. Ment, ment, maga sem tudta, hogyan,
                  vagy miért. A Hős Fiúk ugyan ingerlően piroslott ki Dani hóna alól még mindig, de
                  Pál nem tartozott a fejök lágyára esett gyerekek sorába s sejtette nagyon is jól,
                  hogy ő ugyan azt a könyvet kezébe nem kaphatja, míg a világ meg még két nap.</p>
               <p>- Minek jön ez? - kérdezte Laci önkénytelenül, Danival hátramaradva egy kicsit,
                  hogy zavartalanabbul beszélgethessenek.</p>
               <p>- Ő tudja - vonogatta a vállát Dani közönyösen. - Nekünk most már mindegy, jön-e
                  vagy marad. Én ha neki vagyok, már régen megdühödök és faképnél hagyom az egész
                  mélyen tisztelt társaságot. De buta szegény, mint minden gimnazista.</p>
               <p>Laci ma megint ellenkedő kedvében volt.</p>
               <p>- Mitől butulnak meg a gimnazisták? - kérdezte ádáz kíváncsisággal. Előre élvezte,
                  hogy Dani erre az orvkérdésre bajosan tud kielégítő választ kiagyalni ilyen
                  váratlanul. Daniban azonban úgy látszik, világ teremtése óta készen állott erre a
                  kérdésre az egyetlen lehetséges felelet.</p>
               <p>- Nem kell annak megbutulnia egynek se, - legyintett megvetően. - Úgy jönnek a
                  világra.</p>
               <p>Lacit ez a válasz hirtelen tisztába hozta önmagával. Egész délután óta bántotta
                  valami, tehát igen, eleitől fogva ez bántotta.</p>
               <p>Megállott és meg kellett állania Dánielnek is. Addig nézett rá merőn, míg a
                  pillantásuk nem találkozott.</p>
               <p>- Hiszed is te ezt, Dániel, vagy csak mondod?</p>
               <p>- Ugyan... - nevette el magát Dani könnyelműen - hát olyan... gimnazistának
                  ismertél meg mostanáig?</p>
               <p>Laci maga elé merengett, most már megint indulófélben. - De hát miért nem
                  beszélgetünk ezzel a Sulyánszkyval legalább mi ketten?</p>
               <p>Dani hirtelen elkomolyodott.</p>
               <p>- A jó Isten áldjon meg, te Laci, én igazán kezdelek nem érteni. Hát nem látod be,
                  hogy az egyszerűen lehetetlen?...</p>
               <p>Türelmetlenül karolt bele, hogy sietésre nógassa:</p>
               <p>- Mit akarsz az egész világ ellen? Az a Sulyánszky vagy minekhijják zavarodna bele
                  legjobban, ha megszólítanád.</p>
               
            </div>
            <div type="chapter">
               <head>V.</head>
               <p>Vadász Cicuék nagyon hidegen fogadták a kis karavánt, sokkal fagyosabban, mint
                  ahogy az a haditervbe bele volt kalkulálva. Vadász Micu bácsi ugyan inkább
                  sehogyse fogadta őket, nem értette a kis emberek dolgát s nem is nagyon akarta
                  érteni. Vadász néni, vagyis hogy pardon grácia árva fejemnek, a nagyságos asszony
                  azért haragudott, miért vannak egyszerre annyian. Sáros a cipőjük és nem is nagyon
                  bizonyos benne, adjon-e ennyi gyereknek ozsonnát, ne adjon. Cicunak is lehetne
                  annyi sütnivalója, hogy legalább egy szemvillantással segítene az anyjának.
                  Majdnem csupa idegenarcú kölyök. Igaz viszont, hogy azt a kis kéksapkást mutatta
                  már egyszer Cicu az utcán, eggyel lejjebb jár nála és tisztajeles. Kolozst ismeri,
                  osztálytársa Cicunak, Danit is, tavaly az is velejárt. Talán mégis tejet tetet
                  fel. De nini, mit keres itt a Sulyánszky fiú?</p>
               <p>- Cicu lelkem, gyere ki csak egy pillanatra! - kiáltotta be mézédesen, miután maga
                  megelőzőleg észrevétlenül kisuhant az ajtón.</p>
               <p>Cicu fellélegzett és feltűnő engedelmesen trappolt kifelé.</p>
               <p>- Te Cicu, - mondta odakint az anyja minden átmenet nélkül igen-igen mogorva
                  hangon - egyéb sincs hátra, mint hogy a majorbeli hátulgombolósok bekapjanak
                  hozzánk. Hogy kerül ide a Sulyánszky gyerek? Hiszen még csak nem is a ti
                  iskolátokba jár.</p>
               <p>Ez utóbbi tény kiváltképen nehezére esett a Cicu mamájának. Hogy Sulyánszkyné fia
                  elegánsabb diák Cicunál. Neki kezdettől fogva ellenszenves volt a reáliskolásdi,
                  de Vadász Micu bácsi ebben az egyben nem engedett. Az volt a raplija, hogy a
                  technikai kultúráé a jövő. Istenem, teljék benne kedve, viszont Sulyánszkynéban
                  meg lehetett volna annyi tisztesség, hogy nem kezd a majorban új divatot, hanem
                  beiratja ezt a Palit is a reáliskolába.</p>
               <p>Cicu rossznéven vette a mamájától, hogy ilyen csúnyán rátámadt, mikor ő úgy nem
                  tehet erről az egész megrohanásról s megátalkodott némasággal próbált rajta
                  elégtételt venni magának. A mama még idegesebb lett a hallgatásra.</p>
               <p>- Egyáltalában. Kik ezek a fiúk és mit akarnak nálunk? Hogy jövök én hozzá, hogy
                  én ozsonnáztassam mindennap a fél reáliskolát, meg, a gimnáziumot is ráadásul?</p>
               <p>Cicu durcásan rántott egyet a vállán.</p>
               <p>- Tudom is én, kicsodák. Csupa másodikos. Némelyiket nem is ismerem.</p>
               <p>- Kergesd őket a pokolba. Holnap reggel vikszoltathatom újra a parkettet.
                  Mondhatom, finom kis alakokkal barátkozol.</p>
               <p>Azzal otthagyta Cicut egymagára. Sietett feltétetni a tejet, mert ettől a szamár
                  kis fiútól kitelik, hogy csakugyan hazaküldi a diákpajtásait. Az az egy-egy bögre
                  kávé igazán nem teszi tönkre az embert. Mert jó néni volt ám Vadász nagyságos
                  asszony, csak a tekintélyére adott sokat. Ezek a hadisegélyes majorbeli asszonyok
                  temérdek keserűséget okoztak neki mostanában.</p>
               <p>Finom volt az ozsonna nagyon, hamisítatlan akadémiai kávé. Szegény kis városbéli
                  gyomrocskák híréből is alig ismerték az ilyet akkortájt, háború közepén. Amiért
                  azonban idejöttek, arról egy szó nem sok, annyi nem esett. Pedig a nagyságos
                  asszony is közibük telepedve itta meg az ozsonnakávéját. És Kolozs is elkövetett
                  nagy ravaszul mindent, hogy a beszélgetést a helyes vágányra próbálja terelni. Még
                  majd hogy nem nagy baj is esett emiatt ozsonna végefelé. Kisült ugyanis, hogy Cicu
                  egy árva kukkot sem vallott be odahaza a délelőtt történtek felől. Éppen a
                  Méregkeverő miatt nem, akiben Kolozsék legtöbb reménységük horgonyát vetni
                  szándékozták.</p>
               <p>Hiába, más képe van a valóságnak közvetlen közelről, mint a tervezgetések
                  rózsaszín ködén át. Még szerencse, hogy Cicu grimászai idejében észretérítették
                  Kolozst, Danit és Jaszencsákot. Mert ők hárman voltak a szóvivők. Szalai bután,
                  Mike Miska ügyefogyottan, Laci keserű szívvel hallgatott.</p>
               <p>Laci keserűségét a major társadalmi betegségei okozták ezúttal. Azt nevezetesen
                  már aztán igazán nem engedhette meg a nagyságos asszony minden jósága mellett sem,
                  hogy Sulyánszkyné fia is melléüljön az ő úri asztalának és szájához emelje egy
                  csészéjét, pláne a szervizből. Közvetlenül ültetés előtt odaszólt hát neki,
                  amennyire tőle telt, barátságos hangon:</p>
               <p>- Te meg, Palikám, eredj szépen haza. A mama bizonyosan elkészítette már a
                  kávétokat. Hiszen ti ugyanonnan kapjátok a tejet, ahonnan én...</p>
               <p>Hazafelé nem egy úton mentek a fiúk. Kolozs, Szalai és Mike Miska alól kerültek,
                  Laci, Dani, Jaszencsák megint az akadémiának vették a direkciót a kadétiskola
                  felé. Nagyon csak egynéhány szót váltottak útközben. Olyan dühös széljárás rohanta
                  meg őket, hogy alig bírtak talpon maradni tőle. Jobbkezük felől kísértetiesen
                  zörgött a sok száraz napraforgónyél, az óvatos Jaszencsák jobbnak látta másik
                  oldalt kerülni. Laci titokban kinevette ezért a gyáva Jaszencsákot. Mit fél a
                  szamár a babona szellemeitől épen itt. Hiszen ezt a napraforgótáblát maga a
                  tudomány tartotta jónak idevetni, a babona leghalálosabb ellensége. Minden kassai
                  gyerek tudja, hogy erről a tábláról tanulják természetben elképzelni az elsőéves
                  gazdászok, mekkora darab föld az a sokat emlegetett egy katasztrális hold.</p>
               <p>A végzet azonban úgy akarta, hogy feleúton Lacinak is alkalma lehessen alaposan
                  megrőkönyödnie. A szeszfőzde körül két emberalak bukkant fel hirtelen velök
                  szemben. Az egyik nehezen vonszolta magát, a másik nyurga, karcsú legény, látni
                  lehetett, hogy alighanem valami diák.</p>
               <p>A Sánta Ember volt, meg a Méregkeverő ötödikes fia.</p>
               <p>A Sánta Ember jókedvében látszott lenni, megállott a fiúkkal beszélgetni, pedig őt
                  szegényt igazán, majdnem földre ültette a szilaj szél. Mégis megállott, régi jó
                  szokása szerint, komázni velök egy keveset.</p>
               <p>- Nini Jaszencsák, meg Szilágyi Dani. Hát te harmadik, ki is vagy te, haddlátom.
                  Csak nem Karacs Laci tán? Abbizistók. Hol mászkáltok ilyen ítéletidőben erre,
                  hiszen még lopni se érdemes ilyenkor, nemhogy vizitbe menni.</p>
               <p>A gyerekek hebegtek valamit illedelmesen, de hogy mit, azt most már többet nem
                  tudhatja meg földi halandó, mert azonmód elkapta a szél és elnyargalt vele. A
                  Sánta Ember különben sem volt kíváncsi ezekre a válaszokra. Ö csak a jóakaratát
                  akarta a fiúknak tudtuladni s már is haladt tovább.</p>
               <p>Dani sötéten pillogott utána. És mert a szeszfőzdén megtört a szél ereje, meg is
                  állott pihentetni egy kis darab időre. Veszett jóakaratát sem rejtegette véka alá,
                  amellyel a Sánta Ember irányában viseltetett.</p>
               <p>- Hiába udvarolsz, mégis lassú tűzön foglak megpiríttatni, mihelyt módomban lesz,
                  - sziszegte mondhatatlan gyűlölettel.</p>
               <p>Jaszencsák helyeslőleg bólintott: ő is haragudott a Sánta Emberre módfelett.
                  Aminthogy haragudott rá kivétel nélkül a Siccki-banda minden egyes tagja, úgyis
                  mint Karacs Laci legszűkebb baráti köre.</p>
               <p>Pedig nem is annyira a Sánta Ember tehetett róla, mint inkább Muki.</p>
               <p>Muki szabadkézi rajzot tanított, meg geometriát. Vallon Róbertnek hívták
                  tulajdonképen, de ezt a nevét még a kollégái sem tudták valamennyien, a diákjai
                  közül meg talán épenséggel senkisem. A Muki név kettős okból száradt reá
                  levakarhatatlanul az egyéniségére. Először is nem szerették a fiúk. Ez ritka eset
                  volt náluk, hiszen ők még Öreg Szabót is szerették a maguk módja szerint, pedig
                  annak már igazán elég borsot törtek az orra alá harminckilenc esztendő alatt.
                  Szerették Igazgató urat, jóllehet Igazgató úr körül olyan magos várfalat emelt a
                  pedántériája, hogy sokszor alig látszott ki mögüle magának Igazgató úrnak a
                  viszontszeretete irántuk. Még, a Sánta Embert is megszerették apródonkint, holott
                  az alig egypár hónapja került ide, szörnyen sánta volt, nem is tanított az
                  osztályukban és még hozzá sokat fogadatlanprókátoroskodott tízpercek alatt a
                  folyosókon. Mukit ellenben nem szerette senkisem. Titokzatos ügy volt ez, hiszen
                  szegény Muki alapjában véve nem vétett a légynek sem soha.</p>
               <p>Sőt, ellenkezőleg, ha tehette, kitért az inzultusok elől szívesen. Ez a jámborsága
                  volt épen a második ok, amiért úgy rajtamaradt a Muki elnevezés. Eredetileg nem is
                  itt volt tanár, hanem valahol lent a Délvidéken, Versecen, vagy Temesvárt,
                  tudomisén merre, csak nagyon messze innét. Ott is Mukinak csúfolták s azért
                  helyeztette magát Kassára, hogy ilyen módon megszökjön a gúnyneve elől. Hát,
                  halljatok csudát, mikor nagy titokban ideköltözik, nem is a nyolcadikban, hanem
                  valamelyik első vagy második osztályban azzal fogadják mindjárt a legelső óráján,
                  hogy fel van ám írva a nagytáblára vörös meg zöld, meg sárga krétával
                  kalligrafice: Isten hozott, Muki!</p>
               <p>No hát e miatt a Muki miatt veszett össze a Sánta Ember Karacs Lacival, meg az
                  egész második á osztállyal. Erőnek erejével szétugrasztotta a tavaly májusban
                  alakult Muki-kórust.</p>
               <p>A Muki-kórus ugyanolyan hatásokkal dolgozott, mint a legnagyobbszabású orgonák.
                  Pincéből és padlásról hallatta a változatait. A basszusa felsőosztályosokból
                  állott és a földszintről huhogta fel az emeletre: Muuu, a diskántja alsós
                  gyerekekből telt ki és az első emeletről visította lefelé: kiiii. Fejletlen zenei
                  érzékre vall, hogy a Sánta Ember kezdettől fogva sanda szemmel nézte ezt a művészi
                  vállalkozást s hadat izent neki, alighogy idekerült.</p>
               <p>És még hozzá micsoda átlátszó trükkökkel áskálódott ellene. Végigjárta az emeleti
                  osztályokat és kijelentette, hogy tíz perc alatt mindenkinek az udvaron a helye a
                  jó levegőn, meg ne lásson ezentúl a termekben, meg az emeleti folyosón egy
                  teremtett lelket sem.</p>
               <p>Eleinte csöndesen röhögték a fiúk, mert groteszk figura volt, ahogy mind a két
                  botjával ott hadonászott az orruk alatt. Később azonban inkább megúnták, mert
                  végletekig vitte és túlozta a következetességet. Ha meg ellenszegültek ordított,
                  hogy csak úgy zengett belé az öreg reáliskola. Azt hitte ilyenkor, az
                  egzecirplaccon van és századot vezényel.</p>
               <p>Karacs Lacit meg semmivel sem lehetett volna jobban megvadítani, mint az ilyen
                  nyilt erőszak alkalmazásával. Mihelyt nyilvánvalóvá lett, hogy a Sánta Ember
                  feltétel nélküli megadást követel, Laci azonnal felütötte a hódlást és attól
                  kezdve csakazért is minden tízpercben fentmaradt az osztályban, vagy sétálgatott
                  lelke csendességére az emeleti folyosón. Dani, a hű csatlós, természetesen
                  mellette mindenütt. A Sánta Ember igen mindjárt az elején felfedezhette őket, de
                  egyelőre várakozó álláspontra helyezkedett. Minek strapálja magát, fő, hogy a
                  Muki-kórus örökre befagyott.</p>
               <p>Igen ám, de a másodikosok vérszemet kaptak a Laciék sikerén és egyre nagyobb
                  számmal kezdtek tízperckor odafent felejtkezni. Ez az orcátlanság már fölöttébb
                  felpaprikázta a Sánta Embert, bár még mindig adta a szenvtelen angolt, várta,
                  mikor jön el a napja. Az ő napja. Ama nap.</p>
               <p>Ez a nap sokáig váratott magára, de nem maradt el örökre mégsem. Akkorára már a
                  többi alsósok is végkép elszemtelenedtek újra és csapatostul ott portyáztak az
                  emeleti folyosón. Lőn pedig, hogy Dani és Laci közt nézeteltérés támadt valamilyen
                  ügyből kifolyólag és kergetni kezdték egymást. Több se kellett a Sánta Embernek,
                  ez épen beleillett az ő tüdővészelméletébe, ez a porfelhőt fölverő ostoba
                  rajcsurozás...</p>
               <p>Laci meg Dani azon vették magokat észre, hogy mind a ketten ott hevernek a földön,
                  egyiknek a jobb arca lángol, másiknak a bal. A sok alsós meg pánikszerűen menekül
                  hanyatthomlok lefele a lépcsőn.</p>
               <p>Ez a jelenet jutott eszébe Dánielnek, miközben a Sánta Ember után bámult a
                  szeszfőzde mellől. Nem az a pofon fájt neki igazán, amit ő kapott, hanem a Karacs
                  Laci porciója. Karacs Lacinak addig, még annyit se mondtak a többi tanár urak,
                  állj arrébb...</p>
               <p>Most azonban, hogy ott vánszorgott szegény Sánta Ember a szélben, meg a taposatlan
                  hóban a két botjával, megsajnálta Dani önkénytelenül. Nem, mégsem tudná lassú
                  tűzön megpirítani. És nem azért, mert Jaszencsáktól akart rá feleletet kapni,
                  hanem kényszerűségből (mert Laci úgy meredt a semmibe, mint valami alvajáró), azt
                  kérdezte a buzitai fiútól:</p>
               <p>- Te Máté, jótét lélek vajjon a Sánta Ember vagy közönséges komisz gádzsó?</p>
               <p>Laci gúnyos nevetése volt a kérdésére a váratlan válasz:</p>
               <p>- Mindegy már nekünk egyetlenegy édes egy komám, kiféle-miféle! Azt súgta a
                  fülembe imént a kis Méregkeverő, hogy ma délután úgy határozott a tanári kar,
                  engem kicsap, benneteket eltanácsol.</p>
               
            </div>
            <div type="chapter">
               <head>VI.</head>
               <p>Otthon Meredek leplezetlen kárörömmel fogadta.</p>
               <p>- No maga híres, most aztán majd bedolgoznak magának. Délután itt járt Nick
                  Carter, vacsora után Svámbá, ezt a cédulát meg a papa hagyta itt az asztalon.
                  Reggel ne a reálba menjen, hanem a Schalkházba. Mondta a szobaszámot is, de bizony
                  én elfelejtettem.</p>
               <p>Látszott Meredeken, hogy csupán mindezt elpletykálni maradt fenn. Éjjeli toalett
                  volt rajta, rongypapucs, meg „denevérszárny”. Laci anyja nem viselt ilyet, a
                  gyereknek már csak azért is szokatlan volt az eféle szabású pongyola és
                  gyűlöletes. Hamarosan meg is állapították Danival, hogy a Meredek Tantyi
                  bizonyosan ezzel a denevérszárnnyal repül péntek éjjelente a Gellérthegyre.</p>
               <p>Nagyobb bizonyság okáért a vacsora is ott volt kikészítve az asztalon, parizer,
                  túró és retek. Esze ágában sem lehetett eredetileg, a Meredeknek megvárni őt,
                  hiszen akkor a déli tökkáposztát melegíti meg, nem veri magát külön költségbe a
                  hideg holmival. De jobban esett a májának kimászni az ágyból éjszakának évadján,
                  csakhogy a rossz híreket ő mondhassa el legeslegelőször. Persze, hogy persze...
                  holtbizonyos, hogy már lefeküdt egyszer, a dróthajtűket is kiszedte a kontyából
                  és most olyan kócos, mint egy vérzett kotló.</p>
               <p>Egészen megkönnyebbült volna most Laci, ha ezért Istenigazában hátbavághatta volna
                  Meredeket egynehányszor. Ez azonban lehetetlen kívánság volt, Laci tehát
                  megelégedett a reggel bevált módszerrel, tudomásul sem vette, hogy a Tantyi a
                  szobában tartózkodik. Minden jóestétkívánás nélkül leült az asztal mellé, egyik
                  kezével szájába gyűrte a két szelet parizert, másik kezével az apja
                  összenyomogatott céduláját bontogatta szét.</p>
               <p>Meredek azonban nem mondott még el mindent, nem engedte ennélfogva zavartatni
                  magát ilyen bagatell akadályok által, amilyen egy második reálista
                  modortalansága.</p>
               <p>- Nick Carter szekrényvizitet is tartott - folytatta gúnyos mosollyal. - Majd a
                  szemem sült ki szégyelletemben, hallja.</p>
               <p>Laci úgy hallgatott már, mint aki egy darabig próbál védekezni a nyári zivatar
                  ellen, de aztán belátja, hogy hasztalan és attólfogva szinte türelmetlen, míg
                  bőrig nem ázott.</p>
               <p>- Az egy finom úri gavallér, Nick Carter, - folytatta a néni. - Kezitcsókolommal
                  jött is, ment is. Az tudja, mi a tisztesség, nem úgy, mint bizonyos úrifiúk.
                  Megkérdezte természetesen azt is, én hogy vagyok megelégedve magával.</p>
               <p>- Mit mondott neki? - horkant fel Laci gyanakodva gorombán.</p>
               <p>- A tiszta szín való igazságot, fiatalúr - csapta hátra gőgösen Meredek a kis
                  madárfejét. - Elmondtam, hogy mióta azzal a Danival barátkozik, egészen
                  kicserélték. Neveletlen, mint egy kocsis, alig tanul valamit, délutánokat
                  odacsavarog, mindenét szerte-széjjel hagyja, anyukájának hetekig, nem ír... Hát
                  még ha ezt az új divatot sejtettem volna, hogy ezentúl már csak kísérteni jár
                  haza, mint egy elkárhozott...</p>
               <p>- Nem igaz, - kiáltotta közbe Karacs Laci tehetetlenül. De nem volt erő ebben a
                  tiltakozásban, nem is volt egyébre való, kínos felhördülés volt, hogy a keserűség
                  ne szorítsa már a torkát még kegyetlenebbül összébb.</p>
               <p>- De igaz, - replikázott a Tantyi a rendesnél egy kicsit emeltebb hangon. - Igaz
                  az utolsó betűig, nem volt nekem semmiféle fajtám hazudozó ember. Svámbá is
                  megvihette a hírt Nick Carternek, hogy igaz. Régen elhúzták a nyolcat a
                  reformátusoknál, mikor itt járt magáért. Igazgató úr akarta kihallgatni magát,
                  azért jött, de maga még akkor is odaflangérozott, a jó Atya tudja, merre. Papa meg
                  kapuzárás után érkezett egyenesen a tanyáról kocsin. Nem akart a szemének hinni,
                  hogy a drága magzatkája ágya ilyenkor is vetetlen.</p>
               <p>Laci szeme rémülten menekült a cédula sorai közé. De azok kevés vigasztalót
                  tartalmaztak. „Reggel hét után a Schalkházba vár Atyád.” Ez nem jelentett se jót,
                  se rosszat. Ámbár hirtelen úgy rémlett neki, mintha máskor azt szokta volna írni
                  az apja: szerető Atyád, vagy épenséggel szerető édes Atyád.</p>
               <p>Hirtelen hőhullám öntötte el. Meg kell fulladni ebben a levegőtlen szobában, úgy
                  érezte. Se szó se beszéd, magára rántotta a kabátját és kilépett az ablakon. Régi
                  megszokott útja volt ez kifelé, csak még bejutásra nem volt elég erős a karja.</p>
               <p>Az éjjeli sötétség ép olyan mohón benyelte gyerekalakját, mint a Tantyi ijedt
                  kotkodácsolását az éjjeli csend.</p>
               
            </div>
            <div type="chapter">
               <head>VII.</head>
               <p>Ezt az éjszakát a rendőrőrszobában töltötte Laci az egyik priccsen. Egy darabig
                  ott guzorgott hétrétgörnyedve a szélén, hajnalfelé azonban megtörte a szokatlan
                  fáradság. Ekkor az egyik rendőr aláterítette a köpönyegét, a másik fölébe takarta
                  a magáét esetlen gyöngédséggel, olyan alaposan, hogy majd megfulladt alatta.</p>
               <p>Nem sokat ért ez a babusgatás. Laci szemét kerülte az álom. A mai napot próbálta
                  megemészteni a lelke, de nagyon nehezen ment. Úgy feküdtek benne a tarka
                  benyomások, mint megannyi kődarab és nyomták, sajtolták kegyetlenül.</p>
               <p>Mi volt ez ma reggel óta egész mostanáig? És mi lesz még ebből holnapig, Uram
                  Isten?</p>
               <p>Sohasem érezte magát ilyen jónak és egésznek, mint ma, de ilyen megkötözöttnek és
                  kiszolgáltatottnak sem ám, mint ebben a sivár szempillantásban. Kibékíthetetlennek
                  tetsző ellentétek találkoztak benne és - látszólag legalább - semmi hasznára
                  találkoztak.</p>
               <p>Ez az összevisszaság fájt neki pokolian. Hogy ő ma a kiscselédet is észrevette,
                  életében először, nemcsak a Tantyit. Közben, úgy érzi, a Tantyira sem haragszik,
                  legfeljebb azt találja benne útálatosnak, hogy hazudik, házsártos és kárörvendő.
                  Miért az, áldja meg a Teremtő, miért az? Laci úgy szeretné szép szóval
                  megmagyarázni neki, hogy sokkal szebb a világ, ha az ember nem az irígység sárga,
                  a pulykaméreg veres és a hazugság fekete pápaszemén keresztül nézi. De nem lehet,
                  ő maga sem érti, miért, türelmetlenné válik és brutálissá, ha a Tantyival kell
                  szóba állnia.</p>
               <p>És ő Öreg Szabó tanár urat is szereti, az Igazgató urat is tiszteli, a Sánta
                  Embert meg egyenesen a mellőzött lelkek féltékenységével kerülgeti már régen.
                  Miért akarják ezek őt erőnek erejével kisemmizni most az életből minden áron?
                  Azért talán, hogy mellesleg egyforma szeretettel szereti a szegény fiúkat is?
                  Tehet-e róla, ha igazságosan osztozik mind a két fél bújában, örömében
                  egyaránt?</p>
               <p>Igen és ezerszer is igen, akármit mond a látszat, így igaz. Nem érdemes élni, ha
                  így élni nem lehet. Létrát hozni, ha a fiúk túlságosan messzire mentek a rossz
                  tréfában, segíteni Öreg Szabónak és leszedni a tollszárat a falról, hogy legalább
                  háromnegyedtől csengetésig, taníthasson békén az öreg. Viszont rávezetni a fiúkat
                  is szellemesebb tréfára, ha magokra hagyva nagyon esetlenek.</p>
               <p>Érezte Laci, hogy itt van valahol a hiba, a ma délelőtt körül, de nem látott a
                  sötétben, jaj egy lépésnyire se látott. Hogy van az, ha az ember jó akar lenni és
                  tiszta, még sokkal inkább rosszat cselekszik és bepiszkolja magát?</p>
               <p>Ő eddig nyugodtan élte a napjait. Jómódú gyerek volt, jó magaviseletű, jó tanuló,
                  jó cimbora. Most itt a priccsen, a komisz köpönyeg alatt világosan látja, hogy
                  mindez nem volt igazán igaz. Öreg Szabó nem azt a fiút tartotta nagyra benne, aki
                  ő valójában volt, hanem azt a másikat, a kívülről is láthatót, aki sunyi
                  kényelemszeretettel belényugodott, hogy félreismerjék. És Tantyi is csak azért
                  fért meg vele eddig békében, mert hűségesen megkezitcsókolomozta, valahányszor
                  jövetmenet találkoztak és tisztességtudóan hallgatott ebéd meg vacsoraközben az
                  asztal mellett, vagy ártatlan történetecskéket adott elő az iskolából.</p>
               <p>Ma reggel óta felfordult a világ. Nagyon jól emlékszik, azóta fordult fel, hogy ő
                  hadat izent a hazudozásnak. Attól kezdve összefogtak ellene mindazok, akik eddig
                  szerették és minden áron meg akarják semmisíteni.</p>
               <p>De hát kik ezek az emberek és mijök nekik a hazugság, hogy olyan egyértelműleg
                  röffentek össze és ennyire kérlelhetetlenül? Hazugok talán? Hasznuk van a
                  hazudozásból?</p>
               <p>És kicsoda ő és micsoda neki az igazmondás, ha ilyen rosszul üt ki mindjárt az
                  indulásnál? Ő is hazug talán szíve szerint inkább? És neki is hasznosabb lenne
                  esetleg továbbhazudnia?</p>
               <p>De nem, de nem, érzi, hogy azért kezdett ma reggel igazat mondani, mert... mert...
                  egyszerűen nem bírt továbbhazudni többet. Nem is igaz, hogy haszon hazudni. Csak a
                  Tantyi gondolja szegény, de ő is csak gondolja. Lelocsol egy darab fát, szidja a
                  kis cselédet - a kis cseléd meg Lacival tart és erről a fáskamrában sem
                  felejtkezik meg egyetlenegyszer sem. Sok fájába fáj az a Tantyinak, hogy néha-néha
                  csap alá tartja három égő hasáb közül az egyiket.</p>
               <p>És mivel jobb az Igazgató úrnak, hogy Kolozs állandóan olyan jámbor arcot vág
                  felé, mintha kettőig se tudna számolni? Ők sokat komiszkodnak szegény Öreg
                  Szabóval, de azért a harmadikosok is csak hallgassanak. Eh...</p>
               <p>Meg lehet ebbe egyenesen bolondulni!...</p>
               <p>Aludni szeretett volna, elhessegette a gondolatait. De most meg már a rendőrök
                  beszélgetése zavarta meg az álmát. - Kevés annyi cúkor nékünk, amennyit a jegyre
                  adnak, Gábor, elhihedd, a feleségem kiszámította, hogy kéne még legalább is egy
                  negyed kila hozzá havonkint.</p>
               <p>- De bezzeg Dávidéknál, aszongya Mestellér, ládaszámra áll...</p>
               <p>- Dávid? Félesztendeig szógált nálok a Julcsáék jányok, most jött el onnét
                  tizenötödikén. Tűlle hallom, hogy Dávid még máma is öt kockával issza reggel a
                  kávéját. Olyan ember Dávid, barátom, az Isten éltesse sokáig.</p>
               <p>- Ne törődj te Dáviddal, ídes lelkem, mer abbul nem fokadhat semmi jó. Ha ekkicsit
                  jobb füled vóna, hallhatnád, hogy míg mink itt őrizzük itet, hogy fordul át a
                  másik ódalára. Hanem abba nagy igazságod van, hogy a hatósági cúkor csakugyan
                  kevés.</p>
               <p>Itt van ni, tessék. Most meg, Sulyánszky Pálra kell gondolnia Lacinak, meg Vadász
                  Cicuékra. Ebből is olyan nehéz kivacakolódnia. Vadász néni bizonyosan kiscsacsinak
                  tartja őt vagy neveletlennek, hogy olyan konokul a findzsájába bámult és
                  harapófogóval sem lehetett belőle kihúzni egy árva szót sem máma délután. Igen, de
                  Sulyánszky néni meg még bizonyosabban gőgös úrfinak tartja, hiszen ott se szólott
                  egy mukkanást sem egész idő alatt. Pali is azt gondolhatja, hogy a színjeles
                  reálisták még sokkal inkább hencegnek, mint a többiek, mert Jaszencsákék legalább
                  politikából vetettek oda neki néha-néha egy-egy jó szót, de bizony ő fel se
                  tátotta rá a száját, míg együtt voltak.</p>
               <p>És mégis... Ő az egyetlen, akinek az egész szörnyű igazságtalanság őszintén
                  kínokat okoz. Mi az, hogy harmadikos valaki, vagy úrifiú, vagy reálista? És mi az,
                  hogy még csak másodikos, takarítóasszony az édesanyja, reggelenkint gimnáziumba
                  jár? Hát minden szép mondás mindössze arra jó, hogy az órán elhangozzék, másnapra
                  lecke közönségesedjék belőle? Hiszen annyit emlegetik, hogy minden ember testvére
                  minden embernek, lehetetlen az, hogy ne lenne valóságosan is így igaz.</p>
               <p>Lehetetlen, mert rosszul esik az ellenkezője. Rossz megvetni Sulyánszky Pált,
                  mikor az ember inkább beszélgetni szeretne vele, csak nem mer és nincs
                  hirtelenében mondanivalója. És még kínosabb érzés ott lenni a szobában, mikor
                  hazaküldik és látni is, hogy nem tettek az asztalra annyi csészét, amennyiből neki
                  is juthatott volna egy.</p>
               <p>Igen ám, de másfelől meg miért nem tudja ő azt megmutatni is, ami benne
                  Igazságérzet és szíves Jóbarátság? Miféle kegyetlen ördög költözött belé és zárta
                  be a lelke ajtaját, hogy semmi szép és jó onnan az emberekig ne juthasson el soha,
                  soha?</p>
               <p>Hiszen, ha jól meggondolja, Daninak sem bizonyította be eddig még egyetlenegyszer
                  sem, milyen mélyen a szívéből szereti. Ellenkezőleg, macerálni szokta, bizony
                  Isten nem ő tehet róla, ha még mindmáig nem vesztek össze komolyan sohasem. Az
                  egyetlen áldozat, amit Daniért hozni nem habozott az, hogy némán hallgatja, ha
                  Danit korpázzák a füle hallatára és kitart mellette, ha az egész világ összefog is
                  bebizonyítani, hogy ez a barátság árt neki és méltatlan hozzá.</p>
               <p>Egy darabig bezzeg nem bánta most, hogy a feje sem látszik ki a köpönyeg, alól.
                  Folyni kezdtek a könnyek lehúnyt szempillái alól visszafojthatatlanul.</p>
               <p>Az is keserítette, hogy ide jutott. Bizonyosan a Meredek Tantyi lamentálásának
                  köszönheti az egészet. Mikor kilépett az ablakon, rögtön kész volt a tervvel, hogy
                  felkeresi Danit, felkölti és elbeszélgetnek reggelig. Nagyon megnyugtató Danival
                  beszélgetni, mindig jut valami bolondság az eszébe s addig dumál, míg, Laci is el
                  nem neveti magát.</p>
               <p>Hallotta ő jóideje már, hogy valaki óvatosan lopakodik utána, de a világért sem
                  mert volna hátranézni, hogy ki lehet. Végre Daniék házához értek, elibe került a
                  titokzatos éjjeli kísérő, kisült, hogy konstábler és rátámadt, de nagyon csúnyán
                  ám, hogy azt mondja:</p>
               <p>- Mit lófratsz ilyenkor az utcán, te kis bitang? Erre tanít tanítód? No megállj,
                  mer ott rohadsz meg a szalmán, gyere, gyere!... Ezt az embert csak a Meredek
                  Tantyi uszíthatta rá hamarjában az ablakon keresztül.</p>
               <p>Még a rendőrség is összeesküdött ellene...</p>
               <p>Dühösen összeszorított öklei széternyedtek, a könnypatak újra megindult. Odakint
                  világosodott már, az ablak négyszögletes, szennyesszürke folttá különült. Laci
                  annak a vigasztalan gondolatnak a társaságában sírta álomba magát, hogy ellensége
                  az egész világ, élni pedig nagyon rossz mulatság, ezek után.</p>
               
            </div>
            <div type="chapter">
               <head>VIII.</head>
               <p>Igazgató néni érdeklődve fordult vissza az ajtóból az urak felé:</p>
               <p>- Melyik az a Karacs Laci? A kis szőke, akit örökösen a kefefejűvel látni?</p>
               <p>Igazgató úr hirtelen kitekeredett a zongora mellől a magos székkel, merő
                  ingerkedésből:</p>
               <p>- Ha megmondja, kedves, ki a kefefejű, talán segíthetek a találgatásban.</p>
               <p>- Nem, nem, odakozmál a finom vadlevem és akkor bizonyosan azok a szegény fiúk
                  szorulnak érte - nevetett Igazgató néni, azzal máris kívül került az ajtón. Aztán
                  még egyszer benyitott és bekiabálta:</p>
               <p>- Még, egy szonátát engedélyezek vacsoráig. Magdi különben azt izeni, hogy
                  csakugyan a kefefejű barátja Karacs Laci.</p>
               <p>Nick Carter álla alá emelte a hegedűt, Igazgató úr helyrecsavarodott, a Sánta
                  Ember a Frühlingszonátát lapozta fel. Nick Carter bólintott a fejével, hogy látja
                  s félkézzel ő is megkereste a porcióját a maga kottái közt. A Sánta Ember a
                  metronómon is igazítni próbált valamicskét, de azt már meg sem várta Igazgató úr,
                  belevágott a zongorába betyárosan. Tudta ő a dolgát metronóm nélkül is.</p>
               <p>A második tételnél felsóhajtott Igazgató úr:</p>
               <p>- Olyan, mintha tavaszi részegségben himnuszt énekelne valaki, de nem bírna
                  magával s csárdástempóban énekelné.</p>
               <p>Nick Carter abbahagyta a hegedülést. Szórakozottan veregetni kezdte vonójával a
                  lábaszárát:</p>
               <p>- Azért Frühlingszonáta, - mondta elrévült arccal, hogy benne kacagjon égre az
                  örök tavasz...</p>
               <p>És most színt vallott a Sánta Ember is. Kiderült, hogy előre megfontolt szándékkal
                  szokta véghezvinni tetteit, akár a Muki-kórus ellen kezd akciót, akár a
                  Frühlingszonátát <hi xml:id="Hlk167179329">játszatja</hi> el gyanutlan műkedvelő
                  muzsikusokkal. Azt dörmögte nagy csendesen a bajusza alatt:</p>
               <p>- Akik szeretik a tavaszt, meg Beethovent, ne haragudjanak érte, hogy Karacs
                  Laciék Öreg Szabót játszanak néhanapján.</p>
               <p>- Ki haragszik? - csattant fel Nick Carter majdnem haragosan. - Senki se
                  haragszik. Öreg Szabónak a hasa rengett a nevetéstől, mikor megtudta, hogy milyen
                  raffinériával állították falnak a kölkek. Csak tudnám, hogy hogy mászunk ki
                  tisztességgel a slamasztikából mi, fejem se fájna. Igen, igen, mi, bizonyítgatta,
                  mikor a Sánta Ember arcán észrevette az enyhe kételyt. Ne a másodikosok mélyen
                  tisztelt bőrét féltsd öregem, azt nem akarja kicserzeni senki, hanem a mi
                  tekintélyünket, mert azt bizony kikezdték a kis szemtelenek.</p>
               <p>Igazgató úr megint kifelefordult a kerek székkel:</p>
               <p>- Mindent el lehetne igazítni bölcsen, gyerekek, csak ne épen mára intézte volna
                  el kedvezőleg a magas minisztérium Öreg Szabó Guszti bátyánk nyugdíjügyét.
                  Holnap-holnapután becsukatjuk a bótot szegény fejével és a klapecok szentül meg
                  lesznek győződve róla, hogy ők kergették penzióba.</p>
               <p>- Annál jobb, - örvendezett a Sánta Ember - szüret, ha bor nincs is. Gyerekjáték
                  lesz rendet teremteni.</p>
               <p>- És te? - fordult Igazgató úr Nick Carter irányába a székkel. - Te mit szólsz a
                  dologhó, hékám?</p>
               <p>- Azt, hogy teremtsen rendet az, aki azt gondolja, tud.</p>
               <p>Igazgató úr mesmeg perdült egyet a székkel, hogy újfent a Sánta Emberrel
                  kerülhessen szembe:</p>
               <p>- No cimborám, - mondta vígan - akkor te lépsz a Guszti bá örökébe holnap.
                  Üdvözöllek, mint a második á főnökét. Aztán úgy hagyd helybe őket a mai
                  csacsiságért, ahogy épen jónak látod. Az első bét pedig átveszi tőled...</p>
               <p>Nick Carter lemondóan intett a kezével:</p>
               <p>- Ugyan ne recsegtesd már azt a széket minden pillanatban. Úgyis tudom... Csak
                  legalább a másodikos kvártélyosokat ne látogattam volna meg potyára épen ma
                  délután Guszti bá nevében, a köszvényes lábai iránti tiszteletből.</p>
               <p>A Sánta Ember mosolygó szeme tükrén bánatos kis felhők cikáztak át egy röpke
                  pillanatra:</p>
               <p>- Ami azt illeti, - sóhajtotta s összekoccant térdei között a két mankó - jómagam
                  se vagyok épen marathóni futó...</p>
               <p>- Kezet mosni, - kiáltotta a szomszéd szobából Igazgató néni - kész a vacsora!</p>
               <p>Körülbelül abban a percben kiáltotta, mikor Jaszencsák az utolsó érdekelttől
                  kitámolygott, akinek a Jób hírt megvitte, Dani pedig azt kezdte magyarázni Lacinak
                  valahol a Csermely völgy egyik vadregényes pontján, hogy most már aztán igazán
                  legfőbb ideje visszafordulniok.</p>
               <p>És öt perccel elébb kiáltotta, mint ahogy a Sánta Ember immár az asztal mellett
                  ülve töredelmesen megvallotta Nick Carternek, hogy azért az ő lelkét is terheli
                  beleközköpüsködés a Guszti bácsi osztályfőnöki hatáskörébe.</p>
               <p>- Te csak szekrényvizittel rémítgetted őket ma délután - mondta amúgy félszájból,
                  odavetőleg. - De én a nyugodt alvásukat raboltam el ma éjszakáról.</p>
               <p>- Hogy-hogy? - kíváncsiskodott Igazgató néni s közelebb tolta a tálat a Sánta
                  Ember felé. - Nézze, az imént combot vett, az nem olyan jó. Vegyen még egy
                  gerincet is.</p>
               <p>A Sánta Embert, aki eredetileg csak Nick Carternek szánta a mondanivalóját,
                  megijesztette a nagy kíváncsiság.</p>
               <p>- Adja elébb becsületszavát, hogy nem a Cili! - mondta mórikázva, hátha
                  hallatlanná tehetné az iménti kérdezősködést.</p>
               <p>Igazgató néni megfenyegette a mutatóujjával:</p>
               <p>- Háládatlan, három srétet talált a félcombjában és még mindig sértegeti. Ott van
                  a tányérja szélén, azt hiszi nem látom?</p>
               <p>A Sánta Ember cinikus arcot vágott.</p>
               <p>- Logikailag nézve a dolgot, a három srét még nem bizonyíték. Macskát is lehet
                  elvégre sréttel lőni.</p>
               <p>- Úgy? - vágott közbe Igazgató néni - Cilikém!... cicicicicicicc...</p>
               <p>A szomszéd szobából, honnan, elősündörgőzött egy nagy kövér feketefehér macska.
                  Igazgató néni túrót adott neki, mert az olyan érdekes, félóráig nyujtogatja utána
                  az érdes nyelvét, de hiába, mert egy csepp túró csak ott marad a recék közti kis
                  gödrök fenekén. És mikor Cilikém édes már eleget nyaldosta a szájaszélét, megint
                  odafordult Igazgató néni a Sánta Emberhez és őszinte tudnivágyással megkérdezte
                  tőle:</p>
               <p>- Most aztán végre halljuk, hogy verte el a szerencsétlen diákok szeméről az
                  álmot, kínai hóhér úr!</p>
               <p>Igy esett, hogy mikor végre a nyolcat húzták a reformátusoknál, Svámbá, az öreg
                  pedellus kifordult a reál kapuján s egyenesen a Meredek Tantyiék háza felé vette a
                  direkciót. Igazgató néni küldte titokban Lacihoz azzal az üzenettel, hogy csak
                  aludjanak nyugodtan, egy szó sem igaz belőle, amit a kis Méregkeverő hazudott neki
                  ma este a szeszfőzdénél.</p>
               <p>Arról igazán nem tehetett Igazgató néni, hogy Svámbá mindebből csak annyit tudott
                  elmondani, amennyit a Meredek Tantyitól hallott meg aztán éjféltájban László.
                  Valamint arról sem tehetett szegény, hogy egész este haragot akart tartani a
                  diáknyúzó Sánta Emberrel, de az csak nevette ezt a nagy erőlködést és egy
                  szikrányi bűnbánatot sem volt hajlandó tanusítani.</p>
               
            </div>
            <div type="chapter">
               <head>IX.</head>
               <p>Laci csudálatos nyugalommal a szívében érzett fel reggel a kemény fapriccsre meg a
                  rendőrköpönyegszagra. Elmúlt a testi fáradtsága és a lelki zürzavara egyaránt.
                  Mintha csak visszaemlékezett volna ama emlékezetes fészekszedő délutánra, meg ami
                  akkor este az ágyban megrohanta. Azt mondom, hogy mintha, mert nem emlékképek
                  formájában élt benne az az akkori délután.</p>
               <p>Az egyik rendőr észrevette, hogy mozgolódik a priccsen a vizsgálati fogoly.</p>
               <p>- Tágvake óff! - kiáltotta viccesen, de aztán megijedt, hogy hova lesz a hivatalos
                  tekintély, hát még marconább arcot vágott utána.</p>
               <p>- Jobb lett vóna néked meg se születni ikább, nagyecsém, - mondta rettentő
                  komolyan, amint Laci kibontakozott a köpönyegből és haptákba állt előtte - de jobb
                  ám, mint így menni bé az oskoládba kettőnk között középen...</p>
               <p>Laci a kis karkötő órájára nézett. Tavaly félévkor kapta a legelső színjeles
                  bizonyítványáért. Jézus, Mária, mindjárt hét óra lesz.</p>
               <p>- Konstábler úr, kérem szépen, - mondta szerényen, de szilárdan - nekem most már
                  sietnem kell. Hét órára vár az édesapám. Meg lehetne itt mosdani valahol?</p>
               <p>Az egyik konstábler, a Gábor nevű, akinek Laci mindezeket elmondta, csak nézett.
                  Nem szólt, még csak nem is gondolkozott, csak nézte Lacit, mint a kotló, amellyel
                  kiskacsákat kőttettettek és most a parton állva ámuldozik, milyen vígan fecselik
                  a tasókák a pocsolyavizet.</p>
               <p>A másik konstábler egy ajtóra mutatott.</p>
               <p>- Arra tessék - mondta. Szappany is van, meg törölköző. A felső víge még egészen
                  tiszta.</p>
               <p>Igazán úgy volt, még egy homályos tükör is ott díszelgett a mosdó fölött. És ha
                  idáig, azt gondolta László, hogy úrifiú mivoltát vették észre és tisztelték meg a
                  konstáblerek, hát most a félig vak tükörből is megláthatta, hogy olyan sáros,
                  gyűrődött, kócos a csermelyi kirándulás után, meg a priccsen alvástól, mint valami
                  ágrólszakadt.</p>
               <p>A mosdás felüdítette. Amennyire lehetett, rendbeszedte az öltözékét is. Mire újra
                  kiment, a Gábor nevű konstábler épúgy megszelídült, mint a másik, az élesebb
                  szemű. Önkéntelenül felhagyott a tegeződéssel is.</p>
               <p>- Menjik no, nem bánom, a kedves attyáhó. Ha mán betörekedett szegény vidikrül, ne
                  hiába jött légyen. Látom és magának a szemeállásábul, hogy nem magokir tart
                  bennünket a város. De azir még se való ifélbe hajnalelőtt az utcán császkálni,
                  hallja. Meg ne tanáljam többet, mer akkor osztán áncser a becsületnek!</p>
               <p>Ennek a kitanításnak köszönhette aztán Gábor konstábler, hogy Laci sem hálát nem
                  érzett iránta, sem köszönetet nem mondott neki. Okos fiú volt Karacs László,
                  tegnap óta jó is, de azt még nagyon gyerek észrevenni, hogy ez az egész mondóka
                  nem neki szólott, hanem, hogy úgy mondjam, az eset jegyzőkönyvszerű elintézése
                  akart lenni, amit olyanformán biggyesztett oda a végire Gábor konstábler, mint
                  ahogy a nevét se tudta volna máskép leírni csak a cifrájával, ami dukál, hát
                  dukál az utolsó betű után.</p>
               <p>Nekibátorodva sietett László a Schalkház felé. Útközben szerencsésen megfuttatta
                  elméjében tíz-tizenkét levelét is az édesapjának s rájött, hogy ahány, annyiféle
                  aláírás díszeleg alatta. Atyád, Édesatyád, édes Atyád, szerető Atyád, szerető
                  Atyád, Karacs Ferenc, szerető Kisapa, sőt van egy egyébként szokatlanul
                  barátságos, sőt víghangú levél, amely alatt a teljes cím ottkomolykodik: maradok
                  mindig szerető édesatyád, Karacs Ferenc földbirtokos, Alsóolcsvár (Abaujtorna
                  megye). Kár volt a szívének tegnap este olyan hamar olyan nagyon elszorulnia.</p>
               <p>Csakugyan nem jelentett semmi rosszat az apja hirtelen megjelenése. Dehogy ment
                  neki telegramm a reáltól, mint pillanatnyi rémületében hitte. Vásár lesz
                  Enyiczkén, megpróbálja kicserélni rajta a Dilit meg, a Mirzát.</p>
               <p>- Nem való mán kocsilúnak egyik se, különösön az a Mirza úgy izzad, mintha tökön
                  ílne - magyarázkodott az öreg a fia előtt, mert úgy szokatta, hogy mindenről
                  tudjon, ami változás odahaza a gazdaságban előadta magát. Egyszer úgyis rámarad
                  minden.</p>
               <p>- Oszt min jön haza Idesatyám, ha eladja a kocsi elől mind a két lovát? -
                  haszontalankodott Laci. Felgyülemlett benne a jókedv, látva, hogy nincsen egyelőre
                  semmi baj.</p>
               <p>- Turuckos Miska bátyádnak van két négyesztendős fekete csikaja, egy herélt, meg
                  egy kanca, azokir elébb még, beszólok menet. Kiniztem vót én azokat magamnak
                  rigecske, még esztendős csikó korokba, ha Miskával szót lehetne érteni.</p>
               <p>- De hát mérti jött Idesatyám hamarább egy nappal, hacsak holnap van a bárcai
                  nagyvásár? - kérdezte Laci a gyanú utolsó árnyékával a hangja rezgésében.</p>
               <p>Karacs apa mosolygós szeretettel nézett a szeme közé.</p>
               <p>- Kiccsacsi, tán nem örülsz, hogy akarmir, de együtt lehetünk? Megyebizottsági
                  gyűlés lesz, gondoltam, benizek oda is, ha mán ilyen jól kiparancsolódott. Úgyis
                  mindig zohorál rám az alispán, hogy sohse vagyok kéznél, mikor kénék. Hanem szedd
                  a lábad, atyámfia, mert odacsípi a sarkad Svámbá a nagy kaputok ajtajával. Ehen
                  ni, mán üti is a nyolcat ez a bolond óra.</p>
               <p>Szántszándékkal váratta a fiát, csak mikor már felöltözve jött vissza, hogy kezet
                  csókoljon, búcsúzáskor könyörült meg rajta:</p>
               <p>- Igazisa Ladiszlausz, délbe megint csak erre kavarodj ám ebédelni. Nénéd mán
                  tudja. Van délután órátok?</p>
               <p>- Csak hittan, meg külön francia. De én nem járok külön franciára.</p>
               <p>- Mondd meg a tiszteletes úrnak, én kéretem, engedjen el. Mán csak ne szakadjunk
                  el egymástól estig. Estére meg hogy azt is tudd, színházba szeretnélek vinni.</p>
               <p>- Jó, hogy tetszik mondani, Idesatyám, mert akkor engedélyt kell kérni Nick
                  Cartertől, - mondta Laci még mindig vidám arccal, bár ebben a pillanatban suhant
                  keresztül lelkén reggel óta először a gond, vajjon adnak-e még neki ma estére az
                  iskolában kimaradási engedélyt. Fokozta nyugtalanságát, hogy iskolába érve
                  Igazgató úrnál hiába kérdezősködött. Ő inkább látni se akarja Lacit, nemhogy
                  hivatta volna. Ha Svámbá az ellenkezőjét állítja, akkor ezentúl kevesebbet igyék
                  Svámbá.</p>
               <p>Legnagyobb meglepetésére aztán a Sánta Embert látta a katedrán, mikor egy kis
                  késéssel benyitott az osztályukba.</p>
               <p>- Helyettesít? - suttogta Daninak, miközben levetkezett és könyveit a padfiókba
                  rakta.</p>
               <p>- Igen - felelte Dani helyett maga a Sánta Ember, aki nem hiába szerette
                  Beethovent - úgy van, mától kezdve érettségiig én fogom nálatok helyettesíteni
                  Szabó Gusztáv tanár urat. Ti úgy is azt szerettétek volna régóta, úgy tudom, hogy
                  a harmadikban a történelmet tanítsa, nemde?</p>
               <p>Karacs Laci arcát bíborvörösség öntötte el és hamarjában nem volt tisztában vele,
                  örül-e vagy sem, hogy a Sánta Ember lett az osztályfőnökük. Azt mindenesetre
                  rosszul teszi, hogy mindjárt előljáróban csúfolódik.</p>
               <p>Mintha bizony Sánta Ember csúfolódásból célzott volna a tegnapi afférra. Nema,
                  hanem hogy azonnal a dolog lényegére térhessen.</p>
               <p>- Az egész osztály hallgat? - folytatta szelíden. Pedig nagyon szeretném megtudni,
                  ki akarta mindenáron megváltoztatni Szabó tanár úr órabeosztását?</p>
               <p>Mindenki a könyvébe nézett. A legtöbben még lélekzetet venni is csak titokban
                  mertek.</p>
               <p>- Nos, kicsoda? Jaszencsák! Tudod talán?</p>
               <p>Csúnya dolog történt most. Jaszencsák halálsápadtan feltápászkodott és dadogva
                  válaszolta:</p>
               <p>- Karacs, tanár úr kérem szépen.</p>
               <p>- Igaz ez, Mike Mihály? - kíváncsiskodott az új osztályfőnök.</p>
               <p>Mike Miska felállott és habozva hallgatott sokáig.</p>
               <p>- Igaz, vagy nem igaz? - sürgette az inkvizitori hang... Oh ez nem az Öreg Szabó
                  fahangja volt, erre nem lehetett nem válaszolni.</p>
               <p>- Igaz, susogta Mike Miska fehéren, mint a fal.</p>
               <p>- Balog, István! - folytatta a Sánta Ember könyörtelenül. Szalay József! Reichmann
                  Mátyás! Ti mindnyájan a harmadikban üdültetek tegnap nyolctól kilencig, ha nem
                  csalódom. Nektek is Karacs Laci tanácsolta, hogy ezt cselekedjétek?</p>
               <p>A három fiú egymás tekintetét kereste.</p>
               <p>- Hogyisne! Majd még megpróbálunk összebeszélni - kiáltotta kínzó ördögük
                  szigorúan. - Idenézni az én szemembe, egy, kettő! Úgy ni, szépen. És most halljunk
                  szót, uraim, mégpedig azonnal, míg háromig olvasok...</p>
               <p>Balog István, Szalay József és Reichmann Mátyás egyszerre nyögdécseltek, hogy:</p>
               <p>- Tanár úr kérem, én...</p>
               <p>- Semmi tanár úr kérem és semmi én. Azonnali kicsapatás terhe alatt feleljetek,
                  Karacs László vett rá benneteket az ízetlen tréfára, vagy magatok találtátok
                  ki?</p>
               <p>Több se kellett a három fiúnak.</p>
               <p>- Karacs László, tanár úr kérem szépen - mondták megint egyidejűleg, csöppet sem
                  gondolkozva már most tovább.</p>
               <p>- Rendben van. Ezzel a Karacs László szerepe tisztázottnak is volna tekinthető,
                  mennydörgött az ítélet harsonája, ha... Ha az eddigi vallomások nem csupa
                  tettestársaktól származnának. Én azonban objektív tanukra is kíváncsi vagyok.
                  Kertscher Ferenc, Szovátai Márton, bé Varga István! Ti szerintetek is Karacs
                  László a hibás? Igen, vagy nem.</p>
               <p>Olyan hirtelen történt mindez, hogy eszmélniök sem volt idő elég a fiúknak, honnan
                  tudja a Sánta Ember ilyen pontosan, kik a Siccki banda rendes tagjai.</p>
               <p>Szovátai Marci bírónak volt a fia, megszólalt benne a tárgyilagos igazság.</p>
               <p>- Tanár úr kérem, ezt így kurtán-kereken nem lehet kijelenteni. Nem jól tetszett
                  feladni a kérdést.</p>
               <p>- Az bizony meglehet, vallotta be a Sánta Ember mosolyogva, őszintén, add fel hát
                  te, Szovátai Márton, jobban, ha tudod.</p>
               <p>- Csak azért mondom, szabadkozott Marci, mert az igaz, hogy Karacs találta ki,
                  hogy a harmadikba is be lehetne menni, de az nem igaz, hogy valakit is küldött
                  vagy hívott volna.</p>
               <p>- No látod, Marci, hogy nem tudod a kérdést okosabban feltenni nálam. Én azt
                  kérdeztem, mert azt akarom tudni, ki a hibás? Te is okosabban teszed, ha nem sokat
                  okoskodol, hanem felelsz legjobb tudásod szerint erre a kérdésre: kit tartasz
                  hibásnak? Te, Szovátai Márton, kit hibáztatsz a tegnap történtek miatt?</p>
               <p>Marci szorongva törte a fejét.</p>
               <p>- Nos? - sürgette a Sánta Ember.</p>
               <p>- Ha így tetszik kérdezni, akkor Karacsot, tanár úr kérem, de...</p>
               <p>Nincs de. Szóval Karacsot. Leülhetsz. Kertscher!</p>
               <p>Kertscher Feri is szeretett volna valami jó ötvenpercentes kiegyezést.</p>
               <p>- Mindnyájan egyformán hibásak vagyunk, tanár úr, kérem szépen. Az egész
                  osztály.</p>
               <p>- Niksznuksz, legyintett a Sánta Ember. Nekem egy, vagy két, legfeljebb tíz ember
                  kell, nem egy egész osztály. Egy egész osztályt nem lehet kicsapni, én meg
                  jelenleg kicsapató kedvemben vagyok. Ki a hibás, vagy kik a hibásak egynéhányan,
                  erre felelj.</p>
               <p>- Akkor... akik bementek a harmadikba, tanár úr kérem szépen...</p>
               <p>- Kertscher, Kertscher, védőügyvédnek jöttél a világra. De nincs szerencséd, mert
                  én meg ügyésznek jöttem a világra. Ki a hibás abban, hogy akik a harmadikba
                  mentek, azoknak ez a butaság egyáltalában eszükbe jutott? Ki juttatta eszükbe?
                  Nos?</p>
               <p>Kertscher megadta magát.</p>
               <p>- Tanár úr kérem, Karacs László.</p>
               <p>- No látod, Kertscher, hogy nincs tenéked külön véleményed, még ha néha úgy
                  mutatod is, hogy van. Bé Varga István! Még te volnál hátra, kis fiam! Ki a hibás,
                  bé Varga István?</p>
               <p>Varga Pista, aki annak idején annyira féltette Lacit a leeséstől, úgy csinált,
                  mint a szobába szoktatott kutyák, akiket azért nehéz kikergetni, mert lefeküsznek
                  az „iszkite” hallatára a földre.</p>
               <p>- Nem tudom, tanár úr, kérem szépen.</p>
               <p>- És ha mégis tudni kell, vagy jobbra, vagy balra, mi lesz akkor, bé Varga
                  István?</p>
               <p>- Akkor sem tudom, tanár úr kérem, nyöszörögte Varga Pista cérnavékony, szánalmas
                  szopránhangon.</p>
               <p>- Elég! Húzd le magad, te gyáva jószág. A vélemények meglehetősen egybehangzók.
                  Karacs Laci, mit szólsz hozzá te?</p>
               <p>Karacs Laci sértődött hangon válaszolt:</p>
               <p>- Tanár úr kérem, én állani szoktam, amit elkövettem.</p>
               <p>- Tisztában vagy a következményekkel?</p>
               <p>- Tisztában.</p>
               <p>- Bizonyos ez? Megmondta tegnap Jenő, mit izentem?</p>
               <p>Laci megütődve nézett a kérdezőre. Miféle Jenő? Micsoda izenet? A kis Méregkeverő,
                  igen, azt Jenőnek hívják, de hát... Hát nem úgy volt, hogy ő nagyügyesen kiszedte
                  a kis Méregkeverőtől a titkot... ennek a Sánta Embernek a háta mögött?...
                  hanem... ez... ez izente??... Mér izente?...</p>
               <p>Tökéletesen megzavarodott szegény Laci. A Sánta Ember azonban nem vett erről
                  egyelőre tudomást, hanem haladt a maga különös, egyéni útján:</p>
               <p>- Megmondta Jenő, hogy kicsapás fenyeget?</p>
               <p>- Igen, azt mondta, hogy kicsapnak, igazította helyre Laci a maga igazát.</p>
               <p>- Szóval megmondta. És te mégis beismered, hogy te vagy a hibás?</p>
               <p>- Laciban hatalmas hullámot vetett a tegnap óta felébredt Énje. Csak az igazat.
                  Nincs Sánta Ember és második á sincs, csak az igazság. Megszegte a fejét,
                  megvetette a lábát és úgy felelte:</p>
               <p>- Én csak azt ismerem be, hogy nekem jutott eszembe a harmadikba-menés.</p>
               <p>- Igen, igen, ezt kérdeztem. Szóval beismered, hogy te vagy a hibás.</p>
               <p>- Nem tanár úr kérem, a kettő nem azonos.</p>
               <p>- Azt aztán majd bízd rám, hogy megállapítsam, azonos-e vagy sem. Heten
                  másodikosok, tegnap nyolctól kilencig, bent ültek a harmadik osztályban, miután
                  megelőzőleg csúnya tréfát űztek öreg osztályfőnökük szemgyöngeségével, ragaszkodás
                  és hála helyett. Ez az ostoba ötlet a te elméd szüleménye, a többinek talán eszébe
                  se jutott volna. Súlyosbító körülmény, hogy te vagy ebben az osztályban a legjobb
                  tanuló, akire a diákok sokkal inkább hallgatni szoktak, mint akármelyik másik
                  gyengébb előmenetelű társukra, ha még jó tréfacsináló is.</p>
               <p>Nyugtalanság támadt a padsorok közt. A Sánta Ember észrevette és félbeszakította
                  az okfejtését.</p>
               <p>- Van talán valakinek valami másfajta véleménye? - kérdezte élesen.</p>
               <p>- Nekem - felelte Dani csengő hangon és azonnal fel is állott, történjék, aminek
                  történnie kell.</p>
               <p>- És miben áll a különvéleményed, Szilágyi Dani? - kérdezte megint a Sánta Ember,
                  aki csodálatosképen névszerint ismerte máris újdonsült tanítványait.</p>
               <p>- Az, hogy az egész osztály komisz banda. Eltűrnék, hogy kicsapják közülünk a
                  legkülönbet, csak azért, mert félünk és a tanár úr kérdését félre lehet
                  érteni.</p>
               <p>Minden respektusuk mellett az erélyes új osztályfőnök iránt, zúgni kezdett a
                  gyerekhad erre a sértésre. Persze, csak kezdett, egy körpillantás és helyreállt a
                  csend.</p>
               <p>- Kifejteni, kifejteni ezt az állítást... követelte a Sánta Ember.</p>
               <p>- Tanár úr kérem, Karacs Lacinak esze ágában sem volt kiviccelni Szabó
                  osztályfőnök urat. Együtt jöttünk iskolába, egész másról beszéltünk, ez az igazság
                  - kezdte Dani könyörgő hanglejtéssel.</p>
               <p>- Ez nem az igazság, vágott közbe türelmetlenül a Sánta Ember, mert amire nem
                  gondol az ember öt perccel előbb, azt még mindig elkövetheti öt perc mulva.
                  Legfeljebb azt állapítják meg róla enyhítő körülményül, hogy nem előre megfontolt
                  szándékkal lett bűnöző.</p>
               <p>- Igen, tanár úr kérem szépen, de a többiek akkor már tanították is befele javában
                  a harmadikosokat, mire mi megérkeztünk.</p>
               <p>- Megálljunk, ez érdekes. Nem értem még egészen, de érdekel. Betanították a
                  harmadikosokat. Mire, jó ember, mire?</p>
               <p>- Hát Öreg Szabó tanár urat vetkőztetni. Ahogy mi szoktuk. Mert máskép nem volt
                  hajlandó bent maradni a harmadikban, tetszik tudni.</p>
               <p>- Értem, értem, bólogatott a Sánta Ember. De hát akkor is - fordult hirtelen
                  Lacihoz - mit ártottad bele magadat ebbe a csúnya játékba, ahelyett hogy
                  lebeszélted volna róla inkább a többieket is?</p>
               <p>- Lehet is azt! - kottyant közbe Dani, Laci pedig nem tudta, mit feleljen.</p>
               <p>- Nem bírom máskép megmagyarázni, tanár úr, hebegte megkínzottan. Az úgy jobb, ha
                  mi megyünk be a harmadikba vetkeztetni. Tetszik érteni?...</p>
               <p>- Hogy gondoljam ezt? Jobb tréfa?</p>
               <p>- Nem, nem, tanár úr. Nem tréfa, ugyan! - pirult bele a puszta feltevésbe a fiú.
                  Csak jobb. Szabó osztályfőnök úrnak is jobb, a harmadikosoknak is, nekünk is.</p>
               <p>- De hogy jobb, fiam? Azt magyarázd meg, hogy jobb?</p>
               <p>- Nem bírom megmagyarázni, tanár úr. Jobb.</p>
               <p>Az osztályban egynéhányan már vigyorogni kezdtek.</p>
               <p>A Sánta Ember elkomorodott. Az jutott eszébe, hogy egyszer egy álló napig hanyatt
                  feküdt sebesülten egy krumpliföld közepén, az eget nézte, míg be nem sötétedett és
                  azóta érti annyira-amennyire Karacs Laciékat. Az jutott eszébe, hogy ha akkor nem
                  telik meg a szeme végtelen örökkévaló kékséggel és a mélylő kékség előterében
                  futkározó ideigvaló ezüstszürkeséggel, akkor ezek a kisfiúk igen-igen rosszul
                  járnának. Rosszul járnának még akkor is, ha újgondolkozású ember, úgynevezett
                  modern pedagógus venné a kezébe az ügyüket és akkor is, ha Nick Carter, vagy
                  Igazgató úr, vagy Öreg Szabó tanár, vagy akár ő maga intézkedik felőlük.</p>
               <p>Mert nem igaz, hogy Karacs Laciék bűnt követtek el. És nem igaz, hogy Karacs
                  Laciék nem követtek el bűnt.</p>
               <p>Ez az igaz, amit Laci dadog, de kimondani nem bír. Nem így volt jó, ami történt,
                  de azért mégis így volt jobb.</p>
               <p>- Üljön le mindenki - parancsolta - és figyeljetek ide, de nagyon.</p>
               <p>Egy szem és egy fül lett abban a minutomban az egész osztály.</p>
               <p>- Amit csináltatok, súlyos fegyelmi vétség. Kicsapás jár érte az értelmi
                  szerzőnek, eltanácsolás a csíny elkövetőinek és szabályszerű magaviselet az egész
                  második ának, mindenkinek, kivétel nélkül.</p>
               <p>Érdekes, valamennyi gyerek elzöldült és Karacs Laci nyomban megérezte mégis, hogy
                  megmenekültek. Ő nem tudta, de mi úgy-e tudjuk, hogy honnan. Kicsapás jár érte és
                  kicsapunk - nagyon különböző értékű két kifejezés. Laci azonban, hangsúlyozom, ezt
                  se az eszével tudta, ez is bent ült talán nem is az idegeiben, hanem tegnap óta
                  megváltozott lelke legeslegmélyén valahol.</p>
               <p>- Mikor a bibliai József felfedte kilétét testvérei előtt, folytatta a Sánta
                  Ember, azt mondta nekik: ti gonoszt gondoltatok én ellenem, de Isten azt jóra
                  gondolta fordítani. Én is ugyanezt mondom most tinéktek. Vegyétek tudomásul, hogy
                  Szabó Gusztáv tanár úr nyugdíjba megy.</p>
               <p>Értetlen gyerekszemek bámultak erre a mondásra.</p>
               <p>- Azt jelenti ez, hogy a vallás- és közoktatásügyi miniszter úr őnagyméltósága
                  méltányolván harminckilenc esztendei hűséges munkálkodását, nem kívánja többé
                  tőle, hogy kénytelen legyen öregember létére tűrni a második á osztályosok minden
                  kritikán aluli viselkedését, hanem úgyis megadja neki tiszteletből és elismerésből
                  a teljes fizetést míg él, ha ezentúl nem tanít - magyarázta meg a dolgot a Sánta
                  Ember ezúttal egész világosan.</p>
               <p>Látta a szemek tükrében, hogy most már értik, amit mond.</p>
               <p>- Szabó tanár úr természetesen nem is teszi be többet közétek a lábát, mihelyt nem
                  kénytelen vele. Büntetéstekül, hogy legyen, aki ráncbaszed benneteket, utódjaképen
                  engem tett meg igazgató úr a ti osztályfőnökötöknek. Én nagyon sajnálom az első
                  béistákat, mert azok tisztességes jó fiúk, de katona voltam és megtanultam szó
                  nélkül engedelmeskedni. Parancs értelmében itt vagyok és vegye tudomásul
                  mindenki, hogy azt, ami eddig történt, csak az felejtetheti el Igazgató úrral és
                  velem is, ami ezután történni fog.</p>
               <p>Jó volt, hogy tél volt, mert ha történetesen röpködni kezdett volna a tanteremben
                  egy légy vagy egy dongó, a túlfeszített idegzetű fiúk tűrhetetlennek tartották
                  volna a lármáját.</p>
               <p>- A tetteseknek is az a szerencséjük, hogy kilenctől tízig mégegyszer és utoljára
                  bejön német órát tartani Szabó tanár úr, elbúcsúzhattok és bocsánatot kérhettek
                  tőle. Rendes hétköznapon senki sem hitt volna ennek a bocsánatkérésnek az
                  őszinteségében és senki sem elégedett volna meg vele.</p>
               <p>Szeretettel simogatta végig a tekintete az egész osztályt.</p>
               <p>- Igy, most, elég lesz. Igérem, hogy elég lesz.</p>
               <p>Fenyegetően villant meg a szeme.</p>
               <p>- Ti is igéritek, hogy elég lesz, úgy-e, fiaim?</p>
               <p>A fiúk azonnal rázúgtak egy lelkes nagy igent. Dani hallgatott, de nagyon a
                  szívébe zárta ma délelőtt a Sánta Embert.</p>
               <p>*</p>
               <p>A Sánta Ember azzal a nyugodt lelkiismerettel mehetett be a tanári szobába, hogy
                  az Öreg Szabó bonyodalmat a lovagiasság szabályai szerint végérvényesen kibogozta.
                  Öreg Szabó is belement, hogyne, szívesen, hogy megtartja a búcsúórát s komoly
                  arcot vág hozzá, míg Laciék a bocsánatkérő szónoklatot eldadogják vagy
                  elpityergik.</p>
               <p>Még Nick Carter sem emelt lényegesebb kifogást a dolgok ilyetén elintézése ellen,
                  pedig Nick Carter szigorú kritikus hírében állott.</p>
               <p>- Amit ezek a gyerekek tettek, az több ugyan, mint egyszerű éretlenkedés,
                  gonoszság is működik a lelki rugók közt jókora adag, no de háború van, az a
                  búcsúzkodó engedeleminstálás is majdnem teljes elégtétel gyanánt tekinthető -
                  állapította meg némi fejcsóválás után. Legfeljebb arra volnék kíváncsi, hogy
                  intézkedtél volna, ha történetesen nem tegnapra érkezik meg Szabó bácsi
                  nyugdíj-aktája?</p>
               <p>- De megérkezett, - válaszolta a Sánta Ember lakónikusan. Aztán, hogy meg ne
                  bántsa az érzékeny lelkű Nicket, hozzátette még: Egész komolyan hiszem és vallom,
                  hogy ha szükség van rá, mindig megérkezik vagy egy akta, vagy egy ötlet, vagy
                  valami érdekes, előre nem látható külső körülmény. Az én életemben, eddig
                  legalább, minden alkalommal megérkezett.</p>
               <p>Igazgató úr fenntartás nélkül hálás volt a ma reggeli első óráért.</p>
               <p>- Lásd, én csak büntetni tudtam volna ebben az esetben - mondta meleg szemmel a
                  Sánta Embernek, - kicsapni, eltanácsolni, rossz magaviseleti jegyet adni,
                  másefféle. Pedig én is belátom, hogy nem történt főbenjáró vétek. Én még azt is
                  belátom, hogy hatvannyolc esztendős embernek rettenetes próba tizenkétéves
                  gyerekekkel lenni órákhosszat összezárva naponkint és viszont. De azért mégis
                  komolyan megharagudtam, mikor azokat a kis csirkefogókat megismertem az idegen
                  társaságban... Micsoda orcátlanság, barátom! még, hozzá van pofájuk
                  kikérezkedni!...</p>
               <p>- Nem szemtelenségből, kérlek alássan igazgató úr, hanem emberfeletti
                  drukkból...</p>
               <p>- Igazad van, hiszen igazad van. De nálad meg azt nem értem, miért kínoztad meg
                  őket azzal az álhírrel annyira. Hiszen akkor még nem is tudtad, hogy te leszel az
                  osztályfőnökük.</p>
               <p>A Sánta Ember fölényesen mosolygott.</p>
               <p>- Először is: tudtam. Nem tudtam, hogy ma-e vagy a jövő héten, de engedj meg, két
                  jelenségből kikövetkeztethető volt régen. Guszti bá nyugdíjkérvényét
                  felterjesztetted hónapokkal azelőtt. Ez az egyik. A másik a Muki-kórus. Emlékszel
                  rá, gratuláltál is érte nekem. Ajaj, igazgató úr, olyan jól tudtam, hogy csak én
                  lehetek a Guszti bá utódja, hogy már körülbelül hat hete személyszerint ismerek
                  minden második á osztályost.</p>
               <p>Igazgató úr komikus fintort vágott.</p>
               <p>- És én még azt gondolom gyönge perceimben, hogy én szoktam ebben az iskolában
                  intézkedni.</p>
               <p>- Feltétlenül - hajolt meg udvariasan a Sánta Ember, - minden bizonnyal.
                  Másodfokon. Te teszed meg, a káplártermészetű tanárt a második ában
                  főfőmindenegyébnek. De a káplártermészetet, bocsáss meg, nem te adod belé.</p>
               <p>- Másodszor pedig...</p>
               <p>Másodszor pedig... meg akartam számukra spórolni egyszersmindenkorra az igazi
                  kicsapást. Volt ebben az egész esetben valami végzetszerűen rossz, ami ellen nem
                  lehetett másképen védekezni, mint ezzel a végigkínlódott éjszakával büntetés
                  gyanánt. Én legalább a magam részéről a mai elintézést csak ezzel az egynéhányórán
                  keresztül legalább bizonyosnak vélt kicsapással együtt tartom teljesnek és
                  megnyugtatónak.</p>
               <p>Szegény Sánta Ember! Úgy látszik egy álló napig sem elég hanyattfekve a kék égbe
                  néznünk nekünk, gyarló földi halandóknak, kiolvasnunk a végtelenségből, hogy
                  nemcsak Igazgató úr, hanem jómagunk is - csupán másodfokon intézkedhetünk. Az
                  elsőfokú intézkedések pedig nagyon sokszor megváltoztatják a másodfokú
                  intézkedéseket. Nem adják meg rájuk a legfelsőbb jóváhagyást.</p>
               
            </div>
            <div type="chapter">
               <head>XI. </head>
               <p>Karacs Laci boldogan ment az irodába kimaradási engedélyt kérni. Hogy magyarázzam
                  meg, minek örült? Örült mindenesetre annak is, hogy elsimultak a fellegek, neki
                  sem történt nagyobb baja, a többieknek sem. De még jobban annak örült, hogy
                  megérezte a jó véget előre és tudott nem félni ott, ahol más mindenki félt s ahol
                  tegnapelőtt talán ő maga is remegett volna. A fészekszedés előtt meg még inkább és
                  minden bizonnyal. Legeslegjobban azonban annak örült, hogy Daniban nem csalódott.
                  Szinte nem ért rá azon bosszankodni, hogy bezzeg a Siccki banda többi tagjai
                  milyen gazul cserbenhagyták, ki rögtön, ki nehezebben, de kivétel nélkül
                  valamennyien. Ez majd eszébe jut és majd fájni fog neki holnap, holnapután -
                  egyelőre Dani próbált barátsága tölti be az egész lelkét újjongó örömmel.</p>
               <p>Az irodában egy nagyon kicsit lelohadt a lelkesedése. Az engedélyt megkapta ugyan
                  egyszóra, de megszúrta az orrát, hogy Nick Carter nem állhatta megjegyzés nélkül
                  a szekrényében tapasztalt rendet, vagyis inkább annak az ellenkezőjét.</p>
               <p>- Itt a pecsét, meg az aláírás, mondta egy kis gúnnyal a hangjában, nesze, jó
                  mulatást! Megjárnád most, ha én is a szennyes fuszeklik közt tartanám az irodai
                  holmimat és ilyenkor kéne megkeresnem, hova tettem.</p>
               <p>Miért kellett már ezt megint mondani? És miért épen a Koca fülehallatára? Karacs
                  Laci igazságtalan haragra gyulladt Nick Carter iránt. Majdnem elfelejtkezett
                  magáról és kicsi hijján elvakkantotta magát, hogy vagy csapják ki az embert
                  becsületesen, vagy a szekrényét se emlegessék örökösen. Igazán, már csak az
                  volna hátra, hogy a Meredekért is összeszidja valaki.</p>
               <p>Kifele jövet Svámbával akadt össze.</p>
               <p>- Megmondta a ténsasszony, hogy az este magáhó küdtek? - kérdezte az öreg jókora
                  adag sunyisággal, érezvén, hogy feladatát csak részben oldotta meg, mert azt a
                  cifrát, amit a nagyságos Igazgatóné asszony izent, sehogyse tudta a tetthelyen
                  elismételni annak rendje és módja szerint.</p>
               <p>- Igenám, Svámbá - felelte Laci gyorsan, - még jó, hogy találkozunk. Tyű, de
                  nagyot nézett reggel Igazgató úr, mikor óra előtt bementem hozzá, hallja. Hogy ő
                  bizony nem küldte magát értem, tán álmodott, aszongya?</p>
               <p>Svámbá boldog volt, hogy ebben az ügyben legalább most az egyszer
                  felülkerekedhetik mégis.</p>
               <p>- Ki mondta azt - kiáltotta szörnyű fölénnyel, - hogy éngem a nagyságos Igazgató
                  úr küldött magáhó? Csak nem a tésasszony?</p>
               <p>- De bizony, hogy a tésasszony - ismételte Laci, mert rettenetesen tetszett neki,
                  hogy leténsasszonyozhatja a Meredeket minden komolyabb következmény nélkül.</p>
               <p>- Énnye, énnye, de kurta az esze minden fehércselédnek - méltatlankodott Svámbá, -
                  mikor én milyen világoson megmondtam vót, hogy a nagyságos Igazgatóné asszonytul
                  hozom az izenetet.</p>
               <p>- Izenetet? - csudálkozott Laci - miféle izenetet?</p>
               <p>- Hát azt se mondta meg? - csóválta a fejét báránypofával a ravasz öreg - most
                  oszt persze én emlékezzek rá még mindig, mintha nem kiment vóna mán azóta sokkal
                  fontosabb dolog is a rossz eszembül a temérdek sok gondomba, bajomba. Én bizony,
                  hallja, el nem tom mondani mégegyszer, ha itt teszi is a fejemet a lábom elibe
                  irte. Hanem gyöjjik na, kérdezzük meg tüle magától.</p>
               <p>Igy jutott be Karacs Laci a kilencórai tízpercben az igazgatóék konyhájába. És így
                  botorkált ki onnan öt perc mulva összetörve, megalázva, félájultan, hogy Dani azt
                  se tudta, melyik felől támogassa fel az emeletre az osztályukig.</p>
               <p>- Jaj, Danikám, - zokogta Laci a padra borulva - ölj meg engem, hogy ne kelljen
                  élnem ebben a borzasztó világban, ha még a Sánta Ember is hazudik...</p>
               <p>- Ilyet nekem ne mondj, László - simogatta Dani gyöngéden a barátja fejét - mert
                  igazán megfogadom a szavadat és megöllek, ha ilyeneket mondasz. A Sánta Ember nem
                  hazudik, legfeljebb az, aki neked az imént ekkorát hazudott.</p>
               <p>- De hazudott - toporzékolt Laci magánkívüli dühében - igenis hazudott, Igazgató
                  néni ellenben nem hazudik és ő mondta sajátmaga három perccel ezelőtt.</p>
               <p>- Azt mondta, hogy hazudott a Sánta Ember? Te Laci, e nem lehet.</p>
               <p>- Ő úgy mondta, hogy tréfált, meg hogy bolonddá tartott minket, de mindegy már az
                  nekem. Ha az nem igaz, hogy bennünket tegnap a tanári kar kicsapásra ítélt, akkor
                  ez a mai komédia is csak afféle színházasdi.</p>
               <p>- Ugyan Laci, nem szégyelled magad? Elfelejted, kiről állítod mindezt? Még
                  mérgében sem szabad az embernek ilyen borzasztó igazságtalannak lenni.</p>
               <p>- Nem az bánt, hogy nem mondott igazat - kesergett Laci oda se figyelve, Dani mit
                  beszél - de hogy becsapott, hogy be bírt csapni, hogy úgy tudtam neki hinni...
                  Istenem...</p>
               <p>Most nagy lármával felemelkedett az osztály ültéből. Öreg Szabó tanár úr meghatott
                  arccal, ünnepélyesen ballagott a katedra felé.</p>
               <p>Öt fiú ugrott legott készségesen a szolgálatára, tiltakozó kézmozdulattal
                  hárította el őket. Sajátmaga állította sarokba a botját, sajátkezűleg akasztotta
                  fel a kalapját a fogasra és önerejéből hámozta le magáról a télikabátot is.
                  Ruganyos léptekkel ment fel a katedrára s mielőtt az osztálykönyvet kinyitotta
                  volna, a tollszárat gondosan a világosság felé tartotta. Beírt, anélkül, hogy
                  megkérdezett volna akárkit is, akkor aztán felállott, jobb kezét bedugta két gomb
                  közé a kabátja elejébe, jobb lábával pihenj állásba helyezkedett, úgy várta némán,
                  hogy mi következik.</p>
               <p>Karacs Lacit addigra kinógatta, taszigálta, kérlelgette már Dani, maga is ott állt
                  mellette egy hirtelen kerített csináltvirág bokrétával, amelynek az árát majd
                  holnap-holnapután kell összegyűjteni valahogy utólagosan a fiúktól. Ott állt
                  Karacs Laci égő arccal, könnyes szemmel és jelenleg egyetlen gondolatnak ura lenni
                  nem bírt. Jaj, minek is nem hagynak neki békét, olyan borzasztó ez az egész előre
                  kicsinált műkedvelő előadás. Pedig ez a lelkiállapot eleinte még inkább javára is
                  vált a hangulatnak. A fiúk megszeppentek, Öreg Szabó azt gondolta, neki szól.
                  Mindig szerette Lacit, de azt mégsem hitte volna, hogy ennyire megtöri ez a
                  tegnapi szamárság.</p>
               <p>- No, nem baj már, mondta végül is, türelmét vesztve, bátorító hangon. Megesett,
                  hát megesett. Máskor nem leszel olyan szeles és punktum.</p>
               <p>Az atyai intelem, mint mindig, most is kijózanítólag hatott Lacira.</p>
               <p>- Nem azért sírok, mondta még mindig pihegve, de már dacosan.</p>
               <p>- Azért pedig sírhatnál, replikázott rá Öreg Szabó tanár úr, kissé következetlenül
                  és nagyon haragosan. Azért állsz itt, kutyafülű, vagy mi a csuda. Meg ez a másik
                  avval a nagy bukétával, la. Vagy talán tévedek és inkább németből óhajtanátok
                  felelni esetleg?</p>
               <p>- Inkább, dörmögte Laci keserű gúnnyal Dani felé, de Öreg Szabó is
                  meghallotta.</p>
               <p>És komolyan megneheztelt érte Öreg Szabó tanár úr.</p>
               <p>- Meghiszem azt, te, mondta dühösen, de Szilágyi úr azt se tudja az um zu-val
                  rövidítendő célhatározó mellékmondatokról, hogy eszik-e azokat vagy pediglen
                  isszák. Ne töltsük az időt. Van valami mondanivalótok, különben én veszem a
                  kalapomat és hazamegyek.</p>
               <p>Laci energikusan rázta a fejét.</p>
               <p>- Nem tudok most beszélni, tanár úr kérem szépen - nyögte megsemmisülten még
                  fájdalmában is röstelkedve egy kicsit az idétlenkedéseért.</p>
               <p>Öreg Szabó képzeletében nagyon meghatónak álmodta meg ezt az utolsó órát. Fájt
                  neki pogányul, hogy a szamár kis gyerek nem akar szót fogadni és ezzel az egész
                  ünnepélyességet így elcsúfítja a valóságban. És mert mindig hamar felfortyanó
                  természet volt, nem tagadhatta meg magát most, utoljára sem.</p>
               <p>- Világéletetekben ilyenek voltatok - kiabálta magából kikelve - lusták,
                  szemtelenek, meg buták. Mindig olyankor sült fel véletek az ember, mikor legjobban
                  ki kellett volna tennetek magatokért. De hát mit is várjunk a notóriusoktól, mikor
                  az első eminens is ilyen nyakas, pityori és tökfejű. Pfuj, hogy nem sül ki a
                  szemed, Karacs László, még egy rongy beszédet sem tudsz végigmotyorékolni
                  színjeles létedre! Hogy lehet már valaki tizenkétesztendős létire ennyire
                  nyámnyila, hamvábahótt, anyámasszony katonája, én nem értem, igazán! Nem kellenek
                  nekem cicerói körmondatok, annyit mondj csak, ni, hé, eb vagy kutya, ne haragudj,
                  fertig, auzict, Istennek ajánlunk, halj meg békességben mennél hamarább.</p>
               <p>Lacinak megvonaglott a szájaszéle a belső kíntól; Öreg Szabó azt hitte, megint a
                  sírás erőlteti és mert hogy már úgyis pulykavörösre mérgelte magát és benne volt a
                  beszédben, hát gúnyolódni kezdett:</p>
               <p>- Ugyan Lacikácska kisasszony - ordította - térj már magadhoz, szerencsétlen
                  furulyás. ’Sz azt se tudod, fiú vagy-e, lány vagy. Nézz a fogasra és mondd meg
                  hamar, mi lóg rajta, sisak-e vagy kalap?</p>
               <p>Laci erre se szólott, csak a cipője orrát bámulta mereven.</p>
               <p>Öreg Szabó még vörösebb lett egy fokkal és fenyegető lett a hangja:</p>
               <p>- Beszélj hát, mert mindjárt keresztülmegyek rajtad. Mi lóg a fogason, sisak-e
                  vagy kalap? Azonnal megmondod, vagy hozzádvágom.</p>
               <p>Dani összehúzta a szemöldökét. Fát lehetett aprítani a hátán, de ha Lacit bántotta
                  valaki fülehallatára, se látott, se hallott a felháborodástól. És mikor Öreg Szabó
                  harmadszor is megkérdezte fekete pincsére mutatva, hogy sisak-e vagy kalap,
                  megadta rá a feleletet olyan hangosan, hogy kiáltásnak is beillett volna:</p>
               <p>- Sisak!</p>
               <p>Mintha varázsigét mondott volna ki, felszabadult tőle az osztály a Sánta Ember
                  bűvöletéből, megint a régi lett. Boldogan fészkelődtek helyükön a fiúk és
                  megkönnyebbülten adták szájról-szájra, különösen a Siccki banda:</p>
               <p>- Sisak! Sisak! Sisak!</p>
               <p>Öreg Szabó tanár úr arca megszederjesedett hirtelen. Mozgatta a száját, de hang
                  nem jött ki rajta, felmondta a nyelve a szolgálatot. Meredt, üveges tekintetet
                  vetett egykori osztályára, görcsösen belekapaszkodott az asztal szélébe. Aztán
                  elerőtlenedtek az ujjai és egész hosszúságában végigvágódott a dobogón.</p>
               
            </div>
            <div type="chapter">
               <head>XII.</head>
               <p>Laci csak akkor vette észre, hogy bent ül a padjában, mikor a Sánta Ember kiment a
                  két ápoló után. Ni, hát bent járt a Sánta Ember? Mikor jött?</p>
               <p>A fiúk megkövülve ültek a helyükön és mereven bámultak a baj okozójára, a fekete
                  kalapra, amely még mindig ott lógott a fogason, pedig Öreg Szabó tanár urat
                  szegényt különös formájú kórházi tragacson kivitte már két egyensapkás
                  ápolószolga.</p>
               <p>A Sánta Ember visszatért. Csendes hangon beszélt, de nyugodtan, sőt
                  barátságosan:</p>
               <p>- Még él... nem kell kétségbeesni. Menjetek azért haza, fiacskáim, jobb lesz.
                  Holnap reggel mindenki itt legyen.</p>
               <p>A hangja nyugodt volt a Sánta Embernek, annál nyugtalanabbak voltak a gondolatai.
                  Már értesült a történtekről, telefonálás, jelentés, zűrzavar közben is jutott
                  ideje kivallatni az ajtóhoz legközelebb ülő fiúkat sebtiben és végkép nem tudta,
                  mi okosat lehetne kitalálni. Inkább ösztönösen, mint készakarva kihalászta a
                  hazamenők kavargó hullámából Danit, az ott állt mellette, ez volt minden. Újabb
                  lépésnek még a terve sem élt egyelőre benne.</p>
               <p>Laci közben gépiesen hazafelé tartott. A dufárton túl vette észre, hogy Dani nincs
                  mellette, mint máskor. Vajjon hol lehet? Amilyen lázas, önkívületben végig élt
                  percek peregtek most le gyors egymásutánban mindkettőjük életében, az sincs
                  kizárva, hogy világgá szaladt, mihelyt látta, mekkora szerencsétlenséget okozott.
                  Erőltette az agyát, mégsem bírt visszaemlékezni rá, hol és mikor váltak el
                  utoljára egymástól. Mintha... mintha... igen, az bizonyosan úgy történt, az
                  asztalra tette a csokrot Dani, aztán odaugrottak mindaketten Szabó tanár úrhoz,
                  hogy el ne essék, késő volt, rázták, rázták kétségbeesetten, hasztalan volt...
                  Dani is rázta, legalább is úgy táncol a kép a szeme előtt, hogy ott van a keze, az
                  ismerős szövetű kabátujj, ahogy rázza... hanem azontúl semmit sem lát, semmi
                  képet, hogy szegény Dani hova tűnhetett.</p>
               <p>Beszaladgált minden cél nélkül egy csomó utcát s beletelt egy jó óraütés, mikor
                  végre arra eszmélt, hogy hazafelé tart. Megállt a kapujok előtt, azon kapta magát
                  rajta, nem adhatja értelmét, miért épen ide igyekszik? Tíz óra mult, a Meredek
                  Tantyi nagy szemeket mereszt majd, magyarázatot követel, eh, nincs neki most
                  ilyenekhez kedve. Igaz, hogy a könyvektől is jó volna szépszerével megszabadulnia,
                  olyan buta érzés szorongatni naphosszat a hóna alatt a kényelmetlen semmihaszna
                  rossz motyót. Mégis bemegy. De nem, mégsem, nem akar a Meredek Tantyival
                  találkozni.</p>
               <p>Hátul került a háznak, hátha nyitva van a szobája ablaka. Nagyon kicsi reménység
                  volt ugyan rá, a Meredek ilyenkor télen legszívesebben beszegezte volna inkább,
                  mintsem, hogy nyitogassa, de hátha éppen most van az az ötperc, ami mégis
                  megspórolhatatlan és a Tantyi szótárában a szellőztetés fogalmát helyettesíti.
                  Az ablak nyitva volt, Laci meglóbálta a könyvcsomót a szíj végénél fogva,
                  behajította, aztán igyekezett mennél gyorsabban eliszkolni még a közelből is. Nem
                  kívánta épen, de bele tudott volna törődni könnyen, ha a Meredek történetesen bent
                  törölget és háta közepén találja a sok nehéz tudomány.</p>
               <p>Ahogy a menekülés nem foglalkoztatta többet, nagy szégyenérzés fogta el azon
                  nyomban. Nem elég, hogy egy jóvátehetetlen szerencsétlenséget okozott már ma
                  délelőtt a komiszságuk, a Tantyinak is rosszat kíván. Mit akarnak ők tulajdonképen
                  tegnap óta? Haljon meg minden nagy? Rosszabbak azok, mint ők? Ők jók? Ő, például,
                  jó? El merné vállalni a világ kormányzását ártatlan jóságának érzetében?
                  Pfuj!</p>
               <p>Ismeretlen utcába kanyarodott. Ijedten nézett körül. Mit keres itt? Vagy az esze
                  is elmenőfélben volna már? Ja, vagy úgy? Ebben az utcában lakik Öreg Szabó tanár
                  úr. Azazhogy... ebben az utcában lakott szegény egész ma reggelig.</p>
               <p>Milyen furcsa! Szakasztott mint a tavalyi lakótársa német könyvében csillag alatt
                  olvasta: a gyilkost a tudomány szerint is titkos erő kényszeríti, hogy véres
                  tettének helyét ismételten felkeresse. Mi is volt az olvasmány címe? - olyan
                  szóval kezdődött, amit még nem tanultak, Posaune... Posaune des Gerichts. Vagy
                  Potter a Tamás Urfiban... muszáj, hogy viszontlássa a temetőt, vélt gyilkossága
                  kietlen színterét.</p>
               <p>Régimódi ház volt, nagy sárgaréz gombot kellett megrántani, arra valahol hátul, a
                  konyha körül csilingelni kezdett egy csengő. Laci majd összerogyott
                  izgalmában.</p>
               <p>Töpörödött szakácsnéféle néne csoszogott elő. Öreg Szabó tanár úr gyermekei
                  régesrégen elszéledtek szerte a világban, özvegy sorban éldegélt, magánosan.</p>
               <p>- A tanár úr... - dadogta László halálsápadt arccal.</p>
               <p>- Jártak már itt, bólogatott a néne. Jajjajaj beg irtóztató... Könyörülő szent
                  atyám... jajjaj.</p>
               <p>- Hogy van? - kérdezte a fiú önkínzó kíváncsisággal. De nem mert feleletre várni,
                  elrohant.</p>
               <p>Újra másik utcába fordult be dúlt lélekkel, mire eszmélni kezdett, hogy köszönnie
                  kellett volna az öregasszonynak vagy mondania legalább valamit neki. No, ez is
                  késő bánat, mint minden, minden, minden tegnap reggel óta.</p>
               <p>Mit kellene csinálni délig?</p>
               <p>Laci keserűen elmosolyodott. Mit kellene csinálni eztán, míg megöregszünk és bele
                  szabad feküdnünk a sírba? Végrevalahára?</p>
               <p>Átmenet nélkül megnyugodott, ahogy a halál eszébe vágódott. Mióta leesett a fáról,
                  nem borzadt a haláltól. Megsejtette, hogy az is a maga idején következik el majd.
                  Mit saslódik itt utcahosszat, féldélelőtt semmihaszna gondolatokkal, mikor dolga
                  volna? Hogy is van a szép szó... küldetése, igen, igen, küldetése.</p>
               <p>Gyerünk Danihoz. Egyszer ő is visszaadhatja a kölcsönt, szegény fiú, eleget
                  koptatja a járdát Meredekék háza előtt minden reggel.</p>
               <p>Hanem Dani ekkorára megint elment hazulról.</p>
               <p>- Azt hittük magácskához siet - mondta az édesanyja könnyes szemmel. - Lehajította
                  a könyveit és már is indult. Az ajtóból kiáltotta vissza, megöltem, aszongya,
                  Szabó tanár urat, az új osztályfőnök úr azt tanácsolta, legyek magántanuló
                  évvégéig. Szent Úristen, magok azóta nem is látták egymást? Csak nem csinált
                  valamit magával az a bolond gyerek?</p>
               <p>Kifordult a pitvarból, következő pillanatban látni lehetett, ahogy a létrát
                  megtámasztja a padlásfeljáró alá. Laci most vette észre az előte mellett egy
                  alacsony fejőszéken nanámat, a kis tepertőt, ahogy Dani szeretetből elnevezte.</p>
               <p>- Magántanuló? - sápítozott nanám. Mir nem mán mingyán báró egypiszokkal, vagy
                  herceg? Aszongya szeginy, hogy temérdek pízbe kerülne, inkább kimarad onnét,
                  többéstöbbet nem is lesz diák.</p>
               <p>A fiatalasszony egy kicsit megnyugodva került elő.</p>
               <p>- A hászián nincs - mondta nagyot sóhajtva. A borjúhúzó kötél is ott van a helyin,
                  kés se hiányzik. Jaj, a kútat is meg kellene kotorni, legalább a vedérrel...</p>
               <p>De azért bentmaradt, tett-vett, motozott itt is, ott is. Néha-néha felkiáltott
                  halálraváltan.</p>
               <p>- A masinát huva tökítette mán anyám?... Jaj, csak nem az a Dani vitte magával?...
                  Meg van, a tűz ígesse meg, én tettem ide, bolond fűvel, azt se tudom mán,
                  micsinálok.</p>
               <p>Kisvártatva mégis kiment megnézni a kútat is.</p>
               <p>- Mit mondjak neki, ha hazakerül? - kiáltotta Lacinak, mikor meglátta, hogy az is
                  kijön utána a pitvarból s a kiskapunak tart.</p>
               <p>Laci meghökkent. Csakugyan... az apja... vallásóráról is elfelejtett
                  elkérezkedni... a Tantyihoz sem megy ma, akármit inkább, csak ezt az egyet
                  nem.</p>
               <p>Hálásan nézett vissza a kis parasztházra. Ez az egyetlen szilárd pont az ő egész
                  mostani kavargó, nyugtalan életében. Visszakiáltott:</p>
               <p>- Seholse találhat meg! Én jövök érte, mihelyt tudok! Vagy kettőtől-háromig, ha
                  hamarább nem, vallásórán egész biztosan!</p>
               <p>Az apjához menet úgy iparkodott fordítani az arcát, hogy a reáliskolára ne
                  láthasson oda. Nem akarta a bizonyosságot, mert jaj, hátha...</p>
               <p>Csak egy keresztutcát kellene így a másik oldalra nézve áthaladnia és akkor holnap
                  reggelig, nyugodt bizonytalanságban maradhat. Megkettőztette a lépteit, mikor arra
                  a veszélyes pontra ért.</p>
               <p>Hiába, hiába! Muszáj volt amarra is vetni legalább egy futó tekintetet.</p>
               <p>A reáliskola padlásablakából, a főbejárat felett fekete zászló lengett.</p>
               
            </div>
            <div type="chapter">
               <head>XIII.</head>
               <p>Karacs apa rosszkedvű lett, mikor a fia apródonkint előhozakodott délutáni
                  terveivel.</p>
               <p>- Ha te szívesebben vagy a barátoddal, mint velem, eredj - mondta dohogva és attól
                  kezdve némán ült ebéd végéig az asztal mellett.</p>
               <p>Olyan kedvesek voltak pedig máskor ezek az ebédek. Az apjának az volt az elve,
                  hogy nem ad pénzt másféle ételért, mint amit otthon ingyen nem ehetik a falusi
                  ember. Igy hát csupa ismeretlennevű fogásokat szoktak rendelni. Tokot
                  tartármártással, kecsegét nagyság szerint, Esterházy rostélyost, roszbiffet, egyéb
                  földi jókat. Befejezésül az apja rokfortot vajjal, vagy kamembert, ő meg krémet. A
                  krémevésben főleg az volt az izgató, hogy két icipici kis piskótát is adtak
                  hozzá. Külön élvezetszámba ment kiválogatni, hogy milyet akar: vaniliát,
                  mogyorót, csokoládét... volt tuttifrutti is, de ilyet sohasem volt eddig elegendő
                  erkölcsi bátorsága kérni, elnevette volna magát, míg kimondja.</p>
               <p>Lacinak úgy a szívébe préselődött ezeknek az ebédeknek az édes képe, hogy nagy
                  korában soha többet nem mert tokot enni tartármártással, se krémet, nehogy valami
                  brutális új tapasztalat egyszersmindenkorra kitörölje belőle e mindennél drágább
                  régi emlékeket. És mindig meghatódott, valahányszor úgy hozta ki a sora, hogy
                  kocsmaasztal mellé került s körülötte-mellette matrózbluzos vagy tornainges
                  csemetéket látott áhítatosan boldog vidámsággal tokot enni, vagy kecsegét nagyság
                  szerint. Elképzelte, hogy azóta a konyhában a krém is ki van készítve nekik, most
                  rak mellé mindegyikhez a szakács vagy a konyhaleány két-két apró kis
                  piskótácskát...</p>
               <p>Ez a mai ebéd ellenben nem sikerült. Az apja pedig igazán nem tehetett róla, ő
                  most is új örömet eszelt ki a fiának. Hadd érezze, hogy lassankint közeledik felé
                  a nagyfiúság ideje.</p>
               <p>- András, egy szép kemény-habos világosat a nagyságos úrnak - kommandirozott
                  magamagának a bohókás öreg pincér, mikor meglátta őket.</p>
               <p>- Stucniban, tette hozzá elmenőfélben szemhunyorítva, annak a jeléül, hogy nem
                  felejtette ám el multkor óta a nagyságos úr gusztusát még az apró részleteket
                  illetőleg sem.</p>
               <p>- Kettőt! - mondta Karacs apa rendreutasítólag. Mi lesz, András, öregszünk,
                  öregszünk? Gyengül a szemünk, mi? Nem látja, hogy a nagy fiammal jöttem?</p>
               <p>- Hogyne, nagyságos úr, hogyne, kettőt, hozom, már itt is vagyok - kiáltotta
                  András boldogan és nem a könyökével tolta be a csapóajtót, mint rendesen, hanem
                  belerugott egy nagyot lábbal. A söntésből is behallott a monológizálása.</p>
               <p>- Marha jószág vagy András, mars, hinausz, tizenötödikén már itt se lássalak. Nem
                  kapsz borravalót András, mert nem tudtad kinézni a nagyságos fiatalúrból a
                  fogyasztó vendéget. Hova tetted a szemed, András? Mi van veled, te András? Más
                  részeg ember duplán lát, András fiam, te meg a dupla vendéget is egynek látod.</p>
               <p>Milyen boldog lett volna ezért Laci, ha a délelőtt máskép folyt volna le. Hiszen
                  eddig csak kis borospohárba töltött neki sört az édesapja, a maga söröspoharából a
                  szalagig. És most önállóan, egész pohárral kap, elibe is külön kiteszik a furcsa
                  kerek, söröspohár alá való talpat. Megnőtt, megnőtt! Nem issza meg ugyan még
                  mindet, mert nagyon keserű, majd kicseréli az apja poharával a magáét, ha az apjáé
                  már megürült - de nem is ez a fontos. Az a fontos, hogy mától kezdve egyenlő
                  elbánásban részesül a nagyobbakkal, ha így haladunk, jövő ilyenkor tán már
                  feketekávét is külön fog kapni az eddigi kisfiús feketekávéscukor helyett. Két év
                  mulva pedig meg már nyilvánosan is cigarettára gyujthat, mint elismert, fémjelzett
                  gavallér.</p>
               <p>András sugárzó arccal hozta a két poharat, de csak sörszagot hozott vele Lacinak,
                  könnyebbülést nem. Laci szegény azzal kínlódott legfőképen, hogy lenyelhesse
                  valahogy a könnyeit s ríva ne fakadjon itt a vendégek, meg a félkalótya András
                  bácsi szemeláttára világcsúfságnak. - Hogy lehet egy apa ilyen kegyetlen...
                  megsértődik, mikor anélkül is annyi baj van az iskola, meg Dani körül...</p>
               <p>Igaz, hogy az apja mindezt nem is sejti. Talán, ha megmondaná neki, megváltozna
                  egyszerre minden. Igen, de hogy?</p>
               <p>Nem olyan egyszerű dolog az. Sohasem beszélt ő még az apjával a maga belső
                  ügyeiről. Megkaptátok az értesítőt? Mutasd! Mindenbül jeles, derék, úgy is kell!
                  Vagy pedig: Igazán, ugyvót, te, nem lódítasz, mint a többi messzirüljött ember?
                  Hehehe, majd szitütnék én köztetek, betyárok, ha én lennék annak a tik Öreg Szabó
                  tanár uratoknak a helyibe...</p>
               <p>Néha még meg is csóválta a fejét Karacs apa ilyenkor, de ennél beljebb aztán
                  igazán sohasem ártotta magát a diákmiskulanciákba:</p>
               <p>- Az én időmbe próbáltuk vóna eztet a tanárokkal - dohogta mosolyogva. - Hiszen ha
                  csak egy fűzetet arrébtettünk, oszt megzörrent a levelei vagy egy polajbászt
                  leejtett valamék, oszt koppant egyet, nem nagyot, mán olyan hat fenekes járt írte,
                  hogy csak úgy füstölt!...</p>
               <p>Nagyon jól megvoltak így egymás mellett apa és fiú, de azért most mégis szó nélkül
                  végigették az ebédet s közben borzasztóan szenvedtek mindaketten. Nem szavakban
                  élő, még jelekben is szemérmesen szegény mély szeretettel szerették egymást és
                  ezúttal kimondatlan szavak hullái feküdtek közöttük. Mindaketten visszahúzódtak,
                  kiki a maga lelkének a lövészárkába és eddigi életük megrögzött szokásai úgy
                  zárták el őket egymás elől, mint valami megkerülhetetlen drótakadály.</p>
               <p>Már kint állottak az utcán, mikor Karacs apa megnémulása óta a legelső szavait
                  eregette kemény nehezteléssel:</p>
               <p>- De színházba azért csak elméltóztatol velem? - kérdezte keserű
                  akasztófahumorral. Vagy az estét is a barátod táraságában szándékozol
                  eltölteni?</p>
               <p>Ez úgy hatott, mint valami meglepetésszerű offenzíva első kézigránátrobbanása.
                  Laci olyanformán érezte magát, mint akit négyen négyfelé húznak titokzatos,
                  lebírhatatlan erők, de akinek nem szabad engednie mégsem, míg az öntudata meg nem
                  szünt. Inkább a kín! Jaj, ezerszer inkább!</p>
               <p>Egyik pillanatban Danit látta, akiről az apja olyan igazságtalan gúnnyal mondja
                  immár a másodízben, hogy „a barátod”. Ott fekszik a Hernád parton, fejjel lefelé,
                  beleakadva egy bolondos formájú korhadt fatörzs vízbenyúló görbe ágába... Másik
                  pillanatban egy óralap táncolt a szeme előtt: mindjárt két óra, elkésik
                  vallásról... épen most nem volna jó... Aztán az apját vette észre, itt mellette,
                  egész megrokkantotta az ő vélt szerencsétlensége... borzasztó... pedig estig még
                  azt is meg kell vallania neki, hogy ő se marad tovább diák, ha Daninak mennie
                  kell... Negyediknek ott égett a lelkén a Sánta Ember ütötte friss seb, amelyet
                  minden ideodalengedezésével új fájásra cirógatott a reáliskola tetejéről lelógó
                  fekete gyászlobogó...</p>
               <p>Nem bírta tovább. Odaborult az apja búcsúképen felényujtott barna, csontos
                  kezére:</p>
               <p>- Idesatyám, zokogta fuldokolva, Öreg... Szabó... meghalt... és... Dani...</p>
               <p>A többi könnyekbe fulladt.</p>
               <p>Karacs apa zavartan simogatta a síró gyerek haját. Laci ritkán sírt, a szülei kis
                  gyerekkora óta nem is látták még hasonló állapotban. Járókelők nézték őket,
                  keservesen esett az is. Kínjában a kis kéksapkát vette fel gazduram, ami
                  lesodródott valahogy a földre és mert bepiszkolódott, törölgetni kezdte a
                  könyökével.</p>
               <p>Ez a mozdulat és még inkább a gondoskodás maga, hogy rendbe kell hozni, ami nincs
                  rendben, visszaadta az öreget önönmagának. Rögtön az ütődött eszébe, mit kellene a
                  két színházjeggyel csinálni, ha ez a kisbolondfiú betegre ríjja magát.</p>
               <p>- Eriggyma, - mondta szelíden és egy kicsit restelkedve, mert egy öregebb
                  úriasszony visszafordult rájok és megállt - eriggyma, gyermekem, le ne maradj
                  órárúl, ha nem kíreckedtél.</p>
               <p>Felemelte a Laci fejét, homlokon csókolta, esetlen apai gyöngédséggel.</p>
               <p>- Nem haragszok én, erősítette barátságos-fájdalmas mosolygással, halladj csak
                  dógodra, te tudod, hogy a legjobb. Ozsonyára ha visszajöhetsz, visszajössz, ha
                  nem, nem. Én úgy ötóratájt beülök a kedvedír Megajihoz, odavárlak hatig. Azut meg
                  itt tanálsz meg, ahun az imént ültünk. Jó lesz így?</p>
               <p>Laci boldogan nézett fel az apjára. Semmisem intéződött el és mégis minden
                  feloldódott benne. Tovább lehetett menni egy lépéssel és ez most mindennél
                  háláraindítóbb volt. Kezet csókolt és trappolni kezdett, mert a szemközti
                  órásüzlet kirakatában öt-perc-mulva-kettőt mutatott az állítólagos „pontos
                  idő”.</p>
               <p>Megint olyan könnyűnek érezte magát, mint akkor délután a himbálózó ágon. Életében
                  először kisírhatta magát szíve szerint és életében először nem kellett miatta
                  magyarázkodnia. Nagyszerűen esett rá ez a kis muszáj-stafétázás.</p>
               
            </div>
            <div type="chapter">
               <head>XIV.</head>
               <p>És még nagyszerűbben esett, hogy jóval a cél előtt megkapta érte az első díjat. A
                  dufart előtti háznál beleszaladt Daniba.</p>
               <p>- Hova, hova? - lihegte boldogan, látva, hogy Dani elfele távolodik az átjárótól,
                  holott ő is hivatalos volna a vallásórán.</p>
               <p>- Orrom után, - felelte Dani bánatosan. - Nem vagyok én már diák többet, te még
                  nem is tudod?</p>
               <p>Fázósan rázkódott össze a szörnyű emlékezésre.</p>
               <p>- Láttad? - kérdezte kimeresztett szemmel, mintha még mindig néznie kellene a
                  rettenetes fekete zászlót.</p>
               <p>- Láttam - felelte Laci nekisápadva. - De azért csak gyere velem órára.</p>
               <p>- Nem bírok - nyögte Dani csüggedten. - Nem merek. És nem leszek magántanuló sem.
                  Nem csak azért, hogy nincs rá pénzünk. Isten áldjon meg, Laci - tördelte és
                  elnézett mellette messzire.</p>
               <p>Laci keményen magához szorította a barátja karját.</p>
               <p>- Ha te kimaradsz, Danikám, kimaradok én is.</p>
               <p>- Ne beszélj bolondokat egyetlenegy édes egy komám, - mosolyodott el Dániel
                  hálásan, de még mindig igen szomorúan. - Kár is volna, értelme sincs, meg
                  lehetetlen is. Nem olyan könnyű kimaradni, mint te képzeled.</p>
               <p>Laci közben az iskola felé húzta Danit és Dani gépiesen ment is vele eddig baj
                  nélkül. Most azonban egyszercsak megroggyant a térde Lacinak és Dani is állva
                  maradt menten.</p>
               <p>Megpillantották a reált és a fekete zászlót a homlokzatán. Igy közelről még
                  iszonyatosabban feketéllett, meg vádolt. És ugyanebben a földrepaskoló pillanatban
                  kénytelen volt Laci elismerni azt is, hogy igazsága van Dánielnek, nem olyan
                  könnyű kimaradni, mint az elhatározás forró hevében képzeli az ember.</p>
               <p>Tudniillik neki nem könnyű. Mert Dani szegény ma este hazamegy és azt mondja búsan
                  hadbavonult öreg Daninénak, meg az alig-falatnyi lelkem Tepertőnek, hogy azt
                  mondja: - Holnaptól fogva Vitéznél vagyok kifutó. Vége a diáksornak.</p>
               <p>Azzal már rendben is van minden. Szakasztott úgy, mint annakelőtte.
                  Másnap-harmadnap felül Dani a háromkerekű biciklire, aminek egy nagy pléhskatulya
                  van az elején és megy a postára, feladni egy ötkilós csomagot Abosra a jegyző
                  úrnak vagy Szalonnára a főtisztelendő és nagyságos esperesplébános úrnak, aztán az
                  állomásra karikázik kiváltani a Cotta’scbe Buchhandlung legújabb küldeményét,
                  esetleg a Mészáros-utcába viszi el Baránszkyékhoz az ujonnan érkezett Revue des
                  deux Mondes-ot... Egynéhány esztendő mulva ott áll már Dani a pudli mögött és
                  szakértően ajánlja a különféle nagyságos asszonyoknak karácsony táján az ifjúsági
                  iratokat.</p>
               <p>- Kilenc éves a kicsi nagys’asszony? Akkor kérem, kezét csókolom, talán valami
                  Maczkó-könyvet, Dörmögőt, Tányértalpu komát...</p>
               <p>Még majdnem jobb is lesz így. Szegény Dani, mit csinálna feljebb, az ábrázolóval
                  meg a kémiával, mikor már a másodikat is ismételnie kell?</p>
               <p>Azonkívül Dani kénytelen is most ezzel. De hogy magyarázza meg ő, mit akar. Nem
                  érti meg a Sánta Ember, meg a többi tanár úr, nem értik meg otthon és jószerint
                  maga sem biztos benne, miféle szándék hajtja, merrefelé.</p>
               <p>El az iskolából?... Istenem, hova? Magántanulónak? Mit ér vele, magára marad,
                  annyi az egész. Homályosan sejti, hogy az iskola, a tanár urak, meg a többi fiúk,
                  akik elől menekül, utolérik még egyszer, vagy előbb vagy később, ha hamarabb nem,
                  az úgynevezett „nagy életben”, érettségi után.</p>
               <p>Másik iskolába? És mi lesz ott jobb, abban a másik iskolában? Lesz egy másik
                  Igazgató úr, lehet, hogy még sokkal szigorúbb, mint ez... másik Nick Carter...
                  másik Sánta Ember... másik Öreg, Szabó... egy csomó másik többi fiú... másik
                  Siccki-banda... másik Dani?</p>
               <p>Biztos, hogy lesz egy másik Dani? És biztos, hogy az ottani fiúk jobbak lesznek
                  ezeknél az itteni komiszaknál? Egészen biztos, hogy lesz ott egy Sánta Ember,
                  aki...?</p>
               <p>Alig tudta befejezni gondolatban: aki nem hazudik. Nem lángolt már benne olyan
                  erősen a felháborodás, mint ma délelőtt. Aztán legvégül elrémült arra a hirtelen
                  jött ötletre, hogy a másik Öreg Szabó még, él s azt is ők ölik majd meg ketten, az
                  ismeretlen Danival, aki nem is olyan valószínű, hogy van egyáltalában a
                  világon.</p>
               <p>Vagy talán ő is inas akar lenni komolyan, mint Dani? Hát ez először is nem igaz.
                  Sokat szenved a vérbeli diák az iskolában, de azért soha komolyan nem akarja
                  otthagyni a padot, a leckét, az órát meg a vakációkat. Aztán meg... nagyon szereti
                  Danit, de valahogy úgy, hogy Dani várja őt minden reggel a kapujok előtt, ne
                  megfordítva.</p>
               <p>Lopva ránézett Danira. Egy nagyon kicsit haragudott is rá most, hogy mennyi baj
                  van vele. Haragudott rá azért is, bár ezt nem tudta, inkább csak érezte
                  homályosan, hogy nem bír ezekben a nehéz órákban olyan hűséges barátja lenni, mint
                  az amilyen mindig volt neki s adósnak érzi magát.</p>
               <p>Megérkeztek az iskola elé.</p>
               <p>- Eredj be csak László, majd megvárlak idekint - mondta Dani egyszerűen és kezet
                  adott mellé. - Szokjuk meg, hogy ezután, ha látjuk is egymást, egyikőnk idekint
                  marad, másikónk odabent ül.</p>
               <p>Laci nagyon bús lett egyszerre, mert nem tudta már olyan meggyőződéssel befele
                  csalogatni Danit, mint az elébb.</p>
               <p>Hirtelen elhatározással nem is ment be a terembe, hanem a folyosón az ajtó előtt
                  várakozott. A benti lármáról hallotta, hogy a káplán úr valamiért nem érkezett meg
                  idejében és el akart tőle kérezkedni. Visszamegy az apjához, ott most a
                  legbiztosabb és legmelegebb. Semmi kedve sem volt bemenni a fiúk közé. Ezek közé a
                  fiúk közé, akik ma reggel úgy cserbenhagyták. Úgy volt velök, mint a Meredekkel.
                  Itt maradnak, nem szökhetik meg előlök, de minden percért kár, amit nem muszájból
                  tölt az ember egy fedél alatt velök.</p>
               <p>A tiszteletes úr félig futólépésben érkezett.</p>
               <p>- Temetésen voltam - lihegte. - Miért nem mész be az osztályba?</p>
               <p>- Tiszteletes úr, kérem szépen, idebent van édesapám kocsival. Tessék szíves lenni
                  elengedni.</p>
               <p>- Ni hogy hemzseg az a sok zsidó egy rakáson - hunyorgott a káplán úr bizalmasan
                  Lacira, mert a Laci mondókája közben szörnyű zsivaj lármája hömpölyödött feléjük a
                  zeneteremből, ahol az izraelita hittant szokták tartani.</p>
               <p>Lacinak ez is nagyon rosszul esett most. Igaz, hogy az izraelita hittan híres volt
                  a hangosságáról és az is igaz, hogy ezen sokat elmulattak így egymás közt máskor
                  a mértani rajzteremben békés, csendes kis megbotránkozgatások formájában ők
                  ketten, az osztály meg a tiszteletes úr, de most... most valahogy élesebben
                  hallott a Laci belső hallása és idegen mellékhangokat is észrevett. A rossz
                  gramofon recseg így a zenei hangok mellé, ahogy ez a sokszor elhangzott megjegyzés
                  bántóan a fülébe hasított.</p>
               <p>- Tiszteletes úr, kérem, - emelte fel vakmerően a hangját - Szabó tanár úr órája
                  előtt is szokott lenni idáig ekkora lárma, pedig ott együtt van mindenféle
                  gyerek.</p>
               <p>- Ejha, - nevetett a tiszteletes úr vígan - de nagyon véded őket. No elmehetsz,
                  tiszteltetem édesapádat, el ne felejtsd megmondani neki.</p>
               <p>Kezet nyujtott és be akart nyitni a mértaniba. Mégegyszer visszafordult
                  hirtelen:</p>
               <p>- Te Laci, miért nem voltál vasárnap templomban? Akkor is bent volt édesapád?</p>
               <p>Lacinak lobbot vetett a képe. Érezte, hogy ez most nem jó téma másodiknak a
                  zsidókérdés után. És egyszerre heves vágyakozás fogta el, hadd legyen még
                  tegnapelőtt, hadd ne fogadta legyen meg a feltétlen őszinteséget és hadd
                  füllenthesse el most az egyszer, hol volt vasárnap. Hadd legyen újra jó, csöndes,
                  enyhős, nyugodt, mozdulatlan békesség.</p>
               <p>- Nem akarod megmondani? - intett a tiszteletes úr barátságosan, mert nagyon
                  szerette ezt az okos, tisztességtudó fiút - nem muszáj. Mondd azt, hogy a fejed
                  fájt, vagy ne mondj semmit, azzal rendbe van.</p>
               <p>- A Mihály-kápolnában voltam - vallotta be Laci töredelmesen.</p>
               <p>- Mi a csudát? - ütötte fel a fejét tiszteletes úr és most egyszerre egész máskép
                  csengett a hangja - hát mi vagy te, barátom? Pápista vagy, vagy református vagy?
                  No hát ezt igazán nem tételeztem volna fel rólad, kedvesem.</p>
               <p>- Igazgató úr orgonázott, - próbálta Laci magyarázgatni a jóvátehetetlent. Úgy
                  szeretem hallgatni...</p>
               <p>- Hát aztán? - csattant fel a tiszteletes egész nekibőszülve. - Ez nem tréfa,
                  fiam, főképedig nem színielőadás vagy hangverseny, hogy no most idemegyek, mán
                  most meg majd inkább amoda. Miféle könnyelmű gondolkozás az ilyen?</p>
               <p>Laci lesütötte a szemét és menni akart.</p>
               <p>- Hogyisne, - ragadta galléron a tiszteletes úr - azt már nem. Ha te úgy, én is
                  úgy. Lókhec befelé, ráfér egy félórányi komoly elmélkedés az ilyen hitehagyott
                  templomkerülőre. Édesapád azóta úgyis elunt várni, úgy eltöltöttük, akarom mondani
                  eltöltetted velem az időt, úrficskám...</p>
               <p>Szinte jólesett Lacinak leülni egy kicsit, hiszen mindig talpon volt a Schalkház
                  óta s annyi minden érte egy félórán belül. Ez a Mihály-kápolna-história különben
                  is égette a lelkét eddig is. Csakugyan Igazgató úr orgonajátéka csalta be, de az
                  is igaz, hogy nagyon megrugdalták a lelkét odabent. Csak úgy sütött a gyűlölet a
                  prédikáló karinges pap szájából, mikor az eretnekekről beszélt: róla, az apjáról,
                  a gályarab-prédikátor anyai őséről... El is határozta, hogy nem megy többet oda,
                  ha még olyan gyönyörűen játszik is az orgonán Igazgató úr. Öt perc óta azonban
                  végképen összezavarodott. Hát ők se különbek?</p>
               <p>- Totyesz - kiáltotta jókedvűen tiszteletes úr, aki azonmód elfelejtette már a
                  kellemetlenséget - potyszem, klapec, elfelelni kicsinyág mai lecku.</p>
               <p>Zemlicska, aki raritásszámba ment a reformátusok közt s ezen az alapon majdnem
                  kiváltságos lényként szerepelt vallásórán, készségesen felpattant és fújni kezdte
                  a könyvet. Túlzás volt persze, ahogy tiszteletes úr utánozta a magyar beszédjét,
                  két esztendő alatt olyan jól megtanult magyarul, hogy avatatlan fül akár palócnak
                  is gondolhatta. No nem is haragudott érte Zemlicska, természettől szelíd fiú volt,
                  tiszteletes úrhoz meg épenséggel ragaszkodott s kiérezte a tréfák alól a
                  szeretetet.</p>
               <p>- Gyakujem peknye, tótzember - ültette le tiszteletes úr néhány perc mulva és
                  beírt neki egy irgalmatlan nagy jelest. Olyan vastagot, hogy majd kilyukadt bele a
                  noteszpapír.</p>
               <p>Zemlicska elégülten mosolygott a jeles birtokában, tiszteletes úr örült, hogy
                  egyetlenegyszer sem akadt meg Zemlicska, mialatt a három lapnyi leckét eldarálta,
                  a gyerekek is örültek, mert most már aztán óra végéig magyarázni fog a tiszteletes
                  úr. Mindenki örült, szóval, a szamár Laci kivételével, aki majdnem kétségbeesett
                  rajta, hogy ma valami bosszúálló, kegyetlen ördög ilyen élessé varázsolta a fülét,
                  már meg az hasított bele, hogy mit szurkapiszkálja tiszteletes úr örökösen, ezt a
                  Zemlicskát a tót-voltával.</p>
               <p>- Igazán olyan vagyok, akar a Piszpirádé - keseredett el szegény feje. Minden
                  szire-szóra szűkölni kezd a szívemben a fájás... Bolondokházába valók az ilyen
                  alakok, nem diáknak.</p>
               <p>A Sánta Ember dugta most be a fejét a félignyitott ajtón.</p>
               <p>- No csakhogy megvagy, - kiáltotta oda Lacinak, azután a tiszteletes úr felé
                  köszönt. - Meg tetszik engedni ugyebár, mosolygott kedvesen, ha Karacs Lászlót
                  kikérem egy pillanatra az óráról. Nagyon sürgős ügy...</p>
               <p>- Kérem, kérem - udvariaskodott tiszteletes úr s rögtön elbocsátotta foglyát
                  széles, készséges, ajtófelé úszó katedrai kézmozdulattal.</p>
               
            </div>
            <div type="chapter">
               <head>XV.</head>
               <p>A kisfiún nagyon meglátszott már a nagy lelki összetöröttség. A Sánta Ember
                  szeretettel, gyöngéden nézte, ahogy ott állt előtte, iskolás szokás szerint
                  kemény-mereven haptákolva.</p>
               <p>- Csak még vagy öt percig kibírd Laci, - szólott hozzá szokatlanul szelíd hangon.
                  - Mindenekelőtt ez a hölgy óhajtana veled beszélni - s egyik botjával a háta mögé
                  mutatott.</p>
               <p>- A tekintetes asszony küldte - somolygott a „hölgy” előszerénykedve a sötét
                  sarokból s egy levelet nyomott a Laci markába. Most ismerte meg Laci, hogy a
                  Meredek Tantyi kiscselédje, szegény a szokatlan, félelemgerjesztő fehér boltívek
                  alatt egész megheppenve.</p>
               <p>Vajjon mit írhat neki ilyen fontoskodva a Meredek? - tünődött módfelett elképedve
                  s zavartan forgatta kezében a különös iratot, ahelyett, hogy felbontotta
                  volna.</p>
               <p>- Tedd zsebre egy kicsit azt a fecnit, fiam - sürgette a Sánta Ember
                  türelmetlenül, - nem érünk most rá levelet olvasni. Egy-kettő, gyorsan a tanári
                  szobába.</p>
               <p>Laci eddig észre sem vette, hogy Dani ott áll a Sánta Ember mellett. Nagy
                  szorongása megszűnt hirtelen. Nagyon kedvére való háromságban érezte magát így.
                  Valahogy az az ötlete támadt, hogy ők hárman az egész világ ellen fölvehetik a
                  harcot és most már bizonyosan jó vége lesz a mai szomorú napnak is.</p>
               <p>A zsidófiúk még mindig igen hangos szóval voltak. Kissé következetlenül - hiszen
                  az imént arról beszélt, hogy sietni kell - benyitott hozzájuk a Sánta Ember.</p>
               <p>- Másképen illenék várni a Messiást - mondta csendes hangon, mikor végre mindenki
                  helyreült és elhallgatott.</p>
               <p>Egypár gyerek tiszteletteljesen vigyorogni kezdett.</p>
               <p>- Ne nevess, Fischer, Elek Andor, te se nevess, - folytatta szomorúan a Sánta
                  Ember. Odafent az osztályban mindenki úgy viseli magát, ahogy a gusztusa diktálja,
                  de itt a zeneteremben mint zsidók tisztességes, imádságos csöndben várjátok, aki
                  eljövendő. A rabbi urat, meg a megígért Szabadítót.</p>
               <p>A fiúk meghökkentek és a kiparancsolt csöndből áhítatos, ünnepélyes csönd
                  lett.</p>
               <p>- Pogromok vannak a világon, édes fiaim - sóhajtott a Sánta Ember - és lesznek is
                  még nagyon sokáig. Zsidóember nem tehet mást, mint hogy szíveszakadtáig várakozik
                  tovább. Hűséges kézzel tartja, védi, őrzi a törvényt és vár.</p>
               <p>- És a keresztyén ember? - süvített valahonnan hátulról egy padközi hang,
                  kotnyeleskedve, impertinensül.</p>
               <p>A Sánta Ember nagy erővel támaszkodott mind a két botjára, úgy felelt:</p>
               <p>- A keresztyén ember - suttogta - szégyelli és tehetetlennek érzi magát, hogy a
                  szeretete nem elég átfűteni ezt a hideg világot.</p>
               <p>Betette az ajtót megint. Odabent nem csattant fel újra a lárma, legalább rögtön
                  nem. Laci ebben a percben meg tudta volna ölelni a Sánta Embert. És úgy kérdezte
                  tőle, mint aki legdrágább kincsét ajánlja fel ajándékba valakinek, akinek nagyon
                  nagy hálával adósa:</p>
               <p>- Tanár úr, kérem, nagy bűn az, ha egyik felekezet tagja a másiknak a templomába
                  megy?</p>
               <p>- Nagy, - felelete a Sánta Ember hidegen.</p>
               <p>- Miért? - kérdezte Laci leforrázva és kishitűen, mert egészen más feleletet
                  várt.</p>
               <p>- Azért, mert szentségtörés azt feltételezni a mindenütt jelenvaló Istenről, hogy
                  a másik templomban inkább ott található - mondta a Sánta Ember olyan hangon, hogy
                  kiérzett a mondat végéről a pont.</p>
               <p>Laci elpirult és megnyugodott. Eszébe jutott, hogy őnáluk a Kovács-utcában valami
                  postatanácsos szokott harmóniumozni, nagy lelkesedéssel, ügyetlenül. Eddig azt
                  hitte, az a szentségtörés. Jól van, nem megy többé a Mihály-kápolnába. Ennek a
                  Sánta Embernek a közelében kommandóra gyógyulnak meg a lélek sebei.</p>
               <p>Jó meleg volt a tanári szobában. A Sánta Ember a „Szülefogadó”-sarok diványára
                  ültette a két fiút, maga az egyik karosszékbe süppedt. Meghitt hangulat fogta
                  körül őket egyszeriben. Laci elüldögélt volna így holnap reggelig, vagy akár míg
                  meg nem kell egyszer halni, mindig.</p>
               <p>- Miért nem voltál hittanórán, Dani? - törte meg a csendet a Sánta Ember. - Azért
                  talán, hogy magántanulóságot ajánlottam? Az csak akkortól fogva gilt, amelyik
                  délelőtt végleges formában bejelented.</p>
               <p>- Nem bírtam, - susogta Dani. - Nem bírnék többet padba ülni, kimenni a katedra
                  elé... - folytatta összerázkódva az irtózattól.</p>
               <p>- Mindjárt gondoltam, azért mondtam, hogy légy magántanuló. Szóval szót fogadsz,
                  ugyebár?</p>
               <p>- Inas leszek, tanár úr kérem szépen.</p>
               <p>- Miért? Nincs elég pénzetek? Majd eljársz hozzám, Isten nevében minden délután.
                  Az nekem hamarabb eszembe jutott, hogy szegények vagytok, mint a jó tanács.</p>
               <p>- Én is taníthatom Danit, - szólt közbe Laci, aki boldog volt, hogy végre eszébe
                  jutott a baráti segítségnek ez a módja. A nagy örömben elsikkadt számára, hogy ezt
                  az ötletet is a Sánta Embertől plagizálta.</p>
               <p>Dani azonban fejét rázta mind a két ajánlatra konokul.</p>
               <p>- Inas leszek - hajtogatta konokul.</p>
               <p>A Sánta Ember nem erőltette túlságosan sokáig.</p>
               <p>- Hát akkor inas leszel, Dani. Legalább valószínűbb, hogy a helyedre találsz.
                  Diákok közül, sajnos, nagyon kevesen ülnek igazán a nekik való helyen.</p>
               <p>Lacin volt a sor megszólalni. Mintha elfújták volna a délutáni habozását, szilárd
                  elhatározottsággal jelentette ki:</p>
               <p>- Ha Dani inasnak áll, én is annak állok.</p>
               <p>- Egyelőre tudomásul szolgál, - biggyesztette le az ajkát a Sánta Ember.
                  Indokok?</p>
               <p>- Nem érdemes iskolába járni, ha Dani nincs ott. Ő az én egyetlenegy édes egy
                  komám.</p>
               <p>- Azért még nem érdemes Danit agyontömni tudománnyal, ha egyébként egy íze sem
                  kívánja - vetette ellen a Sánta Ember. Ezt csak önző ember kívánhatja, nem
                  barát.</p>
               <p>- Hát elszakadjak tőle örökre?</p>
               <p>- Szakadj el tőle, míg ő az üzletben van, te meg az iskolában ülsz, máskor még
                  mindig eleget láthatod.</p>
               <p>- De hisz akkor sohasem lehetünk együtt többet. Mire Vitéz úr zár, a reálistáknak
                  régen nem szabad az utcán mutatkozni sem, - panaszkodott Laci, bosszankodva, hogy
                  az osztályfőnöke ennyire nem ismerős a praktikus élettel.</p>
               <p>- Hát otthon? - firtatta tovább a tapasztalatlan fiatalember.</p>
               <p>- Ugyan tanár úr, - fakadt ki Laci végsőkig elkeseredetten. - Abban az én kis
                  lyukamban. És a Me... a néni sem engedné meg, legfeljebb néha-néha.</p>
               <p>- Úgy? - tünődött maga elé a Sánta Ember - hát akkor nekem erre több szavam már
                  nincsen is. Hangsúlyozom azonban, hogy van segítség, de tinektek kell
                  kitalálnotok, lévén az igazi barátság igen találékony. Egyelőre tehát te is
                  inasnak akarsz állni, jó. Ha félre nem értettelek, barátságból, puszta
                  barátságból, ugyebár? Mert nem húz a könyvkereskedői pályára, remélem, semmi egyéb
                  különös vonzalom?</p>
               <p>Dani nem állhatta meg, hogy közbe ne kottyanjon:</p>
               <p>- Hát azt meg már honnan tetszik tudni, hogy milyen inas akarok lenni?</p>
               <p>- Istenem, - nevette el magát az új Sherlock Holmes - hát már elfelejtettétek,
                  hogy Vitéz zár Laci szerint irgalmatlanul későn, mikorra minden reálistának
                  odahaza a helye? Hát grájzleros talán a Vitéz, mi? Ne felejts el ellenben
                  válaszolni a kérdésemre, Laci fiam.</p>
               <p>- Igen, hát igaza van a tanár úrnak. Dani miatt állok inasnak. Semmi másért és
                  senki másért, csak Dani miatt.</p>
               <p>- Hogy megmutasd neki.</p>
               <p>- Hogy megmutassam neki. Meg, hogy együtt maradhassunk, azért is.</p>
               <p>- Azzal az együttmaradással már végeztünk az elébb, amennyiben emlékezetem nem
                  csal. Naivitás is olyat gondolni, hogy a kereskedők egy életen keresztül
                  respektálják az inasaik meg a segédeik érzelmeit és egyszerre fogadják fel őket,
                  vagy egyszerre mondanak fel nekik. Maradjunk csak amellett, hogy Dani az egyetlen
                  barátod és hogy meg akarod neki mutatni. Jó?</p>
               <p>- Ahogy tanár úrnak tetszik akarni.</p>
               <p>- Nézd, László, - komolyodott el a Sánta Ember - én nem akarok most neked hosszú
                  tanításokat tartani. Majd rájössz a dolgokra magadtól, vagy rákényszerít az
                  oldalnyilallás, ha máskép nem megy. Csak annyit segítek, amennyi a mostani
                  kigabalyodásotokhoz elég, mert azt nem bírjátok egyedül, látom már. Nohát édes
                  fiam, László, vedd tudomásul, hogy az igazi barátság nem terheli és nem alázza meg
                  azokat, akik iránt érezzük. Numero cváj, arról is csak magad tehetsz, ha Danin
                  kívül nincsen több jóbarátod.</p>
               <p>- Ő vitt haza, mikor leestem, - vágott közbe durcásan Laci.</p>
               <p>- Ha nincs az embernek, aki hazavigye, - mondta a Sánta Ember könyörtelenül -
                  bizonyosan akad, elég, akit hazavigyen. Azt elhiszem, hogy Dani jóbarátod neked,
                  az ellenkezőjét most fogod csak bebizonyíthatni először a mostani nehéz
                  órájában.</p>
               <p>- Ha kimaradok.</p>
               <p>- Ha segítesz neki.</p>
               <p>Nagy csend támadt. Laci jobban meg volt zavarodva, mint valaha, de úgy érezte, ez
                  a zavar szükséges ezúttal és éppen azért nem kínozza az ember lelkét. Ugyanolyan
                  hálát érzett a Sánta Ember iránt, hogy nem magyaráz, mint az imént az apja iránt
                  érzett, hogy nem faggatta.</p>
               <p>Hátradőlt a divánon és gondolkozott. Ez is szakasztott olyan jól esett neki,
                  akárcsak a kora délutáni szívbőljövő viharos, édes sírás.</p>
               <p>Kopogtatás tört be a jó, meleg csöndjükbe hirtelen.</p>
               <p>- Mindjárt jövök - intett a Sánta Ember Daninak diszkréten és eltűnt az igazgatói
                  irodába vezető párnázott ajtón.</p>
               
            </div>
            <div type="chapter">
               <head>XVI.</head>
               <p>- Nem maradok ki, Danikám - motyogta Laci csendesen, mikor már nagyon régóta
                  gondolkozott és egyszercsak észrevette, hogy kettecskén üldögélnek egymás mellett
                  a fekete kanapé kényelmes öblében.</p>
               <p>- Hála Istennek - sóhajtotta Dani boldogan.</p>
               <p>- Örülsz neki? - ütődött meg Laci a sugárzó baráti arc láttára.</p>
               <p>- Örülök, Lacikám - lelkendezett az egyetlenegy édes egy koma. Kunér íz volnék, ha
                  nem örülnék. Egész nap azon voltam kétségbeesve, hogy megárt neked ez a ma
                  délelőtt. Nem volnál te inasnak való, Laci lelkem.</p>
               <p>- Vagy ki tudja.</p>
               <p>- Ne mondj ilyet, magad se hiszed. Épúgy nem volnál inasnak való, ahogy én nem
                  vagyok való diáknak. Ha úgy utálod a hazugságot, mért nem örülsz, hogy nem kell
                  többet azt hazudnom, érdekes a geometria. Érdekes, akinek érdekes, én gyomromból
                  utálom, ez az igazság.</p>
               <p>Laci megragadta a drága fiú kezét.</p>
               <p>- Ó, Danikám, Danikám... látod, erre nem is gondoltam.</p>
               <p>- Meg arra, hogy hazugság volna neked odaállni a Vitéz pudlija megé, mikor az
                  azért van, hogy elibe állj és parancsold, hogy melyik könyvért ugorjak - folytatta
                  Dániel csökönyösen.</p>
               <p>- Én csak arra gondoltam, Dani, hogy ha beállanék cserkésznek az örsödbe, akkor
                  mindegy volna, hogy én iskolába járok, te meg inaskodol. Mennyivel különbek a te
                  gondolataid...</p>
               <p>- Hű, a tirimókussát, - rikkantotta el magát boldogan Dani - dehogy különbek, a jó
                  Isten aranyozza meg az eszedet, dehogy! Hogy erre meg még én nem gondoltam
                  eddig.</p>
               <p>És ölelte, csókolta Dániel Lacit, mindegy volt hol, arcán, kezén, ruháján. Azon
                  kapta magát, hogy ölében tartja egyetlenegy édes egy komáját és körültáncolja vele
                  a szobát, akkurát, mint valami modern Kinizsy Pál.</p>
               
            </div>
            <div type="chapter">
               <head>XVII.</head>
               <p>- Ne bolond, ne bolond! - hőkölt vissza a Sánta Ember, rájok nyitva megint az
                  ajtót. Úgy látszik, itt nem nagyon búsulnak az eltávozásomon. Akkor hát bocsánatot
                  sem kérek érte. Különben Igazgató úr kopogtatott át értem az imént.</p>
               <p>Leült újra szembe a fiúkkal.</p>
               <p>- Talán bizony elolvastátok a levelet? - kérdezte derülten.</p>
               <p>- Milyen levelet? - kérdezte viszont Dani tőle, de Laci sem eszmélt hirtelenében a
                  Meredek levelére.</p>
               <p>- Nem olvastunk mi levelet, - mondta nyiltszívűen, - csak elhatároztam, hogy diák
                  maradok és cserkész leszek.</p>
               <p>- Gratulálok - hajolt meg ültében udvariasan a Sánta Ember. - Gratulálok úgy is,
                  mint reménybeli cserkésznek, úgy is, mint gondolatolvasónak. Mondanom sem kell,
                  hogy szerintem is ez a legjobb megoldás s ez járt eszemben az imént, mikor
                  hangsúlyoztam, hogy van megoldás, csak meg kell keresnetek. A nagy örömet azonban
                  mégsem értem és rossz néven is veszem a levél elolvasása nélkül.</p>
               <p>Megint azok az értetlen, tanácstalan gyerekszemek bámultak rá, amelyeket olyan jól
                  ismert és úgy sajnált, mióta legelső óráját megtartotta mint tanár.</p>
               <p>- Szabad nektek örülni ma? - kérdezte és szigorúan, szúrósan, mereven nézett
                  rájuk.</p>
               <p>A két gyerekre rázuhant a fekete zászló mázsás súlya ismét. Orvul és
                  szemrehányóan, kétszer olyan rombolón, mint annak előtte.</p>
               <p>- Nem azért mondom, hogy elkámpicsorítsalak megint, - védekezett a Sánta Ember -
                  csak emlékeztetni akarlak rá mind a kettőtöket, hogy ezt a tövist még ki kell
                  vetnünk előbb a szívetekből s csak azután örvendezhettek.</p>
               <p>Átmenet nélkül megint szilárd hittel remélte Laci, hogy a hármuk együtteséből csak
                  jó származhatik. Szinte nem is fontos, hogy micsoda, de jó.</p>
               <p>- Szabó tanár úr jobban érzi magát és azt üzeni nektek, hogy nem haragszik -
                  csilingelte vagy kongta valami messziről ünnepélyesen, kegyelmet hirdetőn. A Sánta
                  Ember hangján harangozta, érdekes.</p>
               <p>Lacinak hirtelen a levél akadt a kezébe, ahogy zavartan végighúzta a kezét a
                  kabátján. Belenyult a zsebébe érte és felszakította mohón.</p>
               <p>Nem a Meredek írása volt, idegen férfiírás. De a tartalma, jaj a tartalma angyalok
                  üzenetét tolmácsolta.</p>
               <p>- Meg ne ijedj, nem Szabó tanár úrért tűzte ki a fekete zászlót az iskolánk.</p>
               <p>Alatta a Sánta Ember neve. A Sánta Emberé, aki most itt ül velük szemben és
                  mesélni kezd:</p>
               <p>- Mialatt bent voltam nálatok, hogy hazaeresszelek bennetek, áttelefonáltak
                  hozzánk a gimnáziumból, hogy az egyik hajlottkorú nyugalmazott kanonok-tanár úr
                  Jászón visszaadta a lelkét Teremtőjének. Akármelyik iskolának van is halottja a
                  városban, fekete zászlót tűz ki valamennyi, ez a szokás. Ezt ti biztosan nem
                  tudjátok még, legalább is Igazgató úr azt felelte a kérdésemre, hogy se az idén,
                  se tavaly nem volt még eddig véletlenül tanártemetés. Ugy-e, ti is tőlem halljátok
                  most ezt legelőször?</p>
               <p>- Igenis - sóhajtották a fiúk megkönnyebbülten.</p>
               <p>- Körülbelül biztos voltam benne még délelőtt. Siettem utánatok, sajnos, elnyelt a
                  föld mind a kettőtöket. Előbb a te kvártélyodra mentem Laci, az volt közelebb, de
                  csak a könyveidhez volt szerencsém, épen, mikor ezt a cédulát írtam az asztalod
                  mellett. Kicsi hijján fültövön vágtál velök.</p>
               <p>Laci fel sem mert nézni erre a megjegyzésre. Borzasztó, hogy minden bűne
                  napvilágra kerül egy idő óta. És borzasztó, hogy nem ő tehet róla, ha minden tette
                  új bajokat nem okoz.</p>
               <p>- Nyugtalan maradtam, mert a kedves néni említette, hogy nem mész ma haza
                  ebédelni. Rohantam Daniékhoz, ahelyett, hogy tüzetesebben megérdeklődtem volna,
                  talán tudja nénikéd, hol ebédeltek édesapáddal. Dani járt ugyan otthon, de
                  világgá ment, mire ezzel a két pókos csikóval odarugtathattam hozzájuk. Ezt
                  különben te is tudhatod, Laci, hiszen öt perccel előttem rohantál el, ahogy a Dani
                  édesanyjától értesültem. Meglépettétek velem száz tű hosszát, no de sebaj,
                  legalább arról az egyről értesültem Daniéknál, hogy reformátusok vagytok mind a
                  ketten és kettőtől háromig vallásórátok lesz.</p>
               <p>... Ha nincs az embernek, aki hazavigye, bizonyosan akad, akit hazavigyen...
                  Milyen messzire elvisz két pókos csikó egy fáradt, beteglábú embert, ha a szeretet
                  abrakolja.</p>
               <p>Laci most értette meg, miért Dani az egyetlen barátja, mert most érezte meg, hogy
                  a szeretet nem elfogad elsősorban, hanem ad. És nem úgy ad, mint gazdagember a
                  koldusnak, hogy helyébe várja az instanciázókat, hanem nyitva van a szeme és
                  keresi vele az ürességeket a világon, hogy beléjök önthesse a maga telijét.</p>
               <p>- Köszönöm, tanár úr, - csillant fel Laci szemében ma már másodízben a gyémántok
                  gyémántja. Szerette volna pontosabban meghatározni, hogy mit köszön, de nem fért
                  ki a torkán egyelőre több szó.</p>
               <p>Igaz, hogy amilyen sok fából fúró-faragó titokzatos lény ez a Sánta Ember, talán
                  még arra is rájön magától, hogy Laci nem is a száz tű hosszát köszöni neki
                  elsősorban, hanem azt a délelőtti kérdést, nyomban a telefonhír vétele után, hogy
                  vajjon ismerik-e a másodikosok az iskolaközi szokást a fekete zászlóval?</p>
               <p>Mégpedig azért ezt köszöni szépen leginkább Laci úgy a maga, mint a Dani nevében,
                  mert ez neki semmiképen nem jutott volna eszébe... mégha a többi töredelmet
                  vállalta volna is gyöngédségből valaki iránt, akit mélyen és erősen a szívébe
                  zárt. A többi csak gyöngédség, gond, figyelem, fáradság... ez az első, ez a
                  szeretet.</p>
               <p>- Köszönöm, tanár úr - mondta Dani is sokkal kevesebb lelki kacskaringóval, de
                  épen olyan szívből, mint fikciós természetű kisbarátja.</p>
               <p>A Sánta Ember nem mondta, hogy nincs mit, azt se mondta, szívesen. Azt mondta
                  inkább, mellőzésével minden udvariassági formának:</p>
               <p>- Azt izeni Szabó tanár úr, hogy őmiatta senkinek ne történjék semmi bántódása. Ez
                  legújabb hír. Igazgató úrtól hallottam az imént, hogy az irodájában voltam.
                  Nemrégen jött vissza a kórházból... Amit tehát délelőtt tanácsoltam neked, Dani,
                  a kimaradásról, bízvást tárgytalannak is tekinthető.</p>
               <p>Dani mély lélekzetet vett. Börtönből szabadult emberek szívják ilyen mohón, nagy
                  kortyokban a levegőt a tüdejükbe a szabadulás első percében.</p>
               <p>Nem is felelt azonnal. S töredezetten, szakaszonkint tört fel belőle percek mulva
                  egynehány szó.</p>
               <p>- Köszönöm... Szabó tanár úr... jóságát. És a tanár úrét is, hogy nem muszáj
                  kimaradnom... Örülök is neki... nagyon, mert legalább megláthatja Laci... mi az
                  igazi igazság... akkor is, ha nem muszáj...</p>
               <p>- Szóval maradsz? - kérdezte Laci izgatott mohósággal.</p>
               <p>- Nem, inas leszek - mosolygott Dani erre a nagy mohóságra mélabúsan. - Mondtam
                  már az imént, hogy hazugság volna továbbra is diáknak maradnom.</p>
               <p>És mikor Laci arcán egy kis kedvetlenség suhant keresztül, hozzátette ezt is:</p>
               <p>- Majd csak megszokod, hogy az inasok is épolyan emberek, mint a diákúrfik. És
                  majd csak megszokod azt is, hogy más diákok is szeretnek téged, nemcsak én.</p>
               <p>Laci olyan arcot vágott, mintha antik szobortorzót viselne a feje helyén. Nagyon
                  ünnepélyes kijelentést szándékozott tenni:</p>
               <p>- Az inasok csakugyan olyan emberek, mint a diákok, - szónokolta torokból
                  erőltetett hangon, majdnem szinészi pózban - de azt igenis tagadom, hogy rajtad
                  kívül még egyszer valaki egyetlenegy édes egy komámmá lehessen.</p>
               <p>- Vagy ki tudja - jósolta most meg már Dani, igaz, hogy ő se sokkal több
                  őszinteséggel, mint az imént László.</p>
               
            </div>
            <div type="chapter">
               <head>XVIII.</head>
               <p>- Netalántán fel is oszlathatnánk az ülést, - vélte a Sánta Ember - mert még ki
                  talál söpörni bennünket Svámbá a többi szeméttel, attól félek.</p>
               <p>Dani felált rögtön, engedelmesen. Lacinak ellenben nagy-hirtelen a torkába szaladt
                  a szíve és úgy dobogott, hogy majd elájult a nagy fekete kanapé sarkában.</p>
               <p>- Valami bajod van? - érdeklődött ijedten a Sánta Ember és máris kászmálódott
                  felfelé, hogy vízért menjen a másik sarokba, ahol a mosdó csapja volt, meg a vizes
                  üveg hat pohár között.</p>
               <p>Dani persze megelőzte s így sohasem derült ki, hogy akarta a Sánta Ember a két
                  botjával odavinni a pohár vizet Laciig. A kisfiú ivott egy kortyot udvariasságból,
                  közben is erélyesen rázva a fejét minden olyan feltevésre, hogy ő csak egy csöppet
                  is rosszabbul érezné magát, mint az imént.</p>
               <p>Igaza volt, semmi testi fájdalmat nem érzett. Csak mióta megérezte, mi a szeretet,
                  megérezte azt is, hogy nem szabad a Sánta Embert így hazaereszteni. Nem szabad,
                  hogy azt hihesse, ha csak egy percig is még: minden rendben van.</p>
               <p>Megint sejtelme se volt persze róla, mit érez, miközben ez nyugtalanítja. Csak
                  élte ösztönösen lelkében a szeretet második nagy csatáját az önzéssel, amikor már
                  nemcsak adni próbál a szeretet magából valamicskét, amit az önzés olyan nagyon
                  sajnál és fölöttébb szűkösen szeretne mérni, hanem oda vágyik tékozolni egész
                  magát, őszintén, mit se tagadva le, maradék nélkül, mindenestül.</p>
               <p>- Tanár úr kérem, - szólalt meg végre elszántan a gyerek és tiszta, nyilt,
                  tengerszemtekintetét ráemelte az osztályfőnökére - miért nem tetszik mindig igazat
                  mondani nekünk?</p>
               <p>- Hogy értsem ezt? - kiáltotta a Sánta Ember és halálosan elsápadt arca úgy
                  világított a nagy csillár tejüvege alatt, mint a panoptikum viaszbabáié.</p>
               <p>- Miért tetszik néha tréfálni, néha kíméletből elhallgatni az igazságot... néha
                  meg büntetésből... vagy a hatás kedvéért?... - tagolta Laci szakadozottan, az
                  egész életét rátéve most már a Sánta Ember titokzatos, egyetlen, nagy, fájó
                  életsebére.</p>
               <p>Dani, aki sokkal, de sokkal egyszerűbb lélek volt, semhogy az ilyen jeleneteket el
                  bírta volna viselni, indulatosan rántotta magára a kabátját.</p>
               <p>- Tessék szíves lenni lekenni neki két olyan pofont, hogy kiugorjon mind a két
                  szeme, - könyörgött összetett kézzel - és aztán menjünk haza. Háládatlan bitang
                  ez, nem érdemel egyebet, tanár úr kérem szépen.</p>
               <p>A Sánta Ember azonban nem osztotta Dani haragját. Mintha megérezte volna, hogy
                  neki meg kell adni Lacinak a harmadik leckét is a szeretetből, némán lenyomta
                  Danit a helyére és ismét Laci felé fordult:</p>
               <p>- Az imént pogromról beszéltem a zsidófiúknak - rebegte tompa, ércnélküli hangon.
                  - Oroszlengyelországban találkoztam egyszer egy csúnya, havasesős, téleleji
                  estefelé ilyen megugrasztott csapattal. A menetjük végén öreg zsidóasszony tolt
                  gyerekkocsiban maga előtt egy béna, vén zsidóembert, félkézzel. A másik félkezében
                  rongyos kis batyu volt, de az kifogott rajta a súlyával és a vége egyre jobban
                  beleért hátul a híg sárlébe... Szégyeltem magamat és tehetetlen volt velök szemben
                  a szeretetem. Hiszen parancs küldött abba az irányba, amerrőlfelől ők jöttek.
                  Egyetlen, amit megtehettem: lehajoltam az öregasszony jobbkezéhez és megcsókoltam.
                  Ugy-e fiúk, elhiszitek ezt nekem?</p>
               <p>- El - suttogta mind a két fiú, csaknem egyidőben, mélységesen meghatva, alig
                  hallhatóan.</p>
               <p>- Pedig nem igaz - hördült fel a Sánta Ember indulatosan.</p>
               <p>- Négy napja meneteltünk már szakadatlanul, minden lépés külön brutális kínt
                  jelentett s azok szegények az országút másik oldalán mentették nyomorult életüket.
                  Értitek? A lelkem kezet csókolt annak az asszonynak, ez a nyomorult hús - és most
                  végigvágott tenyerével a Sánta Ember a béna lábaszárán - ez nem bírt és nem akart
                  elcipelni tíz lépésnyire, hogy valóságosan is megtehettem volna... hát mi a
                  hazugság? - mondjátok meg!...</p>
               <p>Megkínozva görbült előre a fekete bőrfotelben.</p>
               <p>- És az sem igaz, hogy csak a feltört sarkú lábam nem vitt oda hozzájuk. Ha ott
                  vánszorogtak volna el közvetlen mellettem, akkor se történt volna semmisem. Úgy
                  szoktattak gyerekkoromban, hogy nem szabad csókolózni a bacillusok miatt és én
                  még az anyámnak adott csókokat is csak markiroztam. Oh, de borzasztó, hogy akinek
                  csókkal van a lelke teli, annak a szája is elfintorodik, az élet válaszútján is, a
                  bacillusok miatt.</p>
               <p>- Aztán meg, látjátok, jöttek utánam mások, az a sok derék, kisalföldi
                  parasztlegény, a bakusaim. Cipeltek a lelkükön egy csomó hazugságot, százszor
                  nehezebbet a bornyujoknál, a százhúsz élest is beleszámítva. Lehengerelne és
                  szétmancsolna - úgy éreztem akkor - mindenestül az a teher, amivel a hátam
                  mögött dagasztják az oroszlengyelországi dágványt, ha megállok akkor és a szemök
                  láttára csakugyan lehajolok megcsókolni az öregasszony kezét.</p>
               <p>Laci összetörve hallgatta a Sánta Ember szavait. Mintha a hétpecsétes könyv
                  hetedik pecsétje hullott volna le a jelenlétében, úgy morzsolta össze a szeretet
                  feltárt harmadik nagy titka. Mert legnagyobb a szeretet mégis csak olyankor, mikor
                  már újra megint elfogadni képes, épen azért, mert megelőzőleg mindenét odaadta.
                  Ellenállhatatlan erő sugárzott a Sánta Emberből, aki nem haragudott, hogy igazat
                  mondtak a diákjai a szemébe és nem tagadta, hogy gyarló és esendő.</p>
               <p>Dani nem is tudott neki ellenállni tovább. Odament hozzá és megcsókolta a
                  kezét:</p>
               <p>- Köszönöm szépen, tanár úr, hogy meg tetszett bennünket gyógyítani - mondta
                  szelíden és hűséggel.</p>
               <p>Aztán Laciban is megtört a dac.</p>
               <p>- Köszönöm szépen, tanár úr - mondta és meghajtotta a fejét alázatosan.</p>
               <p>Nem mondta tovább, mert nem állottak még olyan szavai készen garmadában, hogy
                  tovább is mondhatta volna. De hogyha nagyobbacska fiú lett volna valamivel, akkor
                  bizonyára megpróbálta volna eldadogni, hogy majd egyszer lesz egy fendrik úr, aki
                  hasonló esetben valóságosan is kezet fog csókolni az öregasszonynak. És az lesz
                  majd az igazi.</p>
               <p>Igaz, hogy erre furcsa válasz is érkezhetett volna valahonnan, messziről.</p>
               <p>Hogy mire az a fendrik úr megszületik és az oroszlengyelországi országút közepéig
                  eljut, talán nem is tologatnak már akkor gyerekkocsiban béna öregembereket
                  öregasszonyok s nem lesz kinek kezetcsókolni. Vagy talán magát az országutat is
                  egyéb célokra használják már akkor, mint hogy fendrik urak és bakák vánszorogjanak
                  rajta hetekhosszat.</p>
               <p>- Vagy lesz, ahogy lesz, de az a fendrik úr bajosan Laci lesz. Legalább nem ez a
                  Laci lesz, hanem egy másik, aki nem beszéltet ilyen sokáig egy szegény Sánta
                  Embert. Ellenben megelégszik annyi meleggel, amennyi annak az életetitkából
                  mondatlan kiárad.</p>
               <p>- Teszem azt, ez a Dani...</p>
               <p>... Hogy lehet hát mégis, hogy a Sánta Ember nem Daninak volt hálás a kézcsókért,
                  hanem Lacinak az el nem mondott szavaiért, amelyeket nagyon jól megértett
                  tökéletlen formájukban is?</p>
               <p>Valószínűleg az képzett meg előtte, hogy ez a kínlódó kis lélek egészen magát
                  tárja ki és kínálja oda a többi embereknek, azért jár annyi kínnal az
                  odaadása.</p>
               <p>Hogy hálás most már minden kicsiért, amit kap s tudja megköszönni a gondolatban
                  adott kézcsókot is.</p>
               <p>Noha tudja, hogy a valóságosan adott kézcsókot semmi sem pótolhatja s ez a
                  rátartiság nem hajlandó alkudozni benne a hazugság semminémű formájával, inkább
                  meghal.</p>
               <p>Nem jó gyerek.</p>
               <p>Nem is rossz gyerek.</p>
               <p>Gyerek.</p>
               <p>A Sánta Ember boldogan mosolygott rá. Csakhogy végre megtalálta.</p>
               <p>- No, de most már komolyan oszlassuk fel a gyűlést - mondta nagyot fújva és maga
                  is a kabátja után nézett.</p>
               
            </div>
            <div type="chapter">
               <head>XIX.</head>
               <p>Akkor éjszaka a Schalkházban aludt Laci, az apja szobájában, a sezlonon. Az apja
                  kívánta így és ő rálett - „nagy nehezen, egyszóra”, ahogy mindjárt a színházban
                  feleletképen, mondta, mikor az öreg kifejtette, hogy így okoznak legkevesebb
                  embernek alkalmatlanságot.</p>
               <p>Hajnaltájban felserkent rá, hogy szörnyű prüszkölések közepette mosdott Karacs
                  apa. Már ő ilyen volt, lábujjhegyen járkált a szobában, hogy fel ne ébredjen a
                  kisfiú, de nem krákogni, azt bizony nem tudott.</p>
               <p>- Alugyál még - mondta röstelkedve, mikor észrevette, hogy nyitva a Laci szeme, -
                  alugyál, gyermekem, öt óra sincs, csak nekem kéne mán fogatni apródonkint.</p>
               <p>Laci behunyta a szemét megnyugtatásul, elaludni persze már nem bírt. Mikor aztán
                  az apja búcsúcsókját a homlokán érezte, felült, hogy kezet csókolhasson.</p>
               <p>- Ne kelj még fel egy darabig - gondoskodott körülötte az öreg - elég, ha hét óra
                  után kezdel őtözni. Ki van fizetve minden, majd reggelit is küdenek fel a
                  londinerrel. Apró kőcsigre, mire meg itthagyok öt forintot a nakkaszlin, itt ne
                  felejtsd.</p>
               <p>Laci visszafeküdt engedelmesen, hallgatta az apja csizmájának egyre csendesedő
                  kopogását odakintről, míg a távolság meg a szőnyeg el nem fogták. Kinyújtózott az
                  ágyban... Istenem... gondolta, mennyi jó ember van a világon és mennyien szeretik
                  példának okáért csak őtet magát is. Az apjáék, Dani, a Sánta Ember, bé Varga
                  István... Igazgató néni... még, Urambocsá, miből lesz a cserebogár... a Meredek
                  is. Mindenki, akivel életében idáig találkozott. Bé Varga István... ki hitte
                  volna?</p>
               <p>Tegnap este tudniillik bé Varga Pistáék mellé kerültek a színházban véletlenül.
                  Első felvonás után vette észre. Igaz, hogy volt egy kis bonyodalom eleinte, Varga
                  Pista szabadságos főhadnagy bátyja, meg Karacs apa kerültek belülre egymás mellé,
                  nem ők ketten, de szünetben kacsintott neki Pista, hogy jöjjön ki egy kicsit az
                  előcsarnokba.</p>
               <p>- Cserélj apáddal - könyörgött kézösszetéve, majd szólok a bátyámnak én is.
                  Okvetlenül beszélni szeretnék veled most rögtön, úgy-e megteszed?</p>
               <p>- Mondd el itt, az a legkönnyebb, húzódozott Laci, aki sehogysem tudta elfelejteni
                  a délelőtt történteket és nem nagy kedvet érzett semmiféle beszélgetésre.</p>
               <p>- Nem lehet - pirult el a kisfiú - majd csak ha a nézőtér elsötétült.</p>
               <p>Mire bementek, a két nagy magától rájött, mit akarnak és a közbülső székeket
                  hagyták szabadon a számukra. A „nézőtér” is „elsötétült” hamarosan.</p>
               <p>- Laci - susogta bé Varga Pista könnyes hangon - bocsáss meg, hogy ma reggel olyan
                  gyáva voltam... Én úgy szeretlek téged, mióta együtt járunk, mindig... de még
                  megmondani se mertem eddig...</p>
               <p>- Pszt... ne járjon a szátok - dörmögte Karacs apa, miután már a függöny is
                  felhúzódott - mer mingyá szitültetünk benneteket, kofák!...</p>
               <p>Igy hát csak szemmel inthetett Laci a remegő gyereknek, hogy minden rendben van s
                  mindössze a kezét szoríthatta meg hosszan, melegen.</p>
               <p>Nem is fogta ma reggel sokáig az ágy Lacit, öltözködni kezdett, még hat óra se
                  volt jószerint, serényen. Három elintézetlen ügye sürgette iskolábamenés
                  előtt.</p>
               <p>Lezarándokol a Rákóczi sírjához, ezt még tegnap elhatározta s nem enged belőle,
                  akármi történjék.</p>
               <p>Megköszöni a Meredeknek, hogy utánaküldte a Sánta Ember céduláját az iskolába és
                  bocsánatot kér tőle. Nagyon nehezen fog menni, de meg kell lenni, ha törik, ha
                  szakad.</p>
               <p>Megvárja Varga Pistát a házok előtt, úgy, ahogy Dani szokta eddig ővele és együtt
                  mennek majd iskolába.</p>
               <p>Rákóczi sírjára közvetlen elalvás előtt gondolt Karacs Laci tegnap este. Groteszk
                  terv érlelődött meg benne, egészen az éjszakai sötétség munkája.</p>
               <p>- Minden jóra jött - nyugtalankodott imádkozás közben - csak a Zemlicska ügy nem.
                  Igaz, hogy Zemlicska nem is álmodja, hogy ő tulajdonképen mártír, de hadd
                  pusztuljon el minden hazugsággal egyetemben az életéből ez a hazugság is.</p>
               <p>Elégtételt fog adni Zemlicskának.</p>
               <p>Azt kénytelen volt apródonkint megtanulni Laci, hogy az ő útjai görbébben
                  kanyarognak, mint például a Daniéi. Dani, ha történetesen Zemlicska miatt valaha
                  is a fejét fájdítaná, úgy csinálná ezt, ahogy minden józaneszű tizenkétesztendős
                  kisfiú: karoncsípné Zemlicskát és vinné magával, gyere fogócskázni, legyünk
                  ezentúl jóbarátok, hán?</p>
               <p>Nem. Ezt ő még ma sem tudná ilyen egyszerűen nyélbeütni, a történtek után sem.
                  Azért gondolt a nagy fejedelemre.</p>
               <p>Azt tanulták őnagyságáról, hogy őszintén szerette a tótokat és azok is őtet. No
                  hát Laci ma reggel, jókor, mikor még nem okoz feltűnést, lesettenkedik a
                  kriptályba és halkan eldudolja azt az egyetlen tót nótát, amit tud, tavaly tanulta
                  egy kiránduláson három hatodikostól:</p>
               <p>Ta Suranska sigota,</p>
               <p> Z Nitru sa zavira,</p>
               <p> Tam Bercsényi generál,</p>
               <p> Svoj tábor prezira.</p>
               <p>Aztán mindjárt holnap elkezd tanulni tótul. Hat hét mulva, vagy két hónap mulva
                  tótul fogja megkérdezni Zemlicskától, hogy mit álmodott. Nagyot nevetnek majd,
                  mikor a többi fiú nem érti, mit povedálnak, valahányszor ők úgy akarják és attól
                  kezdve elválaszthatatlan jóbarátok lesznek Zemlicskával bizonyosan.</p>
               <p>Ez mind nagyon szép tervnek látszott az este, de ma, a reggeli józan világításban
                  sehogy sem akart valósággá válni.</p>
               <p>Először is a lóndiner tiltakozott ellene.</p>
               <p>- Hókhók, kapta el a Laci kabátja szárnyát, - hova szalad? Magának reggelit
                  rendelt a papája, várjon, hozom azonnal.</p>
               <p>Bizony csak le kellett ülnie és ott sütni a makkot vagy egy félórahosszat, míg a
                  kávé meg a kifli nagynehezen előkerült.</p>
               <p>A kriptály ajtaját meg zárva találta. Erre ugyan hamarabb is gondolhatott volna.
                  Nem szokás azt kinyitni ilyen jókor reggel.</p>
               <p>Úgy volt azonban az elégtételadással, mint a párbajkódexek - az nem tűr
                  halasztást, akármit is mondjon a zárt ajtó. Nagynehezen megkereste a sekrestyést
                  és meg próbálta értetni vele, mi a szándéka.</p>
               <p>- Hogyisne - nevetett az gúnyosan - ugrok, szaladok a kulcsért, egyéb dolgom
                  sincs, méltóságos uram, mint hajnalban a kriptát mutogatni magának.</p>
               <p>Elkeseredetten ment vissza Laci a zárt ajtóhoz, megállt előtte és elkezdte dudolni
                  a kuruc nótát. Még a közepénél sem tartott, ott termett a sekrestyés, most már
                  aztán alaposan fel is paprikázva az egyre hangosodó nótázás miatt.</p>
               <p>- Nem megmondtam már, hogy semmi járója itt. Elmenjen innen míg jó dolga van... ni
                  csak!</p>
               <p>Lacit nagyon felizgatta ez az értetlenség és hogy a szándékát nem hajthatta végre,
                  de nem mert lármát csapni az idegen templomban.</p>
               <p>Otthon a Meredek durcásan fogadta.</p>
               <p>- Már meg ezután csak reggel jár haza a lumpolásból - mondta féltréfásan, de nem
                  jól állott az arcához ez a keserédes hang. - Beugorhatott volna, hallja, tegnap,
                  megmondani, hogy vacsorára se várjam, meg éjszakára se.</p>
               <p>- Néni kérem, mondta Laci becsületes bűnbánattal, tessék szíves lenni megbocsátani
                  érte, bizony megtehettem volna, elismerem, hogy hibás vagyok. És nagyon szépen
                  köszönöm, hogy a cédulával el tetszett szalajtatni Lidiát az iskolába... És ne
                  tessék rám többet úgy haragudni, néni kérem...</p>
               <p>- Lehajolt, hogy kezet csókoljon neki. Sohase szokta eddig.</p>
               <p>A Meredek csak nézte, mint valami valószínűtlen vizicsudát. Aztán elkapta az orra
                  elől félig nevetve, félig bosszankodva a kezét, csókolatlan:</p>
               <p>- Ugyan menjen, ne komédiázzunk itt. Holnap megint előlről kezdi, úgyis
                  tudom...</p>
               <p>De azért látszott az arca ráncai közt, hogy egy kicsit meg van indulva mégis.</p>
               <p>Laci rosszkedvűen szedte össze a könyveit. Semmi se sikerült úgy, ahogy
                  eltervezte. Jaj, csak Varga Pista is el ne induljon valahogy őnélküle...</p>
               <p>Nem, még ideiében érkezett. Látta az egyik ablakban egy rövidke pillanatra az
                  árnyékát. Állva és sétálva itta a kávéját, mint iskolábamenés előtt a legtöbb
                  álomszuszék kurtanadrágos fiú, felbukkant, meg eltűnt komikus sziluettje azon a
                  faldarabon, amit az ablakon keresztül kilátszott az ebédlőjükből.</p>
               <p>... ha nincs aki hazavigyen, bizonyosan akad, akit hazavigyél... jutott eszébe
                  hirtelen és elszorult a szíve. Ebben a pillanatban szinte hallotta, hogy dörögnek
                  az ágyuk körülötte mindenütt széles a világon. Háború van, ölik az emberek az
                  embertestvért szerte, rakásra és a lelke rendezkedett is befele már is a nagy
                  világégés folytatására. Mert ott fészkelt a kelletlenség a sekrestyés lelkében,
                  meg a Meredek Tantyiéban és kuvikolta veszettül, hogy nem intéződött el tegnap
                  tulajdonképen semmi sem.</p>
               <p>És ott fészkelt a kelletlenség az ő lelkében is, hogy mutasson fügét a
                  sekrestyésnek, csak épen hogy nem merte megcsinálni. Ösztökélte, hogy vágja be az
                  ajtót Tantyira és mondja azt neki, te, szipirtyó. Csak nem akarta épen ma, mikor
                  hibásnak és lekötelezettnek érezte magát.</p>
               <p>És százszor jaj, ott fészkelt a kelletlenség a lelkében, hogy nincs igaza a Sánta
                  Embernek, vagy kezet csókol valaki az országúti vándornak, vagy nem, de igazság
                  nincs több, hanem csak egy.</p>
               <p>Kuvik, kuvik, kuvik.</p>
               
            </div>
            <div type="chapter">
               <head>XX.</head>
               <p>És hogyha akkor bé Varga Pista helyett a cselédjök szaladt volna ki papucsban a
                  kertajtó elé megmondani néki, hogy Pistának hirtelen megfájdult a torka, láza van,
                  nem mehet ma iskolába, akkor igazán is hiába történt volna minden, ami eddig
                  történt.</p>
               <p>Mert hiszen, ami igaz, igaz, csakugyan nem intéződött el voltaképen semmisem.</p>
               <p>Karacs apa, igazgató úr, Nick Carter, a fiúk, Svámbá, igazgató néni ugyanazok
                  maradtak, akik tegnap, tegnapelőtt voltak. Öreg Szabó tanár úr sem változott,
                  legfeljebb ezentúl húzni fogja a féllábát haláláig.</p>
               <p>A Meredekkel minden valószínűség szerint össze fognak veszni, ha ma nem, holnap
                  újra. A sekrestyés se nyitja ki kivételesen sem a kriptályt az ő úri kedvéért
                  ezután sem.</p>
               <p>Dani kimarad és könyvkereskedő inas lesz, mintha Öreg Szabó tanár úr csakugyan
                  meghalt volna és nem a Sánta Ember simitja el a dolgot, hanem Igazgató úr húzza rá
                  a paragrafust előírás szerint.</p>
               <p>Mindenekfelett pedig hazugságban maradt a Sánta Ember. Magyarázgatja, szépítgeti,
                  de tagadni nem tagadja maga sem.</p>
               <p>Nem intéződött el semmisem és hiába hallgatnak el a világ négy sarkán a bömbölő
                  ágyuk, hiába ülnek össze zöld asztalok mellé minden hájjal megkent ravasz és bölcs
                  diplomaták, mire Laci megnő, új erőre kap a rombolás dühe s tovább dúl az örök
                  háború.</p>
               <p>Elindul Laci a többi Lacival és elégtételt vesznek bolondátartott ifjúságukért.
                  Valami szép, hivalkodó nevet adnak majd neki és áthárítják egymásra a felelősséget
                  érte. De akárhogy is kendőzik, a Lacik csatája lesz az az apákkal, a Meredekekkel,
                  igazgató urakkal, igazgató nénikkel, Siccki bandákkal, sekrestyésekkel, Danikkal
                  és mindenekfölött a Sánta Emberekkel. Világháború lesz, örök harc.</p>
               <p>- Miért nem értetted meg a bánatomat?</p>
               <p>- Miért locsoltad le a harmadik hasábfát, hogy hideg legyen?</p>
               <p>- Miért akartál mindenáron rendet és fegyelmet?</p>
               <p>- Miért szalajtottad hozzám az öreg Svámbát, ha nem nyugalmat hozott, hanem újabb
                  keserű szenvedést?</p>
               <p>- Miért hagytatok cserben, azonnal, mihelyt nagy bajba kerültem?</p>
               <p>- Miért nem eresztettél be oda, ahova olyan nagy vágyam támadt egyszerre
                  bejutni?</p>
               <p>- Miért nehezítetted meg a veled való barátkozást?</p>
               <p>- Ha Siegfried vagy, miért esett falevél a hátadra, ha Achilles vagy, miért járja
                  nyíl a sarkadat? Ha te akarsz lenni a mi Sánta Emberünk, miért nem bírsz el a
                  valóságokkal, miért kell neked is az életet meghamisítani körülöttünk és magad
                  körül? Akármilyen szép formát tudsz adni néki, miért hazudsz?</p>
               <p>És így tovább, végtelen variációkban. Megkapná a magáét Vadász nagyságos asszony a
                  csészéért, tiszteletes úr meg főtisztelendő úr a zsidófiúkkal egyben, még Svámbá
                  is talán szegény feje.</p>
               <p>Patakokban csordogálna a vér a földön. Mert a Svámbának szánt ütésnek az volna az
                  ürügye, hogy értetlenek az ilyen szolgalelkek, mint Svámbá, nem lehet velük komoly
                  ügyekben sikeresen fogózni. Sulyánszky Pali csészéje mögött a hittérítőkkel
                  majdnem egyidőben gyarmati katonák és zsákmányra éhes kalandorok slisszolnának be
                  a csokoládébőrű testvérek közé... Háború volna, háború, újra megtelnének a
                  börtönök és a hősitemetők.</p>
               <p>Kuvik, kuvik, kuvik.</p>
               
            </div>
            <div type="chapter">
               <head>XXI.</head>
               <p>Igenám, de nem a cseléd jött ki, hanem bé Varga Pista sajátmaga.</p>
               <p>Kiperdült az ajtókon, szelesen, áradozva.</p>
               <p>- Drága, drága, drága jó Laci... kiabálta magánkívül.</p>
               <p>Elhallgatott a kuvik. Elhallgatott örökre.</p>
               <p>Olyan nagy boldogság volt úgy menni kettesben, egymás mellett. Épen olyan
                  csordulásig telt igaz öröm, mint Danival együtt lenni és mégis egészen más. Talán
                  mert hogy most ő ment a járdán kívül.</p>
               <p>Bár úgy érezte, hogy azért még mindig Dani poroszkál legeslegkívül. Milyen furcsa
                  - ketten mennek és hárman vannak mégis. Mert Dani, az egyetlenegy édes egy koma,
                  Vitézzel alkudozik azóta s nem is jön többéstöbbet iskolába, mégis ittmarad, itt
                  lépeget közöttük örök harmadikként. Csudás kenyér ez a barátság: mennél többfele
                  osztja az ember, annál több jut belőle egynek s annál nagyobb darab neki
                  magának.</p>
               <p>Oldalról méricskélni kezdte Varga Pistát. Gyönge, gérbic, de hátha mégis bevennék
                  a cserkészcsapatba őt is - remélhetőleg fülne hozzá a foga... Mert test szerint
                  is hármasban Danival, az volna csak aztán az igazi!</p>
               <p>Tegnap óta harmadszor érezte magát ilyen könnyűnek Karacs Laci. Milyen jó volt,
                  mikor az apja nem faggatta. És milyen jó volt, hogy a Sánta Ember nem mondott meg
                  neki mindent előre.</p>
               <p>De, édes jó Istenem, milyen mindennél jobb most a jó barátot elkísérni az
                  iskolába. Nem csinálni semmit, még karonfogni sem vagy beszélgetni vele. Csak
                  menni, menni mellette hűségesen.</p>
               <p>- Add ide a pakkod - mondta neki feleúton. - Majd én hadd vigyem egy darabig,
                  jó?</p>
               <p>Bé Varga Pista nyeszlett kisgyerek volt, hamar elfáradt. Hálásan fogadta a baráti
                  ajánlkozást.</p>
               <p>Jó pár kilót nyomott a pakk, mert az ilyen Varga Pista-féle kisszamarak minden nap
                  magukkal cipelik mindenüket. Még a rajztömböt is, meg a fejes léniát, akár van
                  rajzóra aznap, akár nincs.</p>
               <p>De Laci jószívvel hordozta ezt a terhet. És olyan könnyűnek érezte most magát,
                  mint tegnap estefelé a diványon fejtörés közben vagy korán délután, mikor
                  végigrajcsurozott a Fő-utcán kisírt szemmel.</p>
               <p>Vagy méginkább azon az emlékezetes legelső napon, fészek után mászva.</p>
               <p>Megérezte, hogy nem intéződött el ugyan semmi, de nem is fontos. Maradt a világ
                  lényegében olyan, amilyen volt, de ő már nem a tegnapi Laci többé. És ez a fő.</p>
               <p>Megérezte, hogy minden jóságának és rosszaságának száraz és friss fedőlevele alatt
                  kész a kipattanásra a jövendő bimbaja.</p>
               <p>Megérezte, hogy küldetése van s hogy máris abbafárad.</p>
               <p>Vége.</p>
            </div>
         </div>
      </body>
  </text>
</TEI>